Þeir sem treysta því að almenningur sé fljótur að gleyma tala gjarnan um hið " alræmda " fjölmiðlafrumvarp .
( Þeir sömu tala líka um hið " alræmda " eftirlaunafrumvarp og hina " alræmdu " smjörklípu , sem er skemmtilegast ) .
Kannski hafa þeir sömu aldrei lesið fjölmiðlafrumvarpið " alræmda " , sem reyndar varð meira en frumvarp því það var afgreitt sem lög frá Alþingi , en sérstakur umboðsmaður Baugs á Bessastöðum sinnti svo því hlutverki sem honum var ætlað , eins og allir muna .
Var það upphafið að mjög þéttu og nánu samstarfi forsetans við " útrásarvíkinga " af öllu tagi , þótt ekkert yrði eins þétt og það sem fyrst var nefnt .
Var þjóðhöfðinginn því almennt kallaður " helsta klappstýra útrásarvíkinga " bæði manna á meðal og opinberlega .
Lítill vafi er á að hinn þétti stuðningur þjóðhöfðingjans við útrásarmenn auðveldaði þeim leikinn og greiddi mjög götuna til hruns .
( Þeir sýndu með táknrænum hætti að þeir mætu samfylgdina með ótrúlegum fjárstuðningi við upphafna lofgjörð sem Guðjón Friðriksson lét sig hafa að skrifa : Saga af forseta .
) Fjölmiðlalögin tóku mið af því sem tíðkaðist Hið " alræmda " fjölmiðlafrumvarp var í góðu samræmi við það regluverk sem annars staðar tíðkast , því víðast er þess gætt að eignarhald fjölmiðla safnist ekki á hendur aðila sem jafnframt hafa yfirburðastöðu í öðrum þáttum efnahagslífsins í viðkomandi landi .
Telji enn einhver ástæðu til að spyrja um nauðsyn slíks er þeim sama bent á að horfa snöggvast um öxl og hann þarf ekki að líta langt .
Þjóðin fékk hrunið bankakerfi í hausinn m.a. vegna þess að fjölmiðlarnir brugðust .
Auðvitað þeir fjölmiðlar sem voru og eru í eigu stærsta skuldara allra tíma .
En það sem verra var að sá fjölmiðill sem var tryggt fjárhagslegt sjálfstæði með nauðgreiðslum frá skattborgurum fylgdi Baugsmiðlum eftir eins og skjáta forystusauð .
Og það gerði RÚV meira að segja fram yfir skýrslu rannsóknarnefndar Alþingis .
Sumir yfirborðsstjórnmálamenn sem eru í vandræðum og fá gæsahúð þegar þeir horfa í spegil sögunnar vegna eigin framgöngu á undanförnum árum segja nú að það hafi skaðað fjölmiðlafrumvarpið " alræmda " fremur en efni þess að það hafi verið knúið fram af svo miklu " offorsi .
" Þarna er talað annaðhvort þvert gegn betri vitund , sem er líklegast eða af þekkingarleysi sem er óafsakanlegt hjá þeim sem tóku þátt í meðferð málsins .
Fjölmiðlafrumvarpið " alræmda " var í hópi þeirra þingmála sem lengstan umræðutíma fengu á þinginu .
Á því voru gerðar fjölmargar breytingar til að koma til móts við gagnrýni stjórnarandstöðu , þótt þær breytingar væru ekki endilega til bóta , og í sumum tilvikum bersýnilega ekki .
Þess má minnast að Steingrímur J. vissi að hann og flokkur hans höfðu áður talað ákaft fyrir því að fjölmiðlafrumvarp , sem tæki á því vandamáli sem frumvarpið gerði , kæmi fram .
En hann reyndi að útskýra stefnubreytingu sína svo að vegna annmarka á " alræmda " frumvarpinu gæti hann samt ekki stutt það .
Flutningsmenn ákváðu að sníða alla þá " annmarka " af og taka allar athugasemdir Steingríms til greina .
En það breytti engu .
Steingrímur lét sig hafa það að hamast áfram gegn frumvarpinu , því hann hélt sig vera með því að slá pólitískar keilur til skamms tíma .
Og hann toppaði svo framgöngu sína þegar hann fagnaði " synjun " forsetans þegar hún kom eins og fyrirsjáanlegt var .
Það vissu allir hver stýrði honum á þessum tíma .
Steingrími varð illa við slíkar " synjanir " síðar og talar snúðugur um hvort menn viti ekki að það gildi þingræði á Íslandi .
Að mati Steingríms höfðu Íslendingar sem sagt óvænt tekið sér langþráð frí frá þingræði árið 2004 fyrst það hentaði pólitískum skammtímahagsmunum hans sjálfs .
Framganga Steingríms sem pólitísks umskiptings frá vordögum 2009 verður mönnum minna undrunarefni , þegar hugsað er til þess pólitíska hráskinnaleiks hans og virðingarleysis fyrir eigin orðum og yfirlýstri stefnu eins og hún birtist grímulaust vorið 2004 .
Um Samfylkinguna þarf ekki að tala í þessu sambandi .
Baugur og hið pólitíska dótturfélag fylgdust auðvitað þétt að og Borgarnesávarpið í fullum heiðri haft .
Nýtt fjölmiðlafrumvarp En nú er fjölmiðlafrumvarp aftur í meðförum þingsins og nú að undirlagi þeirra flokka sem ásamt Þráni Bertelssyni mynda meirihluta á Íslandi .
Það er auðvitað ekki " alræmt " eða myndi a.m.k. ekki vera það í Norður-Kóreu , Kúbu eða Burma .
Því þar er ekki verið að hugsa um yfirburðavald og samþjöppun á fjölmiðlamarkaði og misnotkun sem hefur sýnt sig að slíku fylgir .
Nei þetta er ósköp venjulegt ritskoðunarfrumvarp .
Í " alræmda " frumvarpinu vottaði ekki fyrir ritskoðun .
Sem betur fer hefur enginn komið nálægt nýja frumvarpinu sem hefur lágmarkstilfinningu fyrir íslenskri tungu .
Því þeir sem ritskoðunarnefnd ríkisins eiga að fylgjast með , sekta og refsa á milli þess sem þeir anda ofan í hálsmálið á þeim heita " fjölmiðlaþjónustuveitendur " í hinu óalræmda frumvarpi .
Nú er það þannig að þeir sem fá þjónustu frá " fjölmiðlaþjónustuveitendum " og þá einnig " fjölmiðlaþjónustuveitendamannauðshópnum " , sem hana veita , eru tvískiptur söfnuður .
Annar hópurinn fær þjónustuna hvort sem honum líkar betur eða verr .
Þeir fá hana tilneyddir frá " RÚV " , sem kallar sig nú til hátíðarbrigða " Samkomuhús þjóðarinnar , " væntanlega í minningu gömlu félagsheimilanna sem víða standa enn við lítið brúk .
( Gamall fréttahaukur , sem gegnt hefur vandasömum verkum eftir að fréttaferli lauk , segir þó , sjálfsagt bæði í gamni og alvöru , að nær væri að kalla RÚV " Íþróttahús " þjóðarinnar en samkomuhús og hefur nokkuð til síns máls ) .
Þjóðin er nauðbeygð til að " njóta " þjónustu RÚV , líka sá hluti hennar sem daglega ofbýður fréttaleg misnotkun stofnunarinnar og fullkomið stjórnleysi í þeim efnum .
Svo eru dagblöð sem er troðið inn í lúgur manna nema þeir lími á hurðir sínar yfirlýsingar um að þeir vilji ekki fá þar inn ruslpóst af neinu tagi .
Undantekningarlaust virðast þessi skilaboð vera túlkuð svo að menn vilji ekki Fréttablaðið .
Það má efalaust finna einhver rök fyrir því að hið opinbera þurfi að gæta með valdi sínu varnarlausra .
Áskriftarfjölmiðlar eru skoðaðir af þeim sem borga fyrir að fá þá til sín og ef þeim líkar illa til lengdar hvernig fjölmiðill stendur sig eiga þeir uppsagnarvopnið til að verja sig með .
Meira að segja gat ríkisfjölmiðillinn RÚV staðið fyrir uppákomum þegar skipt var um stjórnendur í einkafyrirtæki og komið á framfæri í miklum hugaræsingi í aðalfréttatíma lítt dulbúnum hvatningum um að fólk segði upp viðskiptum sínum við einkafyrirtækið og birti klukkustundum saman það símanúmer sem menn ættu að hringja í færu þeir að hvatningu ríkisstofnunarinnar .
Útvarpsstjóri hefur sjálfsagt verið svo upptekinn af því að hlaupa í skarðið fyrir hinar útvarpsþulurnar að hann hefur enn ekki mátt vera að því að kynna sér hina forkastanlegu framgöngu , hvað þá að biðjast afsökunar á henni .
Ef einhverja réttlætingu má finna fyrir ritskoðunarfrumvarpi ríkisstjórnarinnar hlýtur hún því að snúa eingöngu að þeim fjölmiðlum þar sem neytendur þess sem frá " fjölmiðlaþjónustuveitendunum " kemur eiga ekkert val og geta litla björg sér veitt .
Og svo vill til að það eru hinir þrælspilltu bankar Arion banki og Landsbanki Íslands , sem standa undir öðrum þætti þessarar starfsemi og ríkið sjálft hinni .
Þannig að þar eru hæg heimatökin og hið sérstaka ritskoðunarfrumvarp ætti því að vera með öllu óþarft .
