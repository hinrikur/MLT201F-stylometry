Þetta er skemmtilegur staður , " segir Sjón þegar hann sest á Cafe Eisenstein við Kurfürstenstraße í Berlín .
" Þetta var einn aðalstefnumótastaður rithöfunda og gáfumanna í Vestur-Berlín .
Það sést á stílnum og karakternum í matseðlinum að þetta er gamla Evrópa .
Þess vegna erum við að panta vínarsnitsel .
Ungverska heimsveldið , það lifir enn hér ! Ég kom hingað fyrst með ungversku skáldi , László Krasznahorkai .
" Blaðamaður hættir að skrifa .
– Þú segir þetta nú bara til að koma mér vandræði .
" Þetta er mikill skáldsagnahöfundur , margir segja að hann sé að verða einn sá mesti í Evrópu , og hann býr hér í Berlín .
Hann kom fyrst á sama styrk og ég , en varð síðan arftaki minn í Freie-háskólanum þegar ég var hér kennari 2007 og 2008 .
" – Hvað sagðirðu að hann héti ? ! " László Krasznahorkai .
" Sjón er með bindi , í svartri skyrtu og köflóttum jakka , og gleraugun eru á sínum stað .
En það er auga á fingrinum .
" Ég keypti þennan hring í New York þegar ég fór þangað með Sykurmolunum árið 1989 .
" Og hann lyftir öðrum hring .
" Þetta er höfðaletur íslenskt .
Það stendur Ísland og sjón .
Frændi minn býr til þessa hringa og sendi mér einn .
Þannig að súrrealisminn er í annarri hendi og hið þjóðlega í hinni .
" – Fórstu ekki líka í tónleikaferð til Berlínar ! " Jú , ég var áður viðstaddur tónleika Kuklsins með Einstürzende Neubaten á Metropol .
Í þeirri ferð fann ég sprungu í múrnum og lagði bölvun á hann .
Það er til mynd af því , þar sem ég kasta áhrínsorðum á múrinn .
" Hann brosir .
" Ég ætla nú ekki að eigna mér heiðurinn .
Maður verður að temja sér hógværð .
" Svo hlær hann innilega .
" Ég fór með sem rótari og las upp .
Við bjuggum í " skvatti " með hústökufólki , sváfum öll í einu herbergi , og það er kaldasta nótt sem flest okkar hafa lifað .
" – En hvað fæstu við núna í Berlín ? " Við höfum verið í vesturhluta borgarinnar , gamla yfirráðasvæði Bandaríkjanna .
Henry Ford lagði fjármuni í að stofna Freie eftir seinna stríð , þegar Sovétmenn voru farnir að herða tökin á Humboldt .
Við komum á vegum á verkefnis fyrir listamenn sem upphaflega var fjármagnað af Ford-stofnuninni .
Þegar múrinn var reistur árið 1962 , þá áttuðu menn sig á því að borgin gæti einangrast og mynduðu menningarlega loftbrú inn í borgina .
Síðan hefur legið hingað stöðugur straumur af rithöfundum , kvikmyndagerðarmönnum og tónskáldum og það er ansi magnaður listi .
Þeir sem komu hingað á sjöunda áratugnum eru allt saman heimsmeistarar í listum og bókmenntum .
" Hann bætir við eftir stundarþögn : " Í þessu húsi sem ég bý núna í bjó Einar Kárason áður og líka Tarkovsky .
" – Svona minni spámenn ! " Einar Kárason og minni spámenn , " svarar Sjón og hlær .
" Það er ansi gaman að koma inn í þetta .
" – Og hvað ertu að gera í Berlín ! " Ég tók mér fyrsta mánuðinn í sumarfrí með fjölskyldunni .
Það var í hitabylgju í júlí .
Við komum hingað áður um vetur , frá október til mars , en núna náðum við sumrinu .
Berlín er allt önnur borg á sumrin , mannlífið er opnara – það er eins og að vera kominn sunnar í álfuna .
Sólin skín og komin eru lauf á trén .
En nú er hafinn hinn grái Berlínarvetur .
Við þekkjum hann alveg og höfum bara gaman af því , en það var fínt að fá sumarið .
Svo hófst vinnan .
Ég hef verið að ljúka nokkrum samvinnuverkefnum .
Ég gerði libretto fyrir Figura Ensemble , lítið óperukompaní í Kaupmannahöfn , sem verður frumsýnt í Kaupmannahöfn í mars .
Svo er ég að ljúka við kvikmyndahandrit fyrir Vesturport um Klöru miðil , sem byggist á ævi Láru miðils .
Ég er líka að vinna að sögu fyrir kvikmynd með GusGus-bræðrunum Sigga Kinski og Stefáni Árna , sem hafa gert mikið af myndböndum og auglýsingum úti í heimi .
Fjórða verkefnið er leiklistarverkefni sem nefnist Haf .
Ég vinn það með hópi sem kallast New International Encounter , en það er alþjóðlegur leikhópur með höfuðstöðvar í Cambridge og fólki sem kemur alls staðar að úr Evrópu , Noregi , Danmörku , Tékklandi , Póllandi , Englandi og Hollandi .
Það fjallar um hafið , ólíkar sögur sem gerast þegar menn og haf mætast .
Allt þetta er ég að hreinsa út af borðinu til að geta sest við skriftir á þriðja bindinu í hinni margboðuðu trílógíu sem ég byrjaði á árið 1993 , Augu mín sáu þig .
" – Ertu búinn að leggja drög að þriðju sögunni ? " Þegar ég lauk við hana um vorið 1994 áttaði ég mig á því að þetta væri þríleikur .
Þá lagði ég nokkurn veginn drög að öllum þremur bókunum , en svo var ég búinn að steingleyma því .
Ég var svo heppinn þegar ég flutti út , að ég fór í gegnum gamla kassa , fann fullt af fínu efni og það setur mig aftur á rétt spor sextán árum síðar .
Ég var í raun búinn að gleyma því hvað ég hafði hugsað þetta langt .
Svo var þetta farið að bögglast fyrir mér , hvernig ég ætlaði að taka aftur upp þráðinn , en þá kom það upp í hendurnar á mér , ásamt meira og minna öllu ítarefninu sem ég hafði viðað að mér .
Það kom upp úr einum kassa , alveg tilbúið , svo ég gæti klárað þetta í Berlín .
Ég hefði reddað mér , en þetta kemur mér á sporið .
" – Hvernig er að fara sextán ár aftur í tímann ? " Það er áhugavert að sjá þetta , fyrst og fremst kom mér á óvart hvað ég hafði lagt þetta skýrt upp fyrir sjálfum mér á sínum tíma .
Ég hélt ég myndi klára þetta á þremur eða fjórum árum , en svo breyttist það .
Hérna er ég sextán árum síðar .
Ég vona að ég verði tilbúinn með þetta aftur næsta haust .
" – Af hverju var svona knýjandi að klára þríleikinn ? " Maður er alinn upp þannig , að klára það sem maður byrjar á .
Mér finnst þetta aðeins of opið eins og því lauk með Titrandi tár .
" Hann stingur upp í sig bita .
" Þetta er alvöru vínarsnitsel ! " Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 