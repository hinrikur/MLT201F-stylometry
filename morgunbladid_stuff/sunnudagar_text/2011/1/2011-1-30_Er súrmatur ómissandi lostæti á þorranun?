MEÐ Jóhannes Stefánsson , veitingamaður í Múlakaffi Það er engin spurning í mínum huga , og hefur aldrei verið , að súrmaturinn er ómissandi á þorranum .
Ekkert getur komið í staðinn fyrir þær aldagömlu hefðir sem eru í heiðri hafðar á þessum árstíma .
Þorramaturinn er , og á að vera , í aðalhlutverki í þessar fimm vikur og á meðan á fólk að leggja frá sér pasta , pítsur og annað slíkt .
Ég er vanur súrmat úr barnæsku og það er margsannað að þetta er hollur matur .
Pabbi byrjaði með þorramat strax og hann stofnaði fyrirtækið , fyrir 48 árum , fimm árum eftir að Naustið byrjaði með þetta .
Við höfum því verið lengst allra í þessu .
Við lögum allan okkar súrmat sjálf hér í Múlakaffi og hlustum ekki á neitt kjaftæði um að hann sé óhollur vegna fitu eða annars .
Mér hefur alltaf fundist pungarnir langbestir , alveg hreint magnaðir , og þeir eru langvinsælastir .
En það eru tískubylgjur í þessu eins og öðru hjá þessari þjóð ; fólk borðar orðið lítið af bringukollum og lundaböggum , líka hefur dregið úr því að fólk borði lifrarpylsu og blóðmör , en að sama skapi er mjög aukin ásókn í pungana og sviðasultuna .
Það hefur reyndar dregið töluvert úr því að fólk borði súrmat í gegnum árin og í sumum veislum er lítið um hann en þeim mun meira um saltkjöt , hangikjöt , harðfisk , sviðakjamma og fleira slíkt .
Fjölbreytnin er alltaf að aukast .
En hvort sem menn eru hrifnir af súrmatnum sjálfum eða ekki verð ég mikið var við að fólki finnst það nauðsynlegur hluti af lífinu á þessum tíma árs að fá sér þorramat ; það vill lyfta sér upp í skammdeginu og finnst skemmtilegt að gera sér dagamun með þessum hætti .
Mörg þúsund manns borða þorramat frá okkur árlega ; í heimahúsum , fyrirtækjum , hesthúsum og sumarbústöðum , svo ég nefni dæmi , og stemningin er alltaf mikil .
Hjá okkur eykst salan á hverju ári og það segir sína sögu að aldurshópurinn er mjög breiður .
Við erum með mötuneytið í Háskólanum í Reykjavík , og það vakti gríðarlega lukku hjá nemendum þegar við vorum með þorrablót þar í hádeginu fyrir stuttu .
MÓTI Steingrímur Sigurgeirsson , ritstjóri vefsins vinotek.is Íslendingar virðast hafa unun af því að skipta sér upp í tvær andstæðar fylkingar og þessi spurning er tilvalin til þess .
Sumir munu svara játandi á meðan aðrir , ég þar á meðal , svörum nei , súrmaturinn er ekkert lostæti og hvað þá ómissandi .
Auðvitað skilur maður forfeður okkar sem urðu að nýta þær aðferðir sem tiltækar voru til að geyma matvæli yfir vetrarmánuðina .
Lambafita í súr samræmist kannski ekki hugmyndum samtímans um æskilegt mataræði en þessi hitaeiningaríka fæða hélt lífinu í landanum í skammdeginu .
Og vissulega er hægt að hafa skilning á því að menn vilji halda í gamlar hefðir , sem oft hafa gengið í arf kynslóð frá kynslóð .
Þetta er í sjálfu sér ekkert séríslenskt .
Á flestum menningarsvæðum eru til fornar matarhefðir sem aðrir en innvígðir eiga erfitt með að tileinka sér .
Svíar eiga sinn surströmming , í suðurhluta Evrópu eru til ostar sem minna meira á lifandi verur en matvæli og í Alaska eru þorskhausar grafnir í jörð og síðan geymdir í fötum þar til þeir standa undir nafninu " stink heads " .
Allt ómissandi lostæti í hugum hóps heimamanna .
Súrmatur , kæst skata og hákarl sóma sér vel í þessum félagsskap og smellpassa inn í þennan afkima matarmenningarinnar .
Okkur sem ekki erum alin upp við súrmat ( sem er líklega eina leiðin til að venjast þessu ) finnst það vissulega broslegt hvað áhangendur þorramatar þurfa alltaf að dásama þetta fæði og vera með yfirlýsingar um hvað það sé mikið lostæti .
Ef sú væri raunin ætti auðvitað að hafa þetta á boðstólum árið um kring og jafnvel hefði maður búist við því að hér hefðu sprottið upp skyndibitastaðir til að anna hinni miklu eftirspurn , þar sem hægt væri að fá punga með frönskum eða þá að hákarlabitar væru bornir fram í staðinn fyrir hnetur á kokkteilbörum .
Sú er hins vegar ekki raunin .
Utan þessa eina mánaðar eru þessar afurðir fyrst og fremst notaðar til að hrekkja grunlausa ferðamenn , sem fölna og kúgast á meðan heimamenn veltast um af hlátri .
