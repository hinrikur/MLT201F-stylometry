Nú er runninn upp árstími áramótaheitanna .
Það hafa margir í hyggju að hlaupa af sér samviskubitið eftir átveisluna yfir hátíðarnar .
Sumir setja jafnvel markið hátt og stefna á maraþon eða meiri þolraunir .
En Gauti Grétarsson sjúkraþjálfari hefur áhyggjur af heilsuræktaræðinu sem hann segir hafa gripið um sig á Íslandi og leggur áherslu á að kapp sé best með forsjá .
Pétur Blöndal pebl@mbl.is Fólk fer í heilsurækt til að bæta heilsuna , " segir Gauti Grétarsson sjúkraþjálfari .
" Það vill komast í betra líkamlegt ástand , minnka fitulagið og auka vellíðan .
En æfingunum hættir til að snúast frekar um magn en gæði .
Það er fínt að hreyfa sig í hálftíma eða þrjú korter á hverjum degi , en það að hreyfa sig einn til tvo klukkutíma og hlaupa 15 til 20 kílómetra er ofurþjálfun sem hentar ekki öllum .
Vandinn er að stígandin er of hröð .
Það veldur því að stoðkerfið nær ekki að aðlagast þjálfunarálaginu , fólk fer að finna til í öxlum , baki og hnjám sem er ekki það sem það lagði upp með .
Þá er það farið að skaða líkamann með of mikilli þjálfun og heilsuræktin að snúast upp í andhverfu sína .
" – Ertu þá með líkamsræktarstöðvar í huga ? " Ég horfi frekar á tilhneiginguna .
Þetta er ekki neinum að kenna .
Ég líki þessari þróun við ofþensluna í fjármálakerfinu .
Þegar allir stefna í sömu átt getur orðið mikið kapphlaup .
Það kemst í tísku að gera svo svakalega mikið ; enginn er maður með mönnum nema hann sé á milljón á öllum vígstöðvum .
Fólk er alltaf hvatt til að gera meira en minna .
Ég geri ekki ráð fyrir að það sé endilega stefna þeirra sem reka þessar stöðvar , í raun eru allir að reyna að hjálpa til , en þetta gerist bara .
" – Það þarf að huga að jafnvægi í æfingum ? " Já , þegar fólk er farið að hlaupa á malbiki 10 til 20 kílómetra í hvert skipti fer það ekkert voðalega vel með stoðkerfið .
Það er engum hollt að þjálfa sig upp í það að geta gert 100 armbeygjur í einu .
" – Æ fleiri setja markið hátt og taka þátt í ýmsum ofuríþróttum .
" Fólk verður að átta sig á að þátttaka í ofuríþróttum felur í sér áhættu .
Það er hætta á slitmeiðslum í baki , hnjám og mjöðmum .
Og sömuleiðis þarf að horfa alla leið – hvað skrokkurinn þolir marga kílómetra á einni ævi .
Bílar endast 200 þúsund kílómetra , en þola líkamar einstaklinga svona mikinn þjösnaskap á skömmum tíma ? Það sama gerist með unga íþróttamenn þegar þeir æfa alltof mikið .
Líkurnar á að verða fyrir skaða eru mjög miklar og mörg dæmi um efnilega íþróttamenn , sem keppa í tveimur til þremur flokkum samtímis , og það endar yfirleitt með ósköpum .
Svo erum við sjúkraþjálfarar að reyna að lappa upp á þá .
Oft á tíðum er skaðinn það mikill að viðkomandi verður að hætta þátttöku í þeirri íþrótt .
Ábyrgð foreldra er mikil , íþróttakennara og þjálfara .
" – Það þurfa allir að gæta sín ? " Líkamskeðjan hefur ákveðna veikleika og það sem skiptir máli er að styrkja þá veikleika , en ekki styrkja það sem eykur á veikleika líkamans .
Oft á tíðum eru þessir svokölluðu stóru sterku vöðvar þjálfaðir til að styðja við útlitsdýrkunina en flestir þeirra eru frekar skaðlegir stoðkerfinu en hitt .
Þess vegna tölvum við um djúpa bolvöðva , kviðvöðva og bakvöðva , sem eru meginvöðvar í að halda líkama uppréttum , halda honum í réttri stöðu .
Ef of mikið er gert af því að þjálfa stóra og sterka vöðva hafa hinir ekki tíma til að standast álagið .
Það styrkir vöðva sem þarf ekki að styrkja , en veikir vöðva sem þurfa að vera sterkir .
Ég fæ til mín margt fólk sem stundar hnébeygjur með þung lóð en þegar það stendur upp af stól notar það hendurnar til að lyfta sér upp .
Ég fæ íþróttamenn sem geta lyft 100 kílóum í bekk en sitja eins og rækjur í stól .
Það þarf að byrja á því að rétta úr fólki og kenna því að bera sig rétt , vera upprétt og sitja rétt , þá strax erum við farin að hjálpa einstaklingum .
Störfin eru þannig að flest sitjum við lungann úr deginum , hvort sem við erum í skóla eða vinnu , og erum hokin framan við tölvur .
Þá þurfum við ekki að gera æfingar sem ýta undir að vera í hokinni stöðu .
Þessar hefðbundnu kviðæfingar , svo dæmi sé tekið , toga okkur í sömu stöðu og þegar við sitjum með fartölvu í fanginu .
Þess í stað ætti að leggja áherslu á æfingar sem rétta úr manni .
" – Ætti fólk að gera meira af því að standa við skrifborðið ? " Það er fín lausn til þess að minnka álag á bakið – það er bara af hinu góða .
" – Er nauðsynlegt að fara í ástandsskoðun með líkamann eins og bíla ? " Þegar fólk byrjar í líkamsþjálfun er nauðsynlegt að átta sig á því hvað það gerði mánuði og ár á undan , og einnig á því hvert er markmiðið með þjálfuninni .
Það hafa verið sýndir þættir eins og The Biggest Loser , þar sem fólk keppir í því að ná af sér aukakílóunum .
En það er ekki góð leið til að ná af sér aukakílóum .
Það er spurning um lífsstíl og langan tíma í aðlögun að bættu líferni .
Ég mæli með heilsufarsmælingum því það er ekki nóg að hafa löngunina til þess að ná árangri , það verður líka að hafa getuna til þess – það þarf að skoða stoðkerfið í heild sinni , mýkt og jafnvægi , og leggja áherslu á alla þætti þjálfunarinnar .
Sem betur fer erum við með háskólanám sem stuðlar að vísindalegri þjálfun , en hættan er sú að þeir sem vilja selja fólki skjótfenginn árangur eigi meira upp á pallborðið en þeir sem vilja gera þetta á vísindalegan hátt .
" – Hvað segirðu um tilbúnar líkamsræktaraðferðir eins og Crossfit eða Boot Camp ? " Ég held að átaksþjálfun komi alltaf til með að misheppnast .
Ef við skoðum íþróttasöguna var fyrr á árum valið í landslið í handbolta þremur vikum fyrir keppni , mannskapnum var djöflað út aftur á bak og áfram og árangurinn var enginn .
Ég get tekið dæmi um HM árið 1978 í Danmörku , þar sem okkur gekk mjög illa .
Fyrir ólympíuleikana í Seúl var sömuleiðis mikil átaksþjálfun og liðið í mikilli ofþjálfun þegar á hólminn var komið .
Hættan er sú þegar æft er meira af kappi en forsjá , minna er um hvíld og aðlögun , að meiðslin verði enn meiri og árangurinn takmarkaður .
Við sjáum það núna , að segja má í hvert skipti sem talað er við þjálfara í efstu deild í hópíþróttum og líka í einstaklingsíþróttum , að þegar liðið nær ekki árangri , þá er það vegna þess að of margir leikmenn eru meiddir .
Af hverju eru þessir leikmenn meiddir ? Sagan á bak við meiddan einstakling er kostnaður framtíðarinnar .
" – Hafa forvarnir peningalegt gildi ? " Maður horfir í það að við erum komin með dýr og mikil íþróttamannvirki og þar þarf bæði teikningar og verkfræðihönnun til þess að hlutirnir gangi upp , ekki viljum við að húsin hrynji , en það sama þarf í þjálfun einstaklinga sem æfa í öllum þessum höllum – það þarf skipulag og hugmyndafræði til að einstaklingarnir bíði ekki skaða af þeirri þjálfun sem þar fer fram .
" – Hvernig er hægt að stíga inn í ? " Nú er ég búinn að vera í þjálfun í 30 ár .
Það sem ég er alltaf að berjast fyrir er að iðkendum þyki íþróttir skemmtilegar , þeir nái árangri , bæti sig og heilsuna .
En þegar svona margir lenda í meiðslum hlýst af því tilfinningalegt tjón því þeir ná ekki þeim árangri sem þeir vonuðust eftir .
Það er mikið tap fyrir þann einstakling og þá sem að honum standa .
Ef álagið væri aðeins minna væru líkur á að árangurinn yrði betri en ella .
Ég held það sé betri lausn .
Ég var nú svo heppinn að þjálfa bæði Guðjón Val Sigurðsson og Gylfa Þór Sigurðsson þegar á unglingsárum og lagði ríka áherslu á að þeir fengju rétta þjálfun , tækju tillit til að líkaminn þyrfti að hvílast og að álagið yrði aldrei of mikið .
" – En hvað viltu segja við fólk sem les þetta viðtal og vill komast í form ? " Við erum með vísindalega nálgun ; það er verið að þróa vísindalegar mælingar til að skoða einstaklinga , gera ástandsmælingar og fara dýpra í stoðkerfi og vöðvakerfi en gert er .
Það er mikilvægt að menn reyni að byggja upp út frá því .
Dæmi um þetta er árangur Birgis Leifs Hafþórssonar á golfvellinum í sumar .
Hann fór í gegnum kerfisbundnar mælingar og þjálfun , sem hjálpuðu honum að ná tökum á sinni færni .
Hann lenti í alvarlegum meiðslum í fyrravetur , en síðan komum við að þjálfun hans , ég og Pétur Jónsson sjúkraþjálfari .
Við erum með ákveðið kerfi sem ástandsmælir einstaklinga og þróar æfingar sem henta viðkomandi .
Ekki bara út frá líkamlegu ásigkomulagi , heldur líka þeirri grein sem hann stundar .
Æfingarnar fyrir Birgi Leif voru sérsniðnar að hans þörfum , sem skilaði sér í betra líkamlegu ástandi og góðum árangri á golfvellinum .
Ég held það sé mikilvægt að stunda æfingar sem henta þér og þínu stoðkerfi , ekki að fara í sama pakkann og tuttugu aðrir .
Erlendis er áherslan orðin miklu ríkari á einstaklingsmiðaða þjálfun en hópþjálfun , alveg eins og í skólakerfinu .
Ef einstaklingur í góðu formi fer í sama prógramm og einstaklingur sem ekki hefur hreyft sig í mörg ár endar það illa .
Það segir sig eiginlega sjálft .
" – Hvernig á fólk að passa upp á sig í vinnu ? " Það sem skiptir mestu máli í vinnu og vinnustöðu er að sitja aldrei of lengi í einu .
Það er talað um 20 til 30 mínútur , annars verður álagið of mikið á stoðkerfið .
Það er nauðsynlegt að standa upp og ganga upp og niður stigana , bara til að koma blóðrásinni á hreyfingu .
Ég hef aldrei botnað í öngþveitinu fyrir framan skóla og líkamsræktarstöðvar þar sem fólk ætlar að leggja alveg upp við dyr .
Það er allt í lagi að ganga að líkamsræktarstöðinni og ég held að öllum krökkum sé hollt að fara gangandi í skólann .
" Spörum ekki eyrinn , en hendum krónunni Gauti segir forvarnir fela í sér mikinn sparnað fyrir heilbrigðiskerfið .
" Það er mikilvægt að við spörum ekki eyrinn en hendum krónunni .
Það er hægt að koma í veg fyrir mikinn kostnað fyrir lítið fé .
Það má til dæmis greina veikleika í stoðkerfi íþróttamanna í víðri merkingu þess orðs með kerfisbundinni greiningu fagfólks og ég er viss um að það myndi skila okkur minni meiðslum og minni kostnaði , bæði í nútíma og framtíð .
Íslenskt fyrirtæki hefur hannað greiningarbúnað , sem við höfum þróað með þeim , og hann mælir þessa veikleika á mjög áhrifaríkan hátt .
Fyrirtækið nefnist Kine og er starfandi í Hafnarfirði .
Ef við bara fækkum krossbandaslitum um 10% , þá erum við farin að spara á bilinu 30 til 50 milljónir á ári .
Vandamál í hné er langvinnt hjá þorra fólks sem lendir í vandræðum og orsakar oft önnur vandamál til hliðar við það .
Þess vegna er mikilvægt að greina veikleikana á meðan einstaklingar eru ungir .
Ég sé fyrir mér aukna tíðni álagseinkenna í stoðkerfinu á næstu árum .
Það er vegna þess hve kappið er orðið mikið .
Þegar einstaklingar leggja mikið á kerfið , þá eru miklar líkur á að þeir þrói með sér kvilla í baki , herðum og fótleggjum .
Sumir þeirra eru óafturkræfir , aðrir lagast með tíð og tíma , en flestir koma til með að minnka afköst einstaklingsins í framtíðinni .
" Golf krefst nákvæmni og samhæfingar " Þeir sem stunda ákveðna íþrótt þurfa að gera æfingar sem eru sérhæfðar fyrir þá grein , " segir Gauti , sem hefur verið með íþróttamenn úr ýmsum greinum í sérþjálfun .
" Þeir sem eru með brjósklos í baki þurfa sömuleiðis að gera æfingar við hæfi .
Ef það er ekki gert er hætta á að illa fari .
Við erum komin mjög langt í þróun æfingakerfa fyrir líkamann .
Vandinn er hins vegar sá að margir eru enn að nota gömlu aðferðirnar .
Þess vegna er mikilvægt að vera gagnrýninn á þær æfingar sen gerðar eru og að þeir sem eru að leiðbeina fólki í þjálfun tileinki sér nýjungar .
" Gauti er með hópa í þjálfunsem gera líkamsæfingar til að styðja við golfiðkun sína .
" Þegar kemur að æfingum fyrir kylfinga er mikilvægt að æfingarnar séu sérsniðnar að íþróttinni , þörfum hvers einstaklings og getu hans , " segir hann .
" Golf er íþrótt sem krefst nákvæmni og samhæfingar .
Við erum að tala um fínhreyfingar og mýkt .
Einstaklingar sem ætla sér að ná árangri í golfi þurfa því að hafa það leiðarljósi þegar þeir eru að undirbúa sig með vetraræfingum , annars er hætta á að golfsumarið verði lítið skemmtilegt .
" 