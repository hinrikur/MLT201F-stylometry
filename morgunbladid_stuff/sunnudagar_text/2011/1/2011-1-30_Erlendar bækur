Brock Clarke – An Arsonist ' s Guide to Writers ' Homes in New England * * * - Heitið á þessari bók er í senn fráhrinandi og einkar spennandi ; hér hlýtur eitthvað að vera á seyði .
Í sem stystu máli þá segir bókin frá ungum manni sem varð á að kveikja í slysni í húsi Emily Dickinson .
Ólánið magnast við það að tvennt fórst við brunann og piltur , Sam Pulsifer , því dæmdur til tíu ára fangelsis .
Ekki voru þó allir ósáttir við verknaðinn , í fangelsinu barst Pulsifer grúi bréfa þar sem hann var beðinn um að brenna hús annarra framliðinna rithöfunda .
Þegar þau taka síðan að brenna hvert af öðru berast böndin eðlilega að Pulsifer sem stendur í ströngu við að sanna sakleysi sitt með takmörkuðum árangri .
Skemmtileg en nokkuð langdregin .
David Nicholls – One Day * * * * ½ 15. júlí 1988 hittist ungt par í Endinborg , Emma og Dexter , hann spjátrungslegur lífsnautnaseggur , hún alvörugefið gáfnaljós .
Það gerist ekkert sérstakt á milli þeirra þessa nótt , þau fara hvort í sína áttina , en næstu áratugina slitnar þráðurinn ekki á milli þeirra eins og rakið er þegar Nicholls segir söguna af 15. júlí 1989 , 15. júlí 1990 og þar fram eftir götunum .
Um leið dregur hann upp mynd af Bretlandi uppsveiflunnar , þar sem allt var mögulegt og allt fáanlegt nema það sem gefið gæti lífinu inntak .
Þau Emma og Dexter geta ekki séð hvort af öðru en þau virðast ekki heldur geta náð saman .
Gamansöm saga og sorgleg í senn , með lifandi og trúverðugum persónum .
Catherine O ' Flynn – The News Where You Are * * ½ - Fyrsta skáldsaga Catherine O ' Flynn , What Was Lost , var forvitnileg i meira lagi og fékk enda fjölda verðlauna .
Í bókinni The News Where You Are er hún enn að skifa um Birmingham en beinir nú sjónum að arkitektúr borgarinnar sem er ekki mikið fyrir augað svo ekki sé meira sagt .
Aðalpersóna bókarinnar er útvarpsmaður sem faðir hans var þekktur arkítekt á sinni tíð , en brátt verður búið að rífa öll hús sem hann teiknaði og hvað verður þá um minningu hans ? Bókin veltir einnig fyrir sér því hvernig það sé að verða gamall og til hvers sé lifað yfirleitt .
Það er því mikið undir og varla nema von að ekki gangi allt upp , sérstaklega er aðalpersónan lufsuleg , en bókin prýðileg afþreying engu að síður og sumar persónur eftirminnilegar .
Árni Matthíasson arnim@mbl.is 