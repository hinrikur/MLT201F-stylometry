" Það urrar í þér " nefnist nýlegt rit eftir Magnús L. Sveinsson , fyrrverandi borgarfulltrúa og formann VR .
Það hefur að geyma samantekt á nokkrum þáttum úr lífshlaupi Magnúsar og eiginkonu hans , Hönnu Hofsdal Karlsdóttur .
Ritið var fyrst og fremst tekið saman fyrir börn hjónanna og afkomendur .
Hanna Sigríður Hofsdal Karlsdóttir og Magnús Leifur Sveinsson fæddust bæði árið 1931 , hún í Hafnarfirði en hann að Uxahrygg II í Rangárvallahreppi .
Þau hófu búskap á Selfossi 1956 og gengu í hjónaband ári síðar .
1958 fluttu þau til Reykjavíkur og hafa búið þar síðan .
Foreldrar Magnúsar voru hjónin Sveinn Böðvarsson og Guðbjörg Jónsdóttir .
Við grípum fyrst niður í bókina , þegar höfundur rifjar upp bernskujólin heima á Uxahrygg , þar sem hann ólst upp ásamt bræðrum sínum fjórum , Jóni , Kristjáni , Hafsteini og Matthíasi en þeir Magnús voru tvíburar : Jólagjafir voru einhver fatnaður ; prjónaðir vettlingar , sokkar eða sauðskinnsskór , sem ég minnist hvað gott var að vera í .
Það voru engir peningar til að kaupa leikföng .
Ég man að okkur bræðrunum þótti mikið til jólagjafanna koma , sem komu að góðum notum á köldum vetrardögum .
Ég minnist þess , að það var mikil og sérstök gleði um jólin 1942 , þegar ég var 11 ára gamall .
Sumarið áður hafði drengur úr Keflavík , Pétur Þórðarson , dvalið hjá okkur og hann sendi okkur jólagjafir , sem þakklæti fyrir sumardvölina .
Jólagjafirnar voru litlar pappaflugvélar , sem var skotið áfram með teygju .
Þetta höfðum við bræðurnir aldrei upplifað áður , að fá leikfang í jólagjöf .
Gleðin var ólýsanleg og þessi leikföng , sem við létum svífa eftir endilangri baðstofunni entust okkur í marga mánuði .
Eldað og borðað í fjárhúsi Húsakostur á Uxahrygg var heldur fátæklegur eins og víða var á þessum tíma .
Baðstofa , 32 fermetrar , herbergi um 10 fermetrar , í þessum vistarverum var trégólf , þá var eldhús , búr , geymsla og gangur , allt með moldargólfi .
Í eldhúsinu var einn lítill skápur , sem tók nokkra bolla og glös , og rekki var fyrir nokkra diska .
Aðrar innréttingar voru ekki í eldhúsinu .
Vatn var sótt út í læk , vetur sem sumar , um 200 metra frá bænum .
Í þeim læk var gallaþvottur skolaður og barinn með þvottaklappi , sem var úr tré og notað til að berja blautan þvott til að losa leir og önnur óhreinindi úr ytri fatnaði .
Sumarið 1939 var húsakosturinn endurbættur og sett trégólf í eldhúsið og ganginn , eldhússkápur smíðaður og rennandi kalt vatn lagt inn í eldhús , sem dælt var með handdælu úr brunni , sem grafinn hafði verið bak við bæinn .
Á meðan á þessum framkvæmdum stóð var eldunar- og mataraðstöðu komið fyrir í fjárhúsi , skammt frá bænum , og var hessíanstrigi hengdur á veggi fjárhússins að innanverðu til að gera þá vistlegri meðan á endurbótum á húsakostinum stóð , sem varði lungann úr sumrinu .
Ég hygg að þessi framkvæmd hafi verið ein mesta framför sem móðir mín lifði .
Nú hafði hún rennandi vatn inn í eldhúsið , trégólf í stað moldar og listavel smíðaðan eldhússkáp , sem tók nærri allt leirtauið .
Allt tréverk annaðist Guðmundur Böðvarsson , föðurbróðir minn , sem var húsasmíðameistari í Vestmannaeyjum .
Óttaðist að bærinn fyki Faðir minn var milli tíu og tuttugu vertíðir í Vestmannaeyjum eftir að foreldrar mínir hófu búskap .
Þó að jafnan væri ráðinn vinnumaður til að annast útistörfin , hvíldi auðvitað aukin ábyrgð á móður minni vegna heimilishaldsins í fjarveru húsbóndans .
Veturinn 1938 gerði mikið ofsaveður að nóttu til .
Óttast var að bærinn fyki .
Móðir mín var þá ein með fimm sonum sínum , sjö til þrettán ára gömlum .
Þetta var erfið vökunótt hjá móður minni með drengina sína fimm .
Daginn eftir , þegar veðrið hafði gengið niður , kom í ljós að torf hafði flettst af þaki á eldhúshluta bæjarins og útihúsum og heyhlaða Guðmundar í Norðurbænum hafði fokið í heilu lagi .
Mér er sérstaklega minnisstætt , þegar ég , sjö ára gamall , fylgdist með móður minni daginn eftir , takast á við þungar moldartorfur og koma þeim aftur fyrir á fjárhúsinu , út við Hólahús , þar sem þakið var mjög bratt og erfitt að koma torfinu fyrir á sinn stað .
Það þurfti mikla krafta til , en þetta varð að gera , og móðir mín gekk til þess , eins og hvers annars verks , sem vinna þurfti .
Það má nærri geta að þreyta hefur lagst á líkama móður minnar eftir þetta dagsverk , eins og svo oft áður , með öllu öðru sem hún varð að gera .
En hún hafði unnið mikið allt frá barnæsku , og því ekki óvön miklu álagi , þó einhver dagamunur væri .
Svona var lífsbaráttan á þessum tíma og það varð fólk að takast á við , og það taldi það reyndar skyldu sína , og kvartaði ekki .
Heima hjá Jónasi frá Hriflu Ég mætti heima hjá Jónasi Jónssyni , skólastjóra Samvinnuskólans á þeim degi , sem hann hafði tiltekið , sem var nokkrum dögum áður en Samvinnuskólinn var settur haustið 1950 .
Ég hafði aldrei hitt Jónas í eigin persónu áður .
Ég hafði hins vegar oft séð og heyrt um hann í fjölmiðlum , enda hafði hann verið einn umdeildasti stjórnmálamaður þjóðarinnar um langt árabil .
Jónas tók mér ljúfmannlega og bauð mér til stofu .
Hann rifjaði upp komu séra Arngríms Jónssonar og erindi hans fyrir mína hönd .
Jónas spurði um nám mitt og uppruna .
Hann var áhugasamur um að heyra hvaðan ég kæmi og hvað ég hefði aðhafst um dagana .
Ég fann að tilfinning Jónasar var næm fyrir sveitunum , þegar ég sagði honum hvar ég hafði alist upp .
Þessi stund heima hjá Jónasi var mér svo eftirminnileg , sérstaklega í ljósi þess , sem ég hafði fylgst með stjórnmálamanninum Jónasi frá Hriflu .
Jónas var mjög hlýr og viðtalsgóður við mig , ungan mann , sem var að stíga sín fyrstu spor á lífsleiðinni , í námi til að styrkja stoðir undir lífshlaupið , sem í alvöru var að hefjast .
Á þessum tíma hafði Jónas lagt pólitíkina á hilluna og var skipaður skólastjóri Samvinnuskólans .
Sennilega hefur enginn maður á Íslandi verið fróðari um sögu samvinnumanna á Íslandi en Jónas .
Það var því vel til fundið , að skipa hann skólastjóra Samvinnuskólans , þegar hann var hættur í pólitík og hann gat af lífsreynslu sinni miðlað öðrum af víðtækri þekkingu sinni á þessu sviði .
Í Samvinnuskólanum kenndi Jónas samvinnusögu og félagsfræði .
Það var unun að vera í tímum hjá þessum lífsreynda manni .
Hann hafði sig upp úr pólitísku dægurþrasi og fjallaði um málin af víðsýni og yfirvegun , með gríðarlega mikla lífsreynslu að baki .
Slegist á Landbúnaðarverkstæðinu Þegar ég var á Landbúnaðarverkstæðinu með veghefilinn , lenti ég í áflogum við einn verkstæðismanninn , sem hét Þórður .
Ég var nýorðinn 18 ára og Þórður , sem var miklu eldri en ég , stór og þrekinn , tók í mig og ýtti við mér .
Það var í góðu , en ég fann að hann ætlaði að láta mig finna það , að hér hefði hann vald yfir stráklingi sem væri nýkominn inn fyrir verkstæðisdyrnar , þar sem hann hefði unnið lengi og oft þurft að takast á við þung stykki og færi létt með þennan strákling .
Það skipti engum togum , að ég brást þegar í stað til varnar og tók á fullu afli á móti Þórði .
Það upphófust mikil áflog og allir verkstæðiskarlarnir , með Einar Sverrisson , verkstjóra í framlínu , fylgdust með af miklum ákafa .
Þeir höfðu gaman af átökunum og fóru ekkert dult með það .
Létu það í ljósi með hrópum og hlátri .
Þessi átök stóðu ekki lengi , því mér tókst tiltölulega fljótt , að ná undirtökum á Þórði hefja hann á loft og leggja hann kylliflatan undir mig á verkstæðisgólfið .
Við stóðum þegar upp , fullsáttir .
Einar , verkstjóri hló mikið , tók mig afsíðis og bauð mér þegar í stað að koma í nám á verkstæðinu ! Ég þakkaði gott boð , en sagðist ekki hafa áhuga á því námi .
Við Þórður vorum bestu mátar eftir þetta , þannig að þetta hafði engin eftirköst .
Síðar varð Þórður lögregluþjónn á Eyrarbakka .
17. júní 1955 var sögusýning : " Gunnar og Kolskeggur kveðjast " , á hátíðadagskrá í Selfossbíói .
Ég var fenginn til að leika Gunnar á Hlíðarenda og Halldór Magnússon lék Kolskegg Njálsson .
Guðbjörg Sigurðardóttir , var Fjallkona dagsins .
Það var þarna , sem kona mín sá mig í fyrsta sinn og hefi ég sagt að þar hafi hún fallið fyrir Gunnari á Hlíðarenda .
Og þó ég hafi ekki hoppað hæð mína í herklæðum , eins og hinn sanni Gunnar á Hlíðarenda á að hafa gert , þá féll hún , og hefur setið uppi með mig síðan .
" Þingmenn ekki í vinnunni " Það sem vakti sérstaka athygli mína , þessa daga sem ég sat á Alþingi [ 1999 , innsk .
blaðsins ] , var hin mikla og almenna fjarvera þingmanna .
Í upphafi þingfunda mættu flestir þingmenn .
Þingfundir hefjast með því að atkvæðagreiðslur fara fram um að vísa málum til nefnda eða til annarrar eða þriðju umræðu .
Við slíkar atkvæðagreiðslur þarf skv. lögum ákveðinn þingmannafjölda .
Þessar afgreiðslur tóku nokkrar mínútur í upphafi hvers þingfundar , kannski 10 mínútur eða svo .
Um leið og þessum atkvæðagreiðslum var lokið , var eins og hendi væri veifað og svo til allir þingmenn stóðu upp og gengu út úr þingsalnum .
Langtímum var það svo , að það sáust vart nema 4-5 þingmenn í salnum .
Það var forseti þingsins , frummælandi málsins sem var á dagskránni og sá sem var til andsvara , ef það var þá nokkur ! Auk þess sat ég í þingsalnum , eins og mér fannst ég hafa skyldu til .
Það var næsta ótrúlegt að fylgjast með þessum vinnustað .
Það er ekki afsökun fyrir þingmenn þó þeir hafi skrifstofu í einhverju húsi í nágrenninu og geti þar fylgst með umræðum frá þinginu .
Samkvæmt lögum eiga þingmenn að sitja þingfundi og fylgjast með umræðum þar , til þess eru þeir kjörnir .
Kveikt í kvígu Ég var átta ára gamall .
Það var kominn vetur og faðir minn var á vertíð í Vestmannaeyjum , eins og jafnan áður til að afla heimilinu tekna .
Eitthvað munum við bræðurnir , a.m.k. þeir eldri , hafa verið að reyna að hjálpa til við heimilisstörfin .
Búið var ekki stórt ; um eitthundrað og tuttugu ær , rúmlega tuttugu lömb og um sextíu hross .
Það voru fjórar mjólkandi kýr í fjósi auk veturgamallar kvígu .
Við bræðurnir uppgötvuðum að einhverjar pöddur voru á síðum kvígunnar .
Við hugleiddum hvernig vinna mætti á þessum pöddum .
Jóni , sem var elstur okkar bræðra , datt það snjallræði í hug að bera steinolíu á síður kvígunnar og kveikja síðan í , en hafa teppi tilbúið til að skella yfir kvíguna til að slökkva eldinn á réttu augnabliki , svo hún biði ekki tjón af .
Þetta þótti okkur , sem yngri vorum , snjöll hugmynd hjá stóra bróður .
Móðir okkar vissi ekki um þessa hernaðaráætlun okkar gegn pöddunum .
Verkið var vel undirbúið , Kvígan var á ysta básnum og því stutt að dyrunum , ef eitthvað færi úrskeiðis , Við gættum þess að setja ekki mikla olíu á hár hennar og einungis á afmarkað svæði , svo hægara væri að hemja eldinn og hann breiddist ekki út .
Allt var skipulega undirbúið , en nokkur spenna var í loftinu , kannski ekki síst af ótta við að móðir okkar kæmi að okkur , þegar verst stæði á og eldur logaði á kvígunni .
Þegar Jón bar eldspýtuna að síðu kvígunnar , varð mikill blossi , sem þegar breiddist yfir síðu hennar .
Hún tók mikinn kipp , og hinum kúnum brá einnig og þær bauluðu svo hátt að við óttuðumst að það heyrðist inn í bæ til mömmu .
En við vorum tilbúnir með teppið og skelltum því yfir kvíguna og kæfðum eldinn og henni varð ekki meint af og pöddurnar hurfu .
Þannig tókst þetta herbragð okkar , en foreldrar okkar fengu ekki að vita af uppátækinu fyrr en mörgum árum seinna , þegar þau voru hætt búskap .
Og þá sögðu þau fátt .
