Alexandra Chernyshova , sópransöngkona frá Úkraínu , hefur búið á Íslandi í sjö ár og er á kafi í tónlist , bæði heima á Hofsósi og annars staðar í Skagafirði .
Þessa dagana brunar hún reglulega til Akureyrar á æfingar , fyrir tónleika sem fara fram um næstu helgi .
Hún lýsir síðasta fimmtudegi .
08.00 Fjölskyldan vaknar .
Við eigum tvo syni ; Nikolaí Leo er tveggja ára og er á leikskólanum en Alexander Logi sex ára og er í fyrsta bekk í grunnskólanum .
Hann fer með pabba sínum enda Jón , maðurinn minn , skólastjóri á Hofsósi .
09.00 Ég legg af stað til Akureyrar .
Átta mig á því þegar ég er komin af stað að ég gleymdi að fá mér morgunmat ! 10.30 Nú ætti ég að vera komin til Akureyrar enda á æfingin að hefjast klukkan 11 , en ég þarf að keyra miklu hægar en venjulega því það er svo mikill skafrenningur að ég sé nánast ekki neitt .
11.25 Loksins komin til Akureyrar .
Ég var klukkutíma lengur en venjulega á leiðinni .
11.30 Hitti Michael Jón Clark barítón og píanóleikarann Risto Laur í Hofi þar sem Tónlistarskólinn á Akureyri er nú til húsa og við getum byrjað að æfa .
Ég ætlaði að fá mér kaffi fyrir æfingu en hef ekki tíma til þess .
13.00 Fyrsti kaffibolli dagsins ! Það er morgunmaturinn og svo fæ ég mér annan , sem er hádegismatur ! 13.10 Æfingin heldur áfram .
Ég hlakka mikið til tónleikanna því samstarfsmennirnir eru góðir .
Michael hefur búið á Akureyri lengi en aðeins er eitt ár síðan Risto kom frá Eistlandi .
Þeir kenna báðir við Tónlistarskólann .
Við ætlum að flytja fræg lög úr söngleikjum í Hofi , einsöngslög og dúetta .
Þetta verða ekki venjulegir tónleikar , við ætlum aðeins að leika líka ; það er gott tækifæri til þess á stóru sviði með flottum ljósum .
14.20 .
Æfingunni lýkur og ég fer að tygja mig aftur heim .
14.30 Kem við í Bakaríinu við brúna og kaupi rosalega flotta köku af því að bóndadagurinn er á morgun .
14.45 Átta mig á því að veðrið er enn slæmt og ég verð eflaust jafn lengi á leiðinni til baka .
Ákveð því að aflýsa æfingu hjá kórnum mínum – stúlknakór Söngskóla Alexöndru – sem átti að hefjast tíu mínútur yfir fjögur .
Byrja að hringja í stelpurnar til að láta þær vita .
Við erum að æfa Óperudrauginn sem við ætlum að sýna á Sæluvikunni .
16.00 Það er enn mjög dimmt á Öxnadalsheiðinni og nokkrir bílar stopp .
Ég tek því smásöngæfingu í bílnum ! Bæði til þess að búa mig enn frekar undir tónleikana og svo róar það mig líka niður .
Þegar ég er stressuð finnst mér langbest að syngja því þá hugsa ég ekki um að eitthvað slæmt geti gerst .
17.30 Komin heim .
Geymi kökuna úti í bíl því ég vil ekki að Jón sjái hana fyrr en á morgun ! Það verður gaman að koma honum á óvart .
Strauja í svolitla stund og leik svo aðeins við strákana mína .
19.00 Við borðum kvöldmat og strax að því loknu fara strákarnir í bað .
Þeir eru stundum svolítið skítugir eftir daginn ! 20.30 Nikolaí Leo fer að sofa og ég les fyrir hann á rússnesku eins og alltaf á þessum tíma .
Ég tala rússnesku við strákana heima því ég vil að þeir kunni tungumál móður sinnar en við tölum íslensku þegar aðrir eru nálægt .
Ég hef fundið það sjálf hve erfitt er að skilja ekki hvað fólk er að tala um .
20.45 Þegar Nikolaí er sofnaður sitjum við Jón í rólegheitum með Alexander og lesum saman .
Hann er duglegur í skólanum og vill vera bestur í lestri ; það er dálítil keppni í bekknum og hann er duglegur að lesa , bæði á íslensku og rússnesku .
Mér finnst mikilvægt fyrir útlendinga hér á landi að tala íslensku og held reyndar að það sé nauðsynlegt til að fólki líði vel og komist almennilega inn í samfélagið .
Til þess að fólk verði ekki einmana .
Ég er viss um að það opnar margar dyr fyrir útlendinga ef þeir kunna tungumálið .
Ég er frá Úkraínu og var sjálf tvítyngd því pabbi er rússneskur en mamma úkraínsk og heima töluðum við bæði tungumálin .
21.15 Alexander fer að sofa , ég kíki þá í tölvuna , skrifa nokkra tölvupósta og fer líka á Facebook .
Við Jón spjöllum svo saman og höfum það notalegt .
22.00 Ég kíki á nóturnar mínar og hlusta á tónlist eins og svo oft áður .
Ég hlusta oft á aðra syngja þau lög sem ég ætla að flytja .
Fer svo í stúdíóið heima hjá mér þar sem ég er að taka upp geisladisk .
Töluverður tími hefur farið í það undanfarið enda ætla ég að gefa út disk í vor .
01.00 Fer loksins að sofa .
Ég er mikil kvöldmanneskja .
Hugsa reyndar stundum um það að ég megi alls ekki fara svona seint að sofa því ég þarf að vakna snemma með strákunum – en ég gleymi því núna eins og svo oft áður .
skapti@mbl.is 