Það er enginn asi á Margréti Alice Birgisdóttur , nuddara og ilmkjarnaolíufræðingi , þar sem hún situr á móti blaðamanni .
Hún er róleg og yfirveguð og pantar sér ávaxtate að drekka .
Blaðamaður hefur heyrt að Margrét Alice hafi læknað sjálfa sig með hráfæði og leikur forvitni á að vita hvernig hún kynntist fæðinu fyrst .
Greip til sinna ráða " Fyrir mörgum árum greindist ég með erfiðan sjúkdóm í meltingarfærum .
Í sjúkrahússlegunni var mér réttur ráðleggjandi bæklingur um meinið þar sem meðal annars stóð að mataræði hefði engin áhrif .
Slík fullyrðing þótti mér óhugsandi að gæti verið rétt þar sem nokkuð sterkt samband hlýtur að vera á milli þess sem maður lætur ofan í sig og þeirra líffæra sem vinna úr því .
Svona skilaboð eru líka mjög takmarkandi og bæði algengt og eðlilegt að fólk láti þar við sitja .
Í kjölfarið fór ég að grúska og grafa eftir leiðum og fann út að hráfæði var eitt af því sem myndi líklega henta mér .
Kenningar dr. Ann Wigmore voru meðal annars það sem ég las mér til um en hún er upphafsmaður að mörgu tengdu hráfæði , meðal annars því að láta spíra og nota hveitigras .
Þessi tegund mataræðis hefur þó í einhverri mynd verið þekkt mun lengur innan náttúrulækninga .
Dr. Ann skoðaði í 35 ár samspil mataræðis og sjúkdóma sem leiddi til þessa prógramms sem kennt er í dag .
Til að byrja með var ekki svo auðvelt að tileinka sér mataræðið þar sem hérlendis vantaði mikið upp á í fjölbreytileika varðandi matvæli og tækjakost en það hefur tekið miklum breytingum til batnaðar , " segir Margrét Alice .
Kallað lifandi lækningafæða Aðspurð hvort hún hafi strax fundið fyrir breytingum segir Margrét Alice að strax sé ekki rétta orðið þegar þessi leið er valin en hugsanlega varanlegri jákvæðar breytingar .
" Þekkingarleysið á viðfangsefninu hægði líka töluvert á ferðinni en með auknum bata óx forvitnin og löngunin í meiri fróðleik .
Í dag eftir að hafa öðlast meiri þekkingu og reynslu þá er ekki efi í mínum huga að þessi lífsstíll sem kallast lifandi lækningafæði sem talið er ná því besta út úr því sem verið er að borða ætti að vera fyrsta val þeirra sem á einhvern hátt veikjast .
Það eru mörg ár síðan ég hætti að líta á sjálfa mig sem veika og í dag er ég fílhraust en nota þennan lífsstíl til að viðhalda góðri heilsu og til fyrirbyggingar .
Að fara út í hráfæði er mikil breyting á daglegu mynstri , fræ , korn , hnetur og möndlur er lagt í bleyti til að vekja það til lífs .
Þá er allt látið spíra sem hægt er og ekkert hitað yfir 40 gráðum sem er töluvert öðruvísi matreiðsla en maður lærði í upphafi , " segir Margrét Alice .
Lífrænt best ef kostur er á Í veitingahúsa-hráfæðivæðingunni segir Margrét nokkuð um það að þurrkofnar séu notaðir til að auka fjölbreytnina en í grunninn sé lögð áhersla á að borða grænmetið og ávextina eins og þeir koma fyrir .
Það eina sem mælt er með til að breyta afurðinni er að láta hana spíra og " djúsa " hveitigras .
Hráfæði er grænmetisfæði og mjólkurvörur eru ekki hluti af því þar sem afurðin er ekki talin henta fólki eins og hún er meðhöndluð í framleiðsluferlinu .
Ef þess gefst kostur er lífrænt besti kosturinn en Margrét segir að á Íslandi getum við reiknað okkur til tekna að auk þess að rækta lífrænt sé einnig verið að vökva úr okkar góða vatni .
Erfiðara sé hins vegar að vita hvað liggi að baki lífrænni vöru erlendis frá .
Hún velji lífrænt sé þess kostur en dr. Ann Wigmore segir aðeins tvær ástæður fyrir sjúkdómum .
Annars vegar skortur , þ.e. við fáum ekki nægju okkar af því sem við þurfum til að láta vélina ganga og hins vegar eitrun sem yfirleitt orsakast af miklum unnum , meðhöndluðum og úðuðum mat .
En hvað skyldi Margrét Alice borða á dæmigerðum degi ? " Matseðillinn í dag hljómar þannig að ég bý mér til alveg eðalgræna og fína súpu eða grænmetishristing þegar ég vakna á morgnana .
Súpan inniheldur spínat , grænkál , sellerí , engifer , lime og í raun allt það sem ég þarf yfir daginn .
Út í þetta fara einnig þau bætiefni sem ég vil taka inn yfir daginn , t.d. spírulínu , acai-ber og chia-fræ .
Þessi súpa er hin eina sanna græna , væna og það er mjög góð tilfinning að fyrir hádegi sé maður þegar búinn að fá í kroppinn það sem til þarf til þess að halda uppi orku .
Mér finnst það eiginlega algjört skilyrði að fá þetta eldsneyti inn í vinnudaginn .
Síðan er upp og ofan hvaða góðgæti ég borða það sem eftir lifir dags en súpan góða er alveg það allra heilagasta .
Það er svo þægilegt að setja allt þetta grænmeti saman í drykk þar sem maður myndi aldrei ná að innbyrða það allt yfir daginn og svo er þetta hálfmelt úr blandaranum sem sparar líkamanum dýrmæta orku .
" En er ekkert sælgæti ? " Jú , fullt af sælgæti ! En ekki úr nammibarnum .
Það hafa verið gefnar út heilu bækurnar með uppskriftum að hráfæðissælgæti svo það er ekki vandamálið .
Það er auðvelt að búa til nammi úr hráfæði og nammigrísir fá því næga útrás fyrir sykurfíknina og sykur sem gerir gagn .
Margir ákveða að hráfæði geti ekki verið gott , sem er svo langt í frá , því þetta er mjög bragðgóður matur .
Ég segi hörðum sykurfíklum líka gjarnan að trúa því að sé hvítum sykri útrýmt úr fæðunni þá komi sá dagur fyrr en maður á von á að sykurlöngunin hverfur .
Það er staðreynd að þeir sem hafa gefið sér tækifæri til að losa sig við hitt og þetta sem er klárt niðurbrot fyrir líkamann eru undrandi yfir því þegar sá dagur rennur upp .
Sykurþörfinni má svala á annan hátt eins og t.d. með ávöxtum .
Það tekur smá tíma að kenna líkamanum að kalla á epli í stað sælgætis þegar hann vantar smá kolvetnaskammt .
" En hvernig fer hráfæði saman við daglegt félagslíf ? " Sú staðreynd að þessi félagslegi þáttur er erfiðastur er aðalástæðan fyrir því að maður hefur enn þessi 10% upp á að hlaupa .
Sé matarboð á döfinni , svo ég tali nú ekki um á jólum og páskum , eru fjölskylda og vinir enn að koma með spurningar á borð við : Hvað borðar þú ? eða : Hvað er hægt að gefa þér ? Þetta var einhvern veginn viðurkenndara þegar maður flokkaðist sem sjúklingur í stað þess að hafa þetta bara að lífsstíl sér til ánægju og yndisauka .
Þeir sem standa mér næst eru þó orðnir nokkuð sjóaðir í að smakka eitthvað nýtt þó þau séu kannski ekki alveg jafn tilbúin að sleppa hinu .
" Nota flestir hérlendis hráfæðið bara með ? " Já , og það er bara fínt , það er allt betra en ekkert .
Enn er til fólk sem lítur í raun ekki á grænmeti sem mat og finnst það taka óþarflega mikið pláss á disknum sem annars gæti skartað kartöflum og kjöti .
Það á við um mig og flesta þá sem ég þekki til og hafa breytt um lífsstíl að taki maður eitt skref þá tekur maður annað en þau eru mislöng og hraðinn er mismikill en hvert skref er skref í átt að auknum lífsgæðum .
Í upphafi er þetta smá maus og það breytist margt heima fyrir .
Krukkur fullar af spírum og skrýtinn ofn uppi á eldhúsborði sem fáir hafa séð áður en þetta föndur er bara virkilega skemmtilegur partur af þessu .
" Öðruvísi hugsanagangur Það hafði lengið verið draumur Margrétar Alice að heimsækja dr. Ann Wigmore-skólann í Púertó Ríko og lét hún verða af ferðalaginu síðastliðið vor en með í för var æskuvinkona hennar .
" Mig langaði að sjá þessa grasrót sem þarna er og upplifa staðinn meðan allt væri enn í hennar anda og ekki búið að fikta of mikið við hlutina .
Yndislegi ferðafélagi minn hún Hrund og ég vorum ekki búnar að vera þarna lengi þegar við fórum að velta því fyrir okkur hvers vegna í ósköpunum við hefðum ekki farið þess ferð fyrr .
T.d. þegar gjaldmiðillinn var í sögulegu lágmarki en ekki sögulegu hámarki og vorum sammála um að þegar maður þarf að velja og hafna þá hlýtur heilsan að vera í einhverju af efstu sætunum .
Svo má ekki gleyma því að við vinkonurnar náðum báðar þeim stóra áfanga að verða fimmtugar á árinu ( 2010 ) og fannst okkur vel við hæfi að hefja nýjan tug á svona uppbyggilegan hátt .
Ákvörðunin var auðveld og dvölin þar eitthvað það albesta sem hægt var að hugsa sér í afmælisgjöf , " segir Margrét Alice .
Lært á eigin skinni Námskeiðið sem Margrét Alice sótti var stíft tveggja vikna prógramm með fyrirlestrum og hráfæði í sinni hráustu mynd .
Hún segir þetta hafa verið frábært tækifæri til að prófa og læra á eigin skinni og upplifa hve miklu fólk geti áorkað á stuttum tíma .
Þarna starfar mikið hugsjónafólk með langa reynslu og þekkingu á sínu sviði og keppist það við að gera dvölina sem innihaldsríkasta .
Nemendahópurinn kom víða að og hafði ólíkan bakgrunn en þarna á þessum stutta tíma segir Margrét Alice að hafi myndast ótrúleg samkennd og vinátta sem eigi eftir að vara lengi .
Þegar heim er komið er það síðan undir hverjum og einum komið hvort hann velur að halda mataræðinu hreinu , blanda þessu saman við annað eða eiga þetta í bakpokanum ef einhvers staðar á lífsleiðinni koma upp þær aðstæður að gott sé að grípa til þess .
Ábyrgð á sjálfum sér Margrét Alice segir það vera stóran þátt í sínu starfi að ráðleggja fólki og kveikja hjá því löngun til að gera eitthvað sjálft .
Sér finnist skorta á að fólk beri ábyrgð á sjálfu sér og eigin heilsu í stað þess að eyða einkennunum með lyfjum og öðru slíku og loka augunum fyrir því að eitthvað sé að .
Líkaminn búi yfir ótrúlegum lækningamætti , það eina sem við þurfum að gera er að hlusta eftir þeim skilaboðum sem hann gefur sjálfur og hjálpa honum að komast í það ástand að geta unnið það starf sem honum er ætlað .
" Ég trúi því að ef það er leið inn fyrir meinið þá er leið út .
Hugarfar manns breytist líka þegar maður fer að líta á það að borða sem eldsneytisinntöku til að koma því í verk sem manni er ætlað hvern og einn dag .
Það sem þú ætlar að hafa í matinn í kvöld á að vera það sem þig vantar en ekki bara til að fylla holrúm í maga .
Ekki skemmir fyrir að þetta sé fallega framreitt og kitli bragðlaukana .
Þetta er pínu snúið fyrst á meðan maður er að læra innihaldsefni í þessu og hinu en verður síðan eðlilegur hluti af matartilbúningnum .
Við þurfum kolvetni , fitu og prótein og allir flokkar eru jafnnauðsynlegir .
Það er algeng spurning þegar talið berst að þessu fæði : Hvar færðu prótein ? Fáir virðast vera meðvitaðir um það að grænmeti inniheldur nægilegt magn próteina til vöðvauppbyggingar .
Það hefur reynst vel að benda á gallharðar grænmetisætur eins og fílinn sem hvorki skortir stærð , kraft né langlífi , málinu til stuðnings .
Þetta allt saman snýst í raun bara um að iðka lífsgæðakapphlaup í sinni jákvæðustu mynd .
Læra að lesa í skilaboð líkamans og taka ábyrgð á eigin heilsu.Að vera heilbrigður er ekki heppni þó að erfðir ráði þar einhverju um heldur skemmtileg vinna og ekki skemmir fyrir hve hún er vel launuð , " segir Margrét Alice .
