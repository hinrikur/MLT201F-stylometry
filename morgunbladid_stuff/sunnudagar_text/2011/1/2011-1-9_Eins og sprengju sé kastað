Miðvikudagskvöld á Akureyri : Geir Guðmundsson situr heima í eldhúsi og spjallar við blaðamann ásamt foreldrum sínum .
Hann ætti að vera með félögum sínum í landsliði 21 árs og yngri að búa sig undir ferð til Serbíu í fyrramálið en þar tekur liðið þátt í undankeppni HM um helgina .
" Það var eins og sprengju væri kastað í mig , " segir Geir um það , þegar honum voru flutt tíðindin .
" Sautján ára fólk á ekki að fá blóðtappa í höndina af því að vöðvarnir stækka of hratt ! " Bláa höndin Hann fann fyrst fyrir eymslum á aðfangadag en velti þeim ekki mikið fyrir sér .
Lék með Akureyrarliðinu í deildabikarkeppninni á milli jóla og nýárs en á öðrum degi nýs árs fann hann aftur fyrir verk í hægri hendinni .
Sat þá við matarborðið og kvartaði – sem er óvanalegt – og Vigdísi móður hans leist satt best að segja ekki á þegar Geir fór úr skyrtunni .
Handleggurinn var blár .
" Ég harðneitaði fyrst að fara upp á spítala .
Ég hef oft farið þangað , þurft að bíða lengi og svo verið sagt að hvíla mig í nokkra daga .
En ég er ánægður með að hafa farið að ráðum mömmu og pabba núna , " segir Geir .
Þolinmæði er dyggð Eftir skoðun á Sjúkrahúsinu á Akureyri var ákveðið að láta kanna málið nánar í Reykjavík þar sem Geir var á leið þangað daginn eftir til æfinga með landsliðinu .
Eftir samtöl við þjálfara liðsins og sjúkraþjálfara fór Geir á Læknavaktina , var sendur þaðan á Landspítalann þar sem hann komst að á slysadeildinni eftir þriggja tíma bið .
Geir viðurkennir að þeir frændur , hann og Guðmundur Hólmar Helgason , liðsfélagi í Akureyri og landsliðinu sem beið með honum , hafi alvarlega velt því fyrir sér að fara bara heim en þeir létu sig hafa það .
Þolinmæði er dyggð og gott að eiga góðan frænda .
Eftir rannsókn um kvöldið var Geir gefið blóðþynningarlyf " og morguninn eftir var litarefni dælt í æðarnar , þá fannst reyndar ekki blóðtappi en ummerki um hann .
Því er talið að hann hafi losnað um nóttina eftir að mér var gefið lyfið , " segir Geir við Morgunblaðið .
Hann var enn með hugann við HM í Serbíu .
" Ég bjóst við að verða kannski frá æfingum í tvo daga , í mesta lagi viku .
En æðasérfræðingur sagði mér að ég þyrfti að vera á blóðþynningarlyfjum í 3 til 6 mánuði og að á meðan gæti ég ekki spilað handbolta .
" Geir leikur því tæpast meira með Akureyrarliðinu í vetur .
Hann má hins vegar byrja að æfa á ný fljótlega en verður að fara varlega .
Eftir að lyfjameðferð lýkur þarf Geir mjög líklega í aðgerð til þess að láta víkka æðarnar .
Það verður þó í fyrsta lagi fjórum vikum eftir að hann hættir á blóðþynningarlyfjum og í millitíðinni má hann ekki spila handbolta .
Það veit Geir vegna þess að hann spurði lækninn ...
Nær fullri heilsu Ástæðan fyrir veikindunum virðist vera sú að bein og vöðvar hafi stækkað svo mikið á skömmum tíma að þeir þrýsti á æð í framanverðri öxlinni , á milli viðbeins og rifbeina .
Honum þykir það undarlegt .
Hann æfði reyndar gríðarlega vel í sumar og þyngdist um nokkur kíló .
Geir hefur alltaf verið stór en hefur styrkst mikið undanfarið .
Læknar tjáðu honum að svona nokkuð gerðist helst hjá strákum sem væru nýbyrjaðir að lyfta , og spurðu í hreinskilni hvort Geir hefði notað stera .
Því gat hann samviskusamlega svarað neitandi .
Geir er vonsvikinn , svo ekki sé fastar að orði kveðið , en lykilatriði er að eftir að þessu ferli lýkur á hann að verða góður á ný .
Veikindin eiga sem sagt ekki að há þessari efnilegu , örvhentu stórskyttu frekar .
Vonsvikinn en þakklátur " Þetta eru mjög mikil vonbrigði og gerist á leiðinlegum tíma ; tveimur dögum áður en liðið átti að fara út , " segir Geir og nefnir að honum sé ef til vill ekki ætlað að leika með þeim strákum sem nú eru í landsliði 21 árs og yngri .
Geir er ekki nema 17 ára og er því í raun á fyrra ári í landsliði 19 ára og yngri en segist afar spenntur að leika með eldri drengjunum því liðið sé mjög gott .
" Þetta hefði orðið fyrsta ferðin mín með liðinu .
Ég átti reyndar að fara með þessum sömu strákum í fyrra en þá sprakk Eyjafjallajökull og við komumst ekki .
Það kemur alltaf eitthvað í veg fyrir að ég spili með þessu liði ...
" Vonbrigðin eru skiljanleg en Geir er þó að sjálfsögðu þakklátur fyrir að í ljós kom tímanlega hvað hrjáði hann .
Læknar segja að hefði ekkert verið að gert og hann flogið utan hefði getað farið illa .
" Ef ég hefði ekki farið til læknis og flogið til Serbíu hefði það getað verið stórhættulegt .
Þrýstingur er svo mikill í flugvélinni að blóðtappinn hefði getað stækkað og höndin orðið ónothæf .
Tappinn hefði líka hugsanlega getað flust í lungað og ég hefði getað dáið .
Ekkert af þessu er þó víst ; kannski hefði ekkert gerst .
En ég ætti samt að vera þakklátur fyrir að þetta uppgötvaðist áður en ég fór , " segir Geir Guðmundsson .
