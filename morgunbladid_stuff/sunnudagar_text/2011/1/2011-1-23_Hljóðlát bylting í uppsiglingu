Allt kapp er nú lagt á að finna staðgengil fyrir olíuna en umhverfisvandinn vegna hennar verður æ stærri .
Íslendingurinn Bernhard Pálsson hefur verið fenginn til að stýra nýrri danskri rannsóknarstofnun sem hefur það að markmiði að hraða þessari leit , en stofnunin fékk úthlutaða um 15 milljarða króna skömmu fyrir jól .
Texti : Bergþóra Njála Guðmundsdóttir ben@mbl.is Ljósmyndir : Kristinn Ingvarsson kring@mbl.is Innkaupapokar í verslunum , krabbameinslyf , leikföng og eldsneyti .
Allt í kringum okkur eru vörur sem eru háðar olíu í framleiðslu og því erfitt að sjá hvernig nútímaþjóðfélag ætti að virka án hennar .
Á hinn bóginn er olían ekki óþrjótandi – þvert á móti er stöðugt gengið á olíuforða heims og nýting hans því í hæsta máta ósjálfbær .
Þar fyrir utan veldur olíunotkunin öðrum umhverfisvanda , s.s. hlýnun jarðar og sorpsöfnun þar sem mörg plastefni brotna niður á hraða snigilsins .
Það er vegna þessara vandamála sem allt kapp er lagt á að finna staðgengil fyrir olíuna og nú er útlit fyrir að Danir muni leiða þá þróun undir forystu íslenska lífefnaverkfræðingsins Bernhards Pálssonar .
Skömmu fyrir jól tilkynnti norræni Novo-sjóðurinn að hann hefði veitt 700 milljónir danskra króna , eða um 15 milljarða íslenskra , til stofnunar nýrrar rannsóknarmiðstöðvar í Danmörku sem er ætlað að stuðla að sjálfbærum lífefnaiðnaði í heiminum og hefur fengið nafnið The Novo Nordisk Foundation Center for Biosustainability .
Bernhard hefur verið ráðinn forstjóri stofnunarinnar , en annars gegnir hann stöðu prófessors í efnaverkfræði við Kaliforníuháskóla í San Diego í Bandaríkjunum .
" Þetta snýst um að þróa vistvæna framleiðslutækni á efnum sem annars væru búin til úr olíu eða jarðgasi og t.a.m. eru notuð í plast , næringarefni , litarefni og fleira , " segir hann .
" Í raun er um að ræða hönnun á efnaskiptum í frumum , þar sem þær eru látnar nærast á sykrungum til að þær framleiði efni sem hægt er að nota í iðnaði í staðinn fyrir olíu .
" Hann viðurkennir að þetta hljómi ansi byltingarkennt en segir að tæknin hafi verið að þróast undanfarin tíu , fimmtán ár .
Og þótt venjulegir leikmenn geti átt erfitt með að sjá fyrir sér að slík lífræn efni komi í stað olíunnar í náinni framtíð , er þess ekki svo langt að bíða í raun .
" Það eru nú þegar komnar afurðir á markað , eða alveg við það , " segir Bernhard .
" Ég er sjálfur stofnandi að fyrirtæki sem heitir Genomatica en það framleiðir lífræna útgáfu af efninu BDO , sem er m.a. notað í spandex , hlaupaskó og ég held t.d. að næstum því 50% af öllu plastefni í bílum séu búin til úr þessu efni .
Fleiri fyrirtæki vinna með þetta , s.s. danska fyrirtækið Novozymes sem framleiðir lífrænt efni sem drekkur í sig vökva og er m.a. notað í einnota bleiur .
Dupont hefur líka skoðað framleiðslu á þessu sama efnasambandi .
Þetta er því að komast á markað hægt og rólega .
" Danir taka forystuna Ein forsenda þess að slíkar nýjungar nái fótfestu á markaði er að þær séu samkeppnishæfar í verði miðað við gömlu efnin .
" Afurðir eins og etanól eða lífdísill ganga ekki upp fjárhagslega því þær eru of ódýrar , " segir Bernhard .
" Hins vegar gengur vel með lífræn efni sem eru notuð í plast , lífræn litarefni , lyfjasameindir og næringarefni – af því þau kosta meira .
Ég myndi segja að öll efni sem kosta meira en dollar á pundið séu vel samkeppnishæf en sem dæmi er etanól selt á 25 sent á pundið , og það er of ódýrt til að það borgi sig að framleiða það á þennan hátt .
" Þrátt fyrir að um mikla byltingu sé að ræða í efnaframleiðslu verður hún hljóðlát , alla vega þegar kemur að hinum almenna neytanda .
" Venjulegt fólk verður ekkert vart við þetta – plastið er alveg eins , það er bara framleitt öðruvísi og úr öðrum hráefnum .
Í stað olíu notum við sykurafleiður sem gerlar framleiða , " segir Bernhard .
Þannig verða leikföng barnanna og plastpokarnir eins í raun .
" Áhrifin eru hins vegar þau að lífsstíll samfélaganna verður vistvænni .
" Það er á Bernhard að skilja að miklar og hraðar framfarir séu á sviði líftækni og lífverkfræði , í það minnsta á ákveðnum sviðum .
" Allt sem tengist erfðafræði , erfðamengjum , samsetningu þeirra og örverum o.þ.h. er á fleygiferð .
M.a. hef ég verið að vinna með Rannsóknasetri í kerfislíffræði við Háskóla Íslands að því að þróa aðferð til að láta svifþörunga nýta sér koldíoxíð úr jarðvarmaorkuverum ásamt ódýru rafmagni til að framleiða verðmæt efnasambönd .
Þetta gæti orðið mikill iðnaður á Íslandi .
" Um leið hafa líftækni og erfðabreyttar lífverur verið umdeildar .
" Evrópumenn eru sérstaklega tortryggnir gagnvart þessu og m.a. út af því eru þeir orðnir tíu árum á eftir í þessari þróun .
Það sem tengist mannverunni er í eðli sínu mjög íhaldssamt og það er skiljanlegt að fólk hafi fyrirvara á því sem tengist genabreytingum á matvælum , þ.e. plöntum og spendýrum .
Hér erum við hins vegar að tala um að stýra efnaskiptum í örverum og gerlum á annan hátt en í náttúrunni til að framleiða þessi efni .
Bakteríurnar sjálfar eru ekki hluti af afurðinni svo það eru ósköp litlar deilur um svona líftækni .
" Hvað sem því líður er ljóst af styrkveitingunni að litið er á þróun sjálfbærs efnaiðnaðar sem forgangsverkefni og eins og Berhard útskýrir stefnir allt í að Danir taki þar með forystuna á þessu sviði í heiminum .
" Um allan heim eru til rannsóknasetur sem einbeita sér að efnaskiptum í mönnum , próteinum og fleiru .
Sjálfbær efnaiðnaður er hins vegar svo nýr af nálinni að þetta verður fyrsta rannsóknasetrið á því sviði í heiminum og verður þar með í forystuhlutverki .
Fólkið sem stendur að þessu með mér er líka mjög fært – það besta á þessu sviði á Norðurlöndum og þótt víðar væri leitað .
" Beðið eftir niðurstöðunum Bernhard gerir ráð fyrir að stýra rannsóknarmiðstöðinni í hálfu starfi á móti starfi sínu í San Diego , en deild hans við háskólann þar er talin númer eitt í heiminum á þessu sviði .
" Það er líklega ástæðan fyrir því að ég er beðinn um að taka þetta að mér .
Mitt hlutverk við rannsóknarmiðstöðina verður fyrst og fremst leiðtogahlutverk – að móta stefnuna og tryggja nauðsynleg tengsl en ekki að sjá um daglegan rekstur eða eitthvað slíkt .
Við gerum ráð fyrir að ráða fimm til tíu manns til að reka setrið svo ég þarf ekkert að sjá um slíkt .
" Starfsemi rannsóknarmiðstöðvarinnar mun beinast að tveimur aðalmarkmiðum að hans sögn .
" Annars vegar að rannsaka hvað hægt er að framleiða margar tegundir af mismunandi sameindum á þennan hátt og hins vegar að hraða efnaskiptunum í þessum bakteríum .
Hingað til hefur það tekið mjög langan tíma og kostað óhemju fé , svo tafir hafa orðið á því að koma afurðum á markað og þróunarferillinn hefur verið rándýr .
Okkar markmið er að þróa með vísindalegum hætti alla tækni , reiknilíkön og fleira sem gæti flýtt þessu framleiðsluferli .
Það minnkar aftur áhættuna fyrir stórfyrirtæki og auðveldar þeim að fara í framkvæmdir og fjárfestingar í slíkri framleiðslu .
" Bernhard segist enda finna fyrir miklum áhuga fyrirtækja á þessum rannsóknum .
" Það eru ekki bara fyrirtæki sem maður hefði haldið fyrirfram að hefðu áhuga og hægt er að tengja við efnaiðnað , eins og líftæknifyrirtæki .
T.a.m. hafa fyrirtæki sem framleiða rafeindavörur mikinn áhuga á þessu .
" Það er því víða beðið eftir niðurstöðum Bernhards og félaga hans hjá The Novo Nordisk Foundation Center for Biosustainability .
" Já , það verður fylgst vel með okkar rannsóknum , " segir hann .
