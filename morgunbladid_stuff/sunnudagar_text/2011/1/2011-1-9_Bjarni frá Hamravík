Í október 1933 kom út fimmta bók Guðmundar Gíslasonar Hagalín , Kristrún í Hamravík .
Sögukorn um þá gömlu góðu konu .
Bókin sú er merkileg í höfundarsögu Hagalíns , eiginlega vendipunktur því hann tók meðvitað skref frá því að skrifa bækur á bóklegri íslensku og í þá átt að skrifa á talmáli , eins og hann lýsti því : " að ganga lengra í því að nota daglegt mál í samtölum og ýmis alþjóðleg orð og orðatiltæki heldur en mér eldri íslenzkir rithöfundar , en fylgja aftur á móti hinni almennu málhreinsunarstefnu í öllu , sem ekki væri talað fyrir munn sögupersónanna .
" Lesendur kunnu vel að meta hressilegt málfarið hjá Kristrúnu gömlu í Hamravík , bókin seldist mjög vel og gerði Guðmund Hagalín að einum þekktasta og vinsælasta rithöfundi þjóðarinnar .
Því er þetta rifjað upp hér að skáldsaga Bergsveins Birgissonar , Svar við bréfi Helgu , minnti mig nokkuð á söguna um Kristrúnu í því hvernig Bergsveinn beitir óvenjulegu málfari höfundar bréfsins , Bjarna Gíslasonar á Kolkustöðum , en best að taka það fram strax að bækurnar eiga fátt sameiginlegt annað , nema kannski vinsældirnar – báðar bækurnar náðu mikilli almannahylli og seldust afskaplega vel .
Um málfarið á Kristrúnu í Hamravík spunnust nokkrar umræður og þá aðallega fyrir það hve tungutak hennar var óvenjulegt og margir urðu til að draga í efa að nokkur hefði slíkan talanda .
Það orkar vissulega alltaf tvímælis þegar menn taka að deila um það hvort þessi eða hin skáldsagan sé nógu sannfærandi , en víst má taka undir það að málfar Kristrúnar er ólíkindalegt , eins skemmtilegt og það annars er .
Það sama má segja um bréfið hans Bjarna til Helgu – málfarið í því bréfi finnst mér ekki alltaf ganga upp , ekki alltaf vera í anda bréfritara , eða í það minnsta þess bréfritara sem ég sé fyrir mér við lesturinn .
Það ætti þó ekki að vefjast fyrir nokkrum manni – þetta er nú einu sinni skáldsaga og bráðskemmtileg aflestrar .
