Ég hugsaði mér að setja upp sýningu sem væri listaverk út af fyrir sig , " segir Guðbergur Bergsson rithöfundur .
Hann er höfundur sýningarinnar Ásýnd landsins : vatnið , jörðin , hafið og himinninn , sem var opnuð í Gerðarsafni í Kópavogi á dögunum .
Á sýningunni eru verk eftir fimm myndlistarmenn , Daða Guðbjörnsson ( 1954 ) , Gunnlaug Óskar Scheving ( 1904-1972 ) , Jóhannes Sveinsson Kjarval ( 1885-1972 ) , Rúrí ( 1951 ) og Vilhjálm Þorberg Bergsson ( 1937 ) .
Guðbergur segist leita í verk þessara myndlistarmanna eftir að þeir hafa fundið sig og dregur á persónulegan hátt fram það sem er sameiginlegt með þeim .
Á sýningunni tengjast til að mynda myndir Rúríar af fossum við fossa Kjarvals og öldur Daða , sem málar einnig skip á hafinu , rétt eins og Gunnlaugur Scheving , og á hafinu eru þessar óravíðáttur rétt eins og í geimmyndum Vilhjálms .
" Þessi sýning er búin að vera í undirbúningi sem hugmynd í mörg ár , " segir Guðbergur þegar hann fylgir mér um sýninguna .
" Mig langaði til að sýna verk sem eru ekki alltaf fyrir augum fólks , þar sem þessi hlið hefur ekki verið sýnd á þeim .
Þessar myndir Kjarvals virðast litlar miðað við sumar Þingvallamyndanna en eru samt mjög stórbrotnar í eðli sínu og lýsa honum vel .
Af því að Rúrí er hér þá tók ég líka fossamyndir eftir Kjarval , meðal annars til að benda á að fossar eru algengt viðfangsefni í íslenskri myndlist .
Draumalandið er á vissan hátt byggt á fossum .
" – Hér kallar ein mynd þannig á aðra ? " Já .
Eitt af því sem ég sýni eftir Gunnlaug Scheving eru teikningar af mönnum í aðgerð og beint á móti þeim eru teikningar eftir Kjarval þar sem verið er að fást við saltfiskinn .
Þá er búið að gera að , taka hausana af .
Ég valdi þessar myndir eftir Scheving þar sem sjást margskonar hreyfingar , svolítið eins og í kvikmynd .
" Gunnlaugur einstakur í listasögunni Gunnlaugur Scheving er Guðbergi hugleikinn .
Guðbergur er frá Grindavík og þar teiknaði og málaði Gunnlaugur fjölda veka seint á fjórða áratugnum .
Í sýningarskránni segir Guðbergur að í Grindavík hafi Gunnlaugur " fundið sig og afmarkað " .
" Mig langaði að sýna þessa mynd eftir Gunnlaug sem frænka mín í Grindavík átti og hefur aldrei verið sýnd , " segir hann .
" Þessa mynd þarna málar Gunnlaugur eftir minni eftir að hann fer frá Grindavík og það er svo einkennilegt , eða eðlilegt , að mennirnir á bátnum eru menn sem við þekktum í raunveruleikanum .
Þeir hafa grópast svona fast í minni hans að hann víkur aldrei frá þessum svip – ég þekki þá .
Þetta eru Magnús á Hrauni og Einar í Ásgarði .
Í verkum Gunnlaugs er meira að segja hægt að rekja verslunarsögu Grindavíkur .
Það má sjá í verkum hans hvenær Grindvíkingar eru orðnir svo ríkir að það er farið að selja þar snúða , " segir hann og brosir .
" Á eldri búðamyndum eru engir snúðar en svo er snúðabakkinn kominn .
" Guðbergur segir að í raun þyrfti að setja saman sérstaka sýningu með myndum Gunnlaugs frá Grindavík .
" Hann kortleggur þorpið .
Hægt væri að draga upp nákvæmt kort með ferðum hans þar .
Hann er svo nákvæmur að hann málar líka myndir af köllunum sem áttu bátana og húsin .
Það er algengt í listasögunni að listamenn fari í eitthvert þorp , jafnvel margir saman og máli .
En þessi þorp hafa aldrei verið kortlögð með þeim hætti sem Gunnlaugur Scheving gerði í Grindavík .
Þess vegna er Gunnlaugur einstakur í listasögunni .
Gunnlaugur Scheving er einhver algreindasti málari sem hefur málað hér á landi .
Það sést svo vel .
Sjóntaugin í málurum er sérstakt fyrirbæri .
Líka í ljósmyndurum .
" Guðbergur þagnar .
Bætir svo við : " Ég held að við ættum að sýna og leggja meiri áherslu á það sem er frábrugðið í menningu eða list annarra þjóða .
Og sýna hvað við erum í raun og veru stórbrotin í umgengni við fegurðina sem slíka .
" Guðbergur bendir á málverk sem hanga hlið við hlið , eftir Gunnlaug og Daða , og sýna bæði öldur og bát .
" Ég set til dæmis hér saman boða Gunnlaugs og boða Daða til að sýna hliðstæður .
Kannski hefur engum dottið í hug að Daði ætti fyrirrennara en það er hlutverk þeirra sem setja saman sýningar að benda á eitthvað sem hefur verið ógert eða hulið , ekki vera alltaf að sýna eitthvað sem allir vita .
Það er eins og að vera alltaf að lesa sömu söguna fyrir barn .
Barn hefur gaman af að heyra alltaf sömu söguna ...
" – Hefur þér þótt sú vera raunin í sýningarhaldi hér á landi ? " Já já .
Og þar af leiðandi held ég að þetta sé vönduð og göfug rammíslensk sýning , á allan hátt .
" Listamenn eins og tvífætt auglýsing Guðbergur segir að sýningar þar sem valin eru verk listamanna , eins og á sýningu hans í Gerðarsafni , þurfi að hafa ákveðið uppeldislegt gildi .
" Á svona sýningu þarf að vera ákveðin leiðsögn og sýna fólki fram á hlutina , en myndlestur er vandasamur .
Hann er ekki einskorðaður við listfræðinga , heldur er það góða við listina að hver og einn getur lesið , eftir að honum hefur verið bent á stafrófið .
Það má ekki reka allar setningarnar ofan í fólkið , það þarf að kenna að stafa og síðan les hver á sinn hátt .
Mér finnst þetta vanta mjög hér á landi .
Best væri að fá listamennina sjálfa , þeir þekkja þetta langbest – ef þeir þekkja þetta ...
En þeir eru yfirleitt ófáanlegir til þess , flestir ...
" Guðbergur hugsar sig um , bætir svo við um listamennina sem eru ófáanlegir til að tala um verk sín : " Það er á margan hátt gott því maður er orðinn svo þreyttur á þessum auglýsingalistamönnum sem eru eins og tvífætt auglýsing .
Þá er það líklega betra eins og í gamla daga þegar listamaðurinn kom aldrei fram .
" 