Hér við nyrstu voga hverfist lífið um handbolta þessa dagana .
" Strákarnir okkar " hafa gert garðinn frægan á síðustu stórmótum og væntingar fyrir vikið miklar þegar flautað var til leiks á heimsmeistaramótinu í Svíþjóð fyrir rúmri viku .
Guðmundur Guðmundsson landsliðsþjálfari tónaði þær væntingar raunar svolítið niður í aðdraganda mótsins en tveir góðir sigrar á Þjóðverjum rétt fyrir brottför til Svíþjóðar æstu þjóðina á ný upp úr öllu valdi .
Komið hefur á daginn að væntingarnar voru ekki út í bláinn en óhætt er að fullyrða að liðið hafi farið á kostum til þessa á mótinu – vann alla fimm leiki sína í undanriðlinum .
Fyrsti leikurinn í milliriðli fer fram í dag , laugardag , og vinnist sigur á Þjóðverjum á Ísland hreint prýðilega möguleika á að komast í undanúrslit á mótinu .
Það hlýtur að vera markmiðið á þessari stundu .
Hvort það afrek , eitt og sér , nægir þjóðinni er svo önnur saga .
Hafandi horft á " Strákana okkar " með bæði silfur og brons um hálsinn hlýtur gullið að kitla .
Það þýðir ekki lengur að telja manni trú um að það sé þessum mannskap um megn .
Affarasælast er þó að fara ekki fram úr sér – fjöldi sterkra liða bíður á næstu dögum – og lifa í takt við gömlu en góðu klisjuna : Tökum einn leik fyrir í einu .
Athygli hefur vakið á mótinu hversu vel íslenska landsliðið er undirbúið fyrir hvern og einn leik .
Það virðist þekkja andstæðinginn eins og lófann á sér , styrk og veikleika .
Vitaskuld er þetta Guðmundi þjálfara og strákunum sjálfum að þakka en ekki síður " meðhjálpurunum " tveimur , eins og Kristján Jónsson , íþróttafréttamaður Morgunblaðsins , varpar skýru ljósi á í Sunnudagsmogganum í dag .
Í samtali Kristjáns við tvímenningana , Gunnar Magnússon og Óskar Bjarna Óskarsson , kemur fram að þeir leggja nótt við dag til að klippa saman myndefni með nýjustu leikjum andstæðinga íslenska liðsins á hótelherbergjum í Svíþjóð .
Augljóst er að til mikils er ætlast af þeim og þeir standa greinilega í stykkinu .
Eða eins og þeir komast sjálfir að orði í viðtalinu : " Guðmundur er kröfuharður og slakar aldrei á kröfunum gagnvart okkur eða strákunum og það er mikill kostur , " sagði Óskar og Gunnar tekur í sama streng .
" Við erum með Gumma á bakinu allan sólarhringinn .
Hann leitar einnig mikið til okkar og nýtir okkur vel .
Þess vegna er gaman að vinna með honum .
" Í blaðinu í dag ræðir Kristján Jónsson einnig við Guðjón Val Sigurðsson , hornamann landsliðsins , sem leikið hefur við hvurn sinn fingur á mótinu .
Það væri svo sem ekki í frásögur færandi nema fyrir þær sakir að hann er nýstiginn upp úr erfiðum meiðslum sem héldu honum utan vallar í tæpt ár .
Einstakur afreksmaður , Guðjón Valur .
Einn sá mesti sem þessi þjóð hefur átt á velli .
Einstök heimild um lífið á Suðurskautslandinu Ragnar Axelsson , ljósmyndari á Morgunblaðinu , lýkur í dag að herma af ævintýraferð sinni á Suðurskautslandið seint á síðasta ári .
Fyrsta greinin birtist í aðfangadagsblaði Morgunblaðsins , sú næsta í áramótablaðinu og tvær greinar hafa svo birst á nýja árinu .
Í þessum greinum hefur Ragnar varpað einstöku ljósi á dýralíf og staðhætti á þessum framandi slóðum sem sárafáir menn fá tækifæri til að upplifa frá fyrstu hendi .
Þjóðin veit allt um næmi Ragnars fyrir aftan linsuna en í þessum greinum og þætti sínum " Sögunni bak við myndina " hér í blaðinu á umliðnum mánuðum sýnir hann svo ekki verður um villst að hann festir augnablikið ekki aðeins á filmu – heldur leggur það jafnframt á minnið .
