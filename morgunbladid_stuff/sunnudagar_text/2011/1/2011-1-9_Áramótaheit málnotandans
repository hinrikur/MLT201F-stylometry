Við notum áramót til að láta af ósiðum og taka góða siði upp .
Við ætlum að hætta að éta snakk og byrja í líkamsrækt , við ætlum að njóta betur þess sem við höfum í stað þess að þusa yfir því sem við ekki höfum , hætta að reykja og byrja að skokka .
Sum setjum við okkur jafnvel enn háleitari markmið eins og að láta gott af okkur leiða og vera betri við aðra en við höfum verið .
Allt felur þetta í sér að við ætlum að bæta okkur , vanda okkur meira á nýju ári en því sem er nýliðið .
Vonandi höfum við mörg strengt þess heit að vanda tungutak okkar á nýju ári .
Ekki endilega af því að við tölum ekki gott , rétt , viðeigandi , fjölbreytt og fallegt mál , heldur af því að við höfum tekið eftir því að tungutak manna hefur áhrif , og að menn ganga alltaf lengra og lengra í að níða andstæðinga sína .
Ekki dugir minna en hæsta stig lýsingarorða til að lýsa andúð sinni á mönnum og málefnum og upphrópanir og gífuryrði hafa verið ( verða vonandi úr sögunni á nýju ári ) nær daglegt brauð .
Tungumálið er ein tegund valdatækis , það er hægt að stjórna glettilega miklu með tungumálinu og orð eru notuð til að vekja ótta og öryggisleysi úr öllum tengslum við raunveruleikann .
Skyldi það til dæmis vera raunhæft að Íslendingar verði algjörlega einangruð þjóð frá heiminum gangi þeir ekki í Evrópusambandið , nú eða að Evrópusambandið sé fullt af kúgurum sem heillist mjög af landráðamönnum sem vilji selja þjóðina í þrældóm ? Þetta er þó það tungutak sem fylgjendur og andstæðingar Evrópusambandsins hafa notað .
Ekki í þeim tilgangi að skiptast á skoðunum heldur til að stjórna tilfinningum og skoðunum annarra , nota tungumálið sem stjórnunartæki og vekja ótta , hver vill verða hnepptur í þrældóm eða einangraður frá umheiminum ? Sennilega enginn .
Hvað ætli þeim sem hafa verið hnepptir í þrældóm þyki um þessar líkingar ? Nú eða þeim sem í Evrópusambandinu eru ? Fasisti og talíbani eru orð sem vekja neikvæðar tilfinningar hjá okkur flestum .
Þegar menn nota þau í samsetningum með öðrum orðum er það augljóslega gert í þeim tilgangi að gera þá sem talað er um tortryggilega .
Umhverfisfasisti getur til að mynda tæplega verið einhver sem við viljum deila skoðunum með .
Og sá umhverfisfasismi sem viðkomandi aðhyllist hlýtur að vera hættulegur .
Þetta vita þeir sem taka sér svona orð í munn og þeir vita líka , eða ættu að vita , að með orðavalinu hafa þeir áhrif á hugmyndir fjölmargra um þá / þann sem talað er um .
Að sjálfsögðu er okkur hollt að skiptast á skoðunum en það er lúalegt að nota tungumálið í þessum tilgangi .
Femínistar hafa mátt sitja undir harðri gagnrýni og hugtakið talíbanafemínisti spratt upp þegar andstæðinga femínisma skorti rök .
Tungutaki af þessu tagi er ætlað að gera femínista tortryggilega , jafnvel hættulega .
Sjaldnast þora þeir sem nota tungumálið á þennan hátt að gera það augliti til auglitis við þann sem talað er um , enda vita þeir upp á sig skömmina og þora sjaldan að standa við orð sín , axla ekki ábyrgð á því valdi sem þeir hafa og er fólgið er í tungutaki þeirra .
Í Bók fyrir forvitnar stelpur eftir Kristínu og Þóru Tómasdætur er meðal annars fjallað um baktal og kvart .
Í bókinni eru lesendum gefin góð ráð til að greina á milli kvarts og baktals .
Fólk kvartar ef það getur kvartað yfir manneskju við hana sjálfa , en baktalar ef það treystir sér ekki til að standa augliti til auglitis við hana og segja hug sinn .
Auðvelt er að yfirfæra þessa umfjöllun yfir á áramótaheit málnotandans .
Kvartið getur verið gagnleg umræða , þar sem fólk skiptist á skoðunum augliti til auglitis og leikur sér ekki að því að vekja tilhæfulausan ótta og óöryggi .
Baktalið getur aftur á móti verið upphrópanir og gífuryrði sem einkum er ætlað að stjórna tilfinningum og skoðunum annarra á lúalegan hátt .
Spörum upphrópanir og gífuryrði í umræðunni á nýju ári , hugsum um það vald sem í tungutaki okkar felst og förum vel með það .
