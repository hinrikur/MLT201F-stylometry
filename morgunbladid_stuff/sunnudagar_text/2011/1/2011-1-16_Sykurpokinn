Ég hef tekið eftir því að fólk vill gjarnan fá dæmi þegar rætt er um málfar .
Því finnst það " áþreifanlegra " en almennar ( og líklega gagnlitlar ) athugasemdir okkar kennaranna um mikilvægi þess að menn vandi mál sitt , lesi góðar bækur o.s.frv. Og margir virðast líka vilja fá ákveðin svör um að eitt sé " rétt " og annað " rangt " í málfari .
Oft finnst mér sú umræða lenda á villigötum .
Þannig hef ég heyrt fólk hneykslast á þeim sem segir " mér hlakkar til " [ í stað ég hlakka til ] en sjálft talar það um " eitthvað atriði " [ í stað eitthvert atriði ] eða " hundruðir " manna [ í stað hundruð manna ] .
Við erum semsagt stundum nokkuð fljót að dæma aðra .
Auk þess erum við gjarnan svo upptekin af þessu eina málfarsatriði viðmælandans að við veitum frásagnargleði hans ekki eftirtekt og jafnvel málsmekk sem margt mætti læra af .
Ég gæti tekið dæmi um " galla " í snilldarblaðatextum Einars Benediktssonar .
Hann sagði t.d. " mikið meira " eða " mikið örar " [ ekki miklu meira / miklu örar ] í sögubrotinu Undan krossinum .
En við fordæmum ekki skóginn út af einu fölnuðu laufblaði .
Þá færum við t.d. á mis við þessa málsgrein í sama texta : " Hlýr landsynningur , með regnslitrum og ójöfnum köstum , þaut hart við burstir og horn á húsunum og hvarf svo út í hafið sem rann saman við rökkurvegginn fyrir auganu – en landbárugjálfrið og vindþyturinn niðaði fyrir eyranu með einum og sama rómi .
" Sjálfur var ég nærri fallinn í vandlætingargildru þegar ég las í einni jólabókanna ( mjög góðri bók ) um hrútinn sem var " vel fylltur " um hrygginn / spjaldhrygginn ; átt var við að hryggvöðvinn væri mikill .
Ég hnyklaði brýnnar , kannaðist ekki við þetta orðalag , en komst við nánari athugun að því að orðasambandið er þekkt í þessari merkingu .
Þegar ég var ungur heyrði ég aftur á móti bændurna segja að ærin væri " vel fild " , hrúturinn " vel fildur " .
Kind sem er vel fild er með mikla nýja ull undir gamla reyfinu .
Þetta finnst þegar farið er höndum um hrygginn .
Samkvæmt orðabók er líka talað um að það sé góð fild í ánni , það sé mikil ný ull á henni þegar rúið er .
Og orðið fila merkir samloðandi , greið ull .
Ég hitti konu um daginn sem sagði að allt of sjaldan væri fólki hrósað fyrir það sem vel er gert .
Það er mikið til í því .
Heyrast t.d. oft hrósyrði um fréttamenn ríkisútvarpsins ? Þessir menn tala sumir hverjir þannig að unun er á að hlýða .
Ég bendi í því sambandi á fréttaskýringaþáttinn Spegilinn .
Þau tala þar að því er virðist áreynslulaust og án allrar tilgerðar en samt er málið blæbrigðaríkt .
Þetta eru fagmenn .
Hvort þeir svo segja " á hinum Norðurlöndunum " eða " annars staðar á Norðurlöndum " skiptir ekki öllu máli .
Þeir segja reyndar " annars staðar á Norðurlöndum " af því að rökhugsunin hefur kennt okkur að það séu ekki til nema ein Norðurlönd og því séu engin " hin Norðurlönd " .
Á þetta benti sjálfur Laxness eitt sinn og hneykslaðist á þeim sem ekki áttuðu sig á því .
Á fyrri árum var talað um að fréttamenn og þulir ríkisútvarpsins þyrftu að vera harðmæltir .
Ég heyrði sagt að Sigurður Sigurðsson , sá vinsæli útvarpsmaður , hefði verið eini fréttamaðurinn sem leyfðist að vera linmæltur .
Nú þykir það hæpin aðgerð að þvinga menn til að breyta þeim framburði sem þeir eru aldir upp við .
Ég minnist fólks sem var linmælt en reyndi að temja sér harðmæli .
Þekkt er sagan af Sunnlendingnum sem fór til Parísar til að sjá " sykurpokann " .
Hann átti við Sigurbogann .
Það sem gerðist var að hann fór að beita einhvers konar harðmæli þar sem samkvæmt hefð er alls ekki um harðmæli að ræða .
Við höfum líka heyrt menn tala um frændha , dönskhu , flöskhu og jafnvel sjúktóma , slitkikt ( = slitgigt ) og áplástur ( = áblástur ) .
Sá sem svona talar á kannski " frændha " fyrir norðan sem hann vill líkjast .
Í kaupstað einum var tollvörður sagður hafa " tekið toll " af smyglvarningi sjómanna .
Börnin í plássinu eiga þá að hafa ort þetta : Jói toll með töskuna trítlar út um bæinn , til að fylla flöskuna fyrir sunnudaginn .
