Hún er alveg eins og mamma og mér finnst eins og við höfum alltaf þekkst .
" Þannig lýsir hin 18 ára gamla Sheena White nýfundinni hálfsystur sinni , Carlinu White sem hún hitti í fyrsta sinn um síðastliðna helgi .
Carlina sem er fimm árum eldri vissi ekki fyrr en nýlega að hún ætti yfirhöfuð systur .
Ekki að furða .
Alla sína ævi hefur hún verið alin upp sem Nejdra Nance , hjá fólki sem rændi henni af barnaspítala í Harlem í New York þegar hún var aðeins 19 daga gömul .
Alla tíð síðan hafa blóðforeldrar hennar , Joy White og Carl Tyson , leitað hennar en hið óvænta í málinu er að það var hún sjálf sem kom sér til skila .
Sagan hófst árið 1987 þegar foreldrar Carlinu fóru með hana inn á spítala eftir að ungbarnið hafið fengið háan hita .
Á meðan þau fóru heim að hvílast var barninu rænt .
Telur lögregla að þar hafi verið að verki kona sem var klædd eins og hjúkrunarfræðingur en síðar kom í ljós að var ekki í starfi hjá spítalanum .
Í framhaldinu var hafin rannsókn á hvarfi Carlinu sem engan árangur bar og var málinu því lokað og það sett í bunka með öðrum óleystum ráðgátum lögreglunnar .
Eftir að Carlinu var rænt var hún flutt til Connecticut-ríkis þar sem hún var alin upp sem Nejdra Nance hjá konu að nafni Ann Pettway .
Að sögn fjölskyldunnar var hún háð eiturlyfjum og fór illa með stúlkuna , barði hana m.a. með skóm í andlitið .
Þegar Carlina varð svo þunguð á unglingsaldri flutti hún að heiman .
DNA-próf staðfesti skyldleikann Alla ævi hafði Carlina á tilfinningunni að hún væri ekki dóttir konunnar sem hún kallaði móður sína því hún líktist hvorki henni né nokkrum öðrum í fjölskyldunni .
Grunsemdir hennar vöknuð hins vegar fyrir alvöru í kringum 16 ára afmælisdaginn hennar , þegar móðir hennar gat ekki látið henni í té fæðingarvottorð .
Eftir það eyddi hún löngum stundum við tölvuskjáinn í leit að vísbendingum um uppruna sinn .
M.a. skoðaði hún myndir af týndum ungbörnum á heimasíðu sérstakra landssamtaka sem leita að börnum sem hafa horfið ( the National Center for Missing and Exploited Children ) .
Til að byrja með einskorðaði hún leitina við Connecticut en þegar hún kíkti á heimasíðu samtakanna 4. janúar síðastliðinn datt henni í hug að fletta í gegnum myndir af börnum sem höfðu horfið í New York .
Þar sá hún mynd sem svipaði svo mikið til ljósmynda af henni sjálfri sem kornabarni að hún ákvað að hafa samband við samtökin , sem aftur höfðu samband við Joy White , líffræðilega móður hennar .
Mæðgurnar skiptust á myndum og meira þurfti ekki til – þrátt fyrir að 23 ár væru liðin frá aðskilnaði þeirra var Joy sannfærð um að þarna væri hin horfna dóttir komin í leitirnar , enda svipaði ungu stúlkunni mjög til fjölskyldu hennar og hún hafði aldrei misst vonina um að finna hana á lífi .
Þær biðu ekki boðanna heldur hittust áður en niðurstöður erfðaefnisprófs lágu fyrir .
Síðar staðfesti prófið það sem þær mæðgur voru þegar sannfærðar um , að Carlina væri hin horfna dóttir Joy .
Eins og að fæðast á ný Nejdra Nance eða Carlina White eins og hennar upprunalega nafn var fluttist frá Connecticut til Atlanta fyrir nokkrum árum .
Þar starfar hún sem sendill en dreymir um að leggja fyrir sig fyrirsætustörf í framtíðinni .
Sjálf á hún fimm ára dóttur svo Joy White endurheimti ekki aðeins barnið sitt um síðustu helgi heldur eignaðist dótturdóttur í leiðinni .
Hafa fjölmiðlar vestanhafs það eftir fjölskyldunni að unga konan óski eftir því að taka upp nafnið sem foreldrar hennar gáfu henni við fæðingu .
Af samtölum fjölmiðla við White-fjölskylduna má merkja að hún er í sjöunda himni yfir að hafa endurheimt Carlinu .
Engu líkara sé en að hún hafi verið í fjölskyldunni alla tíð .
" Við tókum myndir og Joy eldaði .
Við skemmtum okkur vel saman .
" Carlina var í New York frá föstudegi til þriðjudags en sneri svo aftur til Atlanta .
Hún hefur hins vegar í hyggju að flytja til New York , þar sem fjölskylda hennar býr , ef marka má færslu á Twitter vef hennar .
Sjálf sagði hún í samtali við New York Post á dögunum að það væri draumi líkast að sameinast blóðfjölskyldu sinni .
" Ég er svo hamingjusöm .
Samtímis er þetta undarleg tilfinning því allt er svo nýtt .
Þetta er eins og að fæðast á ný .
" Stúlkunnar var leitað í 23 ár Lögreglan í New York leitar nú leiða til að fá alríkislögregluna til að taka að sér mál Carlinu White en líkur eru á að það sé fyrnt skv. lögum New York fylkis .
Hins vegar fyrnast mál horfinna barna aldrei hjá FBI. Lögreglan hefur hvorki gefið upp hvort einhverjir hafi stöðu grunaðra í málinu , né hvort hún hafi yfirheyrt Ann Pettway en óljóst er hvort hún hefur sjálf numið barnið á brott .
