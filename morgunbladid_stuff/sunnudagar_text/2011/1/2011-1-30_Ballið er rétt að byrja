Þórunn Arna Kristjánsdóttir er alltaf að yngjast í leikhúsinu á meðan Jóhannes Haukur Jóhannesson grætur það að fá hvorki að leika ungling né Pétur Pan .
Þau syngja og dansa í hlutverkum sínum sem prinsessan og forsetinn í glænýju íslensku barnaleikriti Ballinu á Bessastöðum sem frumsýnt verður í Þjóðleikhúsinu í næstu viku .
Inga Rún Sigurðardóttir ingarun@mbl.is Leikararnir Jóhannes Haukur Jóhannesson og Þórunn Arna Kristjánsdóttir eru í stuði þegar blaðamaður hitti þau í hinum virðulega Kristalsal í Þjóðleikhúsinu .
Þau eru ánægð því rennsli á nýju íslensku barnaleikriti var að ljúka á Stóra sviðinu og spennan að magnast fyrir frumsýninguna á Ballinu á Bessastöðum í leikstjórn Ágústu Skúladóttur á fimmtudaginn .
Það er við hæfi að viðtalsstaðurinn sé virðulegur enda leika þau forseta og prinsessu í leikritinu , sem er ekkert venjulegt leikrit því það er uppfullt af glænýjum söngvum Braga Valdimars Skúlasonar Baggalúts og meðlims Memfismafíunnar .
Leikritið er byggt á vinsælum bókum Gerðar Kristnýjar en fyrir utan að vera höfundur leikritsins semur hún söngtextana ásamt Braga Valdimari .
Jóhannes Haukur og Þórunn eru bæði spennt fyrir því að leika í nýju íslensku barnaleikriti .
" Það er heiður og forréttindi að fá að gera þetta .
Við sjáum leikrit Thorbjörns Egner sett upp reglulega en auðvitað er sérstakt og gott að hlúa að okkar höfundum og fá að búa til okkar hefðir sjálf .
Hver veit nema Ballið á Bessastöðum verði héðan í frá leikið á fimm ára fresti rétt eins og Egner , " segir Jóhannes Haukur .
" Mér finnst svo skemmtilegt við þetta verk hvað það er mikið af íslenskum vísunum í því , " segir Þórunn .
Í leikritinu fylgist áhorfandinn með ævintýrapersónum í íslensku landslagi .
" Þetta er rosalega íslenskt ævintýri og gerist í íslensku náttúrunni .
Þetta eru forseti og prinsessa sem eru bara til í þessu ævintýri .
Ég er ekki Ólafur eða Vigdís , " segir Jóhannes Haukur og tekur til við að líkja leikritinu við bandarískar félagamyndir , nema í þessu tilfelli eru söguhetjurnar ung prinsessa og eldri maður sem gegnir stöðu forseta .
" Þetta er svona " buddy movie " .
Þeim kemur ekki vel saman í upphafi .
Hann er eldri maður í ábyrgðarstöðu og hún er barn .
Þau eiga ekki mikið sameiginlegt , eða það halda þau í fyrstu , " segir hann og útskýrir að svo þurfi prinsessan og forsetinn að leysa ákveðin verkefni saman .
Þórunn botnar þessa hugsun .
" Og átta sig á því að þau eru ekki svo ólík þegar öllu er á botninn hvolft .
Þau læra hvort af öðru .
" Jóhannes Haukur heldur áfram .
" Það er sérstaklega gaman að fylgjast með því sem forsetinn lærir af barninu en við getum almennt lært svo margt af börnum .
Þau hafa fallega sýn á hlutina eins og allir foreldrar þekkja .
Það er svo gaman að þessum gullkornum sem börn láta út úr sér á hverjum einasta degi .
Þau segja mjög oft gáfulega hluti þrátt fyrir ungan aldur .
Eitt sem mér þykir svo vænt um í sambandi við sýninguna er að Gerður virðist vera þeim töfrum gædd að geta hugsað eins og barn .
Maður sér þetta í bókunum hennar sem leikritið er byggt á og í leikritinu líka , þessa barnslegu hugsun .
Það eru svo margar yndislegar setningar í leikritinu .
" Smá Lína langsokkur í prinsessunni En hvernig er það fyrir Þórunni Örnu að fá að vera prinsessa ? " Mér finnst bara stórkostlegt að vera prinsessa .
Ég hlakka alltaf til að mæta í vinnuna .
Ég ákvað það strax þegar ég var búin að lesa handritið að mig langaði ekki að hún væri stillt og prúð prinsessa sem gerir ekkert nema að brosa .
Það er svolítill Lína langsokkur í henni .
Hún leitar ævintýra .
Það að vera í þessum kjól heftir hana mikið .
Hana langar bara til að vera venjulegur krakki .
Að hitta forsetann og fara í þetta ævintýri með honum gerir henni það kleift .
Hún er komin í opinbera heimsókn til Íslands og talar mikið um skyldurnar sem hún þarf að uppfylla sem henni finnst ekki skemmtilegar , " segir hún .
" Svo fáum við að borða svo mikið af kransaköku , " segir Jóhannes Haukur en kransakaka þessi er mikilvæg í leikritinu .
" Við vorum áðan að fá alvöruköku í fyrsta skipti .
Hingað til höfum við bara verið með gerviköku og verið að þykjast borða .
Hinir leikararnir réðust á kökuna eftir rennslið .
Við verðum að passa okkur á þessu , við troðum í okkur kransaköku á sunnudögum , " segir hann en Ballið á Bessastöðum verður sýnt alla sunnudaga tvisar á dag , kl. 14 og 17 .
Allt átið ætti þó ekki að koma mikið að sök því þau hreyfa sig heilmikið í sýningunni .
" Við dönsum á móti , " segir Þórunn .
Það má líka segja að þau svitni út kransakökunni .
" Við erum að ferðast um Ísland og það er ekki endilega hlýtt á Íslandi á sumrin svo við erum í lopapeysum meira og minna alla sýninguna .
Það er áskorun ! Það er rosalega heitt , " segir hún " Ég er líka í ullarjakkafötum og svo lopapeysu en maður lætur sig bara hafa það , " segir Jóhannes Haukur .
Traktorinn er líka trommusett Einn leikmunur í sýningunni á áreiðanlega eftir að vekja mikla athygli , traktorinn sem er líka trommusett .
" Það eru endalausir töfrar í leikritinu , " segir Þórunn og bæði lofa þau leikmyndahönnuðinn Guðrúnu Öyahals .
Sýningin er litrík eins og er svo vel við hæfi í barnasýningu en búningana hannar María Th. Ólafsdóttir .
Þó að Bragi Valdimar semji tónlistina verður hann ekki á sviðinu heldur lætur tónlistina í hendur Baldurs Ragnarssonar , Jóns Geirs Jóhannssonar og Unnar Birnu Björnsdóttur og vekur Jóhannes Haukur athygli á fjölhæfni þeirra .
" Það er gaman að segja frá því að strákarnir eru í þungarokkshljómsveitinni Skálmöld .
" Vert er að vekja athygli á því að tónlistin úr leikritinu kemur einnig út á geisladiski .
Nýjar persónur koma líka við sögu eins og draugurinn sem Kjartan Guðjónsson leikur .
Svo má ekki gleyma dýrunum en landnámshæna nokkur á áreiðanlega eftir að vekja athygli en Bernd Ogrodnik sér um brúðugerð .
Þetta er ekki eina sýningin í Þjóðleikhúsinu sem Jóhannes Haukur leikur í .
Hann er líka í Gerplu og Íslandsklukkunni .
Sú spurning vaknar hvort það sé erfitt að skipta á milli allra þessara sýninga .
" Á æfingatímabilinu hleður maður þessu inn í harða diskinn og svo er þetta bara þarna .
Ég hef mest verið með fimm sýningar í kollinum í einu .
Þetta gerist bara sjálfkrafa um leið og þú ert búinn að læra sýninguna , þá kanntu hana bara , " segir hann og útskýrir að aðeins þurfi að fletta upp á réttum stað .
Hann játar þó að hann rifji upp textann fyrir hverja sýningu á Gerplu enda er leikritið á erfiðari íslensku en gengur og gerist .
Balltextinn rann hins vegar ljúflega ofan í þau og þau lofa bæði höfundinn .
" Gerður var alltaf til í að hlusta á leikhópinn .
Við tókum heilmikinn þátt í að raða handritinu saman , " segir Þórunn og félagi hennar heldur áfram : " Við fengum mikið efni frá henni og svo er það okkar verk og leikstjórans að vinna með það .
" Jóhannes Haukur rifjar upp kynni sín af ævintýrum hvíta tjaldsins þá og nú .
" Maður sá sjálfur Lion King og Toy Story sem unglingur .
Núna var ég að horfa á Toy Story 3 með dóttur minni .
Þetta er æðisleg mynd .
Ég upplifi Ballið á Bessastöðum sem skemmtilegt ævintýri og ég hugsa að foreldrar eigi ekki síður eftir að hafa gaman af því .
" Springur út sem dansari Þáttur tónlistarinnar á sinn þátt í víðari skírskotun verksins og er mikið sungið .
Auk þess að vera með BFA-gráðu í leiklist frá LHÍ er Þórunn tónlistarmenntuð en hún er með B.Mus-gráðu frá sama skóla .
" Það er mjög gaman að taka þátt í sýningu með svona miklum söng , sérstaklega þegar lögin eru svona flott .
" Jóhannes Haukur segir að það sé ekki síður skemmtilegt að heyra hana syngja " með þessari fallegu rödd úr þessum litla líkama .
" Þórunn upplýsir að kollegi hennar sýni á sér nýjar hliðar í þessu verki með " frábærum danssólókafla " .
" Ég er búinn að vera í söngleikjum í níu ár og hef dansað í hópnúmerum en get blygðunarlaust tekið undir það að ég er að springa út sem dansari , " segir hann og ýjar á gamansaman hátt að Grímutilnefningu ekki fyrir leik heldur dans .
Þau voru á sama tíma í Listaháskólanum nema hvað hún var í söngnum og hann í leiklistinni .
" Ég var feimni tónlistarneminn og Jói flippaði leiklistarneminn , " segir hún .
" Við mættumst ekkert mikið á göngunum .
" " Tónlistarfólkið læðist með veggjum á meðan leiklistardeildin er uppi um alla veggi .
Við kynntumst því ekki beint í skólanum heldur sáumst frekar , " útskýrir hann .
Alltaf að yngjast " Svo kynntumst við bara í Finnska hestinum .
Jói er búinn að fylgja mér í gegnum fyrsta árið mitt í Þjóðleikhúsinu , " segir Þórunn sem útskrifaðist síðasta vor en Jóhannes Haukur fimm árum fyrr .
" Það má segja að ég sé einhvers konar lærifaðir hennar , " gantast hann en hún segir eitthvað til í þessu því hún leiti oft ráða hjá honum .
" En hún veit alltaf betur .
" Það munar aðeins þremur árum á þeim þó að aldursmunurinn í sýningunni sé mun meiri .
" Við höfum verið að lenda í því að Jóa er alltaf treyst fyrir hlutunum og frekar talað við hann ef eitthvað er , " segir Þórunn og vísar til þess að hún sé smávaxin og auk þess að leika barn í sýningunni .
" En ég er klárlega ábyrgi aðilinn í þessu tvíeyki ! " Jóhannes Haukur mótmælir því ekki .
" Hún passar upp á þetta allt , ég elti bara .
" Þórunn er alltaf að yngjast í Þjóðleikhúsinu .
" Ég byrjaði sem unglingur , var svo barn og verð reyndar aðeins eldri unglingur í næstu uppfærslu , " segir hún .
" Það myndi enginn treysta mér sem unglingi , " segir Jóhannes Haukur og hljómar hálfsvekktur .
" Þú færð að minnsta kosti aldrei að leika prinsessu , " svarar Þórunn til .
" Ég gekk einu sinni með þann draum í maganum að leika Pétur Pan .
Þegar ég sagði þetta leit Friðrik Friðriksson , sem lék hlutverkið árið 1997 , á mig og svaraði eftir nokkurra sekúndna þögn .
Það yrði þá að vera ansi flippaður leikstjóri ! " Þórunn segir að leikari þurfi " að læra að dýrka og dá styrkleika sína " og Jóhannes Haukur tekur undir það .
" Það er ósköp eðlilegt að leikstjóri velji leikara eftir því sem hentar best .
Við leikararnir verðum síðan að passa upp á það sjálf að hafa þetta fjölbreytt .
" Þau hlakka bæði til að sýna fyrir fullu húsi af börnum .
" Þetta eru uppáhaldsvikurnar mínar í leikhúsinu , svona síðustu tvær vikurnar fyrir sýningu þegar allt smellur saman , " segir Þórunn og félagi hennar tekur við .
" Nema þegar maður er í sýningum þar sem allt er í rugli , þá er þetta versti tíminn ! " " En þegar maður finnur árangur erfiðisins og er bara að uppskera eins og núna , það er uppáhaldið mitt .
" Lærdómurinn og vináttan Sýningin hefur vissulega skemmtanagildi en hver er helsti lærdómur hennar ? Jóhannes Haukur verður fyrir svörum .
" Að hlusta á hvert annað og gefa hvert öðru gaum þó að við séum ólík .
Að öllum líkindum getum við lært eitthvað af hinum aðilanum .
Verkið fjallar ekki síst um vináttu , að standa saman og hjálpa hvert öðru , " segir hann .
En skyldu þau hafa lært af hlutverkum sínum ? " Ég er ekkert svo ólík þessari prinsessu .
Ég er sjálf svo lífsglöð og finnst gaman að vera til .
Þess vegna finnst mér hún kannski svona skemmtileg , " segir hún og hlær .
" Það kemur ekki alltaf fyrir en oft , að maður læri eitthvað af persónunum sem maður er að leika .
Það fer eftir því hversu ólík hún er manni sjálfum .
Maður er líka alltaf að spá í hvernig persónan sem maður er að leika bregst við í sínum aðstæðum , " segir Jóhannes Haukur .
" Maður verður alltaf pínulítið betri manneskja held ég .
Maður hugsar um persónurnar : Mig langar að verða svona eða mig langar alls ekki að vera svona og hugsar : Hvað get ég gert , " segir Þórunn .
Lærdómurinn er ekki síst fenginn frá öðrum leikurum .
" Svo er hann Örn Árnason hérna með okkur og hann er með heil þrjátíu ár í bransanum að baki .
Það er mikill fengur að hafa hann hér .
Hann fleygir í okkur hverjum gullmolanum á fætur öðrum á sviðinu með alls kyns ábendingar .
Hann er mjög gjafmildur .
" Þórunn tekur undir þetta .
" Og hann er alltaf að segja mér sögur af leikhúsinu í gamla daga , öllum kempunum hér í Þjóðleikhúsinu .
" Jóhannes Haukur á stelpu sem er að verða tveggja og hálfs árs .
" Ég er búinn að vera duglegur að fara með hana í leikhús .
Hún hefur bara gott af því , ég ætla að láta hana sjá þetta fjórum fimm sinnum og held hún hafi bara gaman af því .
Hún hefur séð mig leika áður en varð bara hrædd við mig .
Tók mig ekkert í sátt fyrr en þegar hún var að fara að sofa um kvöldið .
Hún þarf að venjast þessu stelpan .
Bara á meðan hún fer ekki að kalla í mig uppi á sviði ! " Er skemmtilegasta frænkan Þórunn á ekki barn en er " skemmtilegasta frænka í heimi " en systkini hennar eiga börn .
" Það er ekkert skemmtilegra en að koma að gista hjá Tótu frænku .
Þau fá öll miða á frumsýninguna .
Ég hef líka verið að vinna mikið með krökkum , verið með leiklistarnámskeið og í leikskóla og finnst það mjög skemmtilegt .
" Þórunn segir alltaf gaman að leika og Jóhannes Haukur tekur undir það .
" Maður venst því ekkert að vera á sviði og leika fyrir fimm hundruð manns .
Það er stórkostlegt í hvert skipti .
Þú ert alltaf með fólk sem er að upplifa þetta í fyrsta sinn og það gefur manni svo mikla orku .
Þetta er endalaust skemmtilegt .
" 