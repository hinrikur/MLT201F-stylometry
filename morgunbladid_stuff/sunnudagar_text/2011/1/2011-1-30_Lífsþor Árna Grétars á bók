Árni Grétar Finnsson , sem lést 11. október 2009 , á 76. aldursári , var áberandi í hafnfirsku mannlífi í áraraðir , áhrifamaður í bæjarpólitíkinni , rak eigin lögfræðiskrifstofu , var umboðsmaður Sjóvátryggingafélags Íslands og Sjóvár-Almennra , varabæjarfulltrúi og bæjarfulltrúi , sat í bæjarráði og var forseti bæjarstjórnar .
Hann var einnig formaður fræðsluráðs Hafnarfjarðar , sat í stjórn Landsvirkjunar , Sparisjóðs Hafnarfjarðar , St .
Jósefsspítala , markaðsskrifstofu iðnaðarráðuneytisins og Landsvirkjunar , í stjórn Íslenskra aðalverktaka , Bláa lónsins , Heilsufélags Bláa lónsins , var formaður Taflfélags Hafnarfjarðar og skákmeistari Taflfélagsins , aukinheldur sem hann gegndi fjölmörgum trúnaðarstörfum fyrir Sjálfstæðisflokkinn í héraði og á landsvísu .
Meðfram þessari iðju allri orti Árni Grétar ljóð og gaf út ljóðabækur ; Leikur að orðum kom út 1982 , Skiptir það máli 1990 , Septemberrós 1997 og Fiðluleikarinn 2007 .
Fyrir síðustu jól kom svo út bókin Lífsþor þar sem bókunum er safnað saman í eina .
Að útgáfu Lífsþors standa börn Árna Grétars , Lovísa , Finnur og Ingibjörg .
Lovísa segir að í Lífsþori séu engin ljóð sem ekki hafi komið út áður , en elstu ljóðin í bókinni eru frá árinu 1966 og 1967 .
Í inngangi bókarinnar kemur fram að nokkur ljóðanna séu samin á árunum 1974-76 og að Árni Grétar hafi byrjað að yrkja af meiri dugnaði , eins og hann orðaði það , á árunum 1979-82 .
" Hann var mjög upptekinn af höfuðstöfum og stuðlum og lagði mikla áherslu á að allt væri rétt gert .
Hann hafði því lengi ætlað sér að fara yfir gömlu bækurnar og lagfæra það sem honum fannst ekki nóg vel gert og byrjaði á því fyrir nokkrum árum , enda stóð til að koma út ljóðasafni 2009 .
Hann var búinn með fyrstu bókina og langt kominn með aðra þegar hann féll frá og því kom það í hlut okkar að klára verkefnið , " segir Lovísa .
Þær endurbætur sem Árna Grétari auðnaðist að ljúka eru í ljóðsasafninu , en ekki var átt við ljóðin að öðru leyti .
Ljóðabækur Árna Grétar hafa verið ófáanlegar um margra ára skeið og Lovísa segir að fjölmargir hafi leitað til hans eftir bókum í gegnum árin og það hafi meðal annars þrýst á að koma bókinni út núna ; " annars hefðum við eflaust látið barnabörnin um þetta " .
Hafði mikla ánægju af að yrkja Lovísa segir að Árni Grétar hafi haft mikla ánægju af að yrkja og hann hafi einsett sér að leggja miklu meiri rækt við ljóðagerð eftir að hann hætti að vinna , hann hafi verið með mörg ljóð í kollinum .
" Við systkinin munum varla eftir honum öðruvísi en hann hafi verið að skrifa og ekki bara ljóð .
Þegar við vorum yngri var hann að leika sér að því að skrifa smásögur og skáldsögu , sem ekkert varð úr .
Svo var hann alltaf að skrifa í blöðin um þjóðfélagsmál og mikið af minningargreinum og greinargerðir og álitsgerðir í lögfræðinni og svo má lengi telja .
Það lá afskaplega vel fyrir honum að skrifa og hann hafði af því mikla ánægju .
Hann las líka mikið , átti mikið safn af ljóðabókum og var alltaf að kalla á okkur til að lesa upp fyrir okkur ljóð sem honum fannst sérstaklega merkilegt eða gott .
Manni fannst það kannski ekki svo spennandi sem barni að sitja og hlusta á ljóðalestur , en það er yndislegt í minningunni , hann var alltaf að ala mann upp og reyna að gera að betri manni .
" arnim@mbl.is 