Ljósmyndasýningin Innviðir með myndum Orra Jónssonar verður opnuð í dag , laugardag , á Ljósmyndasafni Reykjavíkur .
Orri hefur á síðustu árum heimsótt eyðibýli víðsvegar um landið og eru myndirnar teknar á árunum 1999-2010 .
Eyðibýli hafa löngum heillað fólk á ferð um landið og hafa oft verið mynduð í samtali við náttúruna en Orri gengur skrefi lengra , fer inn í býlin eins og nafn sýningarinnar endurspeglar .
Orri tekur myndir sínar á stór filmublöð , 4x5 tommur , með belgmyndavél á þrífæti og notast eingöngu við þá lýsingu sem er til staðar hverju sinni .
" Ég er feginn að hafa náð að læra ljósmyndun á meðan hún var nærri eingöngu " analog " .
Ég held ég hefði ekkert endilega farið út í ljósmyndun ef ég hefði fæðst tíu eða fimmtán árum seinna , " segir ljósmyndarinn , sem stundaði nám í ljósmyndun við School of Visual Arts í New York og lauk þaðan BFA-gráðu árið 1996 .
Efniviður sem var að hverfa Verkefnið byrjaði ekki út frá hugmyndavinnu heldur segist hann " bara mynda " .
" Ég datt inn í þetta meira óvart en hitt og komst að því að það var enginn að gera þetta .
Ég var búinn að mynda inni í eyðibýlum í eitt , tvö ár , ætlaði þá að sækja sum heim á ný til að gera eitthvað betur og þá var býlið kannski horfið .
Smám saman rann það upp fyrir mér að þetta væri efniviður sem væri til staðar núna , efniðviður sem væri að hverfa fyrir framan mann .
Ég ákvað að halda mér við efnið og svo hlóðust myndirnar upp , " segir Orri , sem hefur áður sýnt brot af eyðibýlamyndum sínum , bæði hér á landi og erlendis .
Sýningin nú er fyrsta heildarsýning myndanna og markar vissan endapunkt verkefnisins en Orri hefur ferðast um landið allt til að mynda .
Myndirnar vekja sterkar tilfinningar um liðna tíma , horfið fólk og hvað það var að fást við og hugleiðingar um af hverju bæirnir hafi verið yfirgefnir .
Orri segist aðeins hafa tekið myndirnar en ekki kynnt sér söguna sérstaklega .
" Mér finnst sterkara og skemmtilegra að skilja þetta eftir opið .
Það er hægt að pæla í því endalaust án þess að komast að neinni niðurstöðu .
Sum húsin eru alveg tóm , búið að taka allt úr þeim á meðan önnur eru enn með bollastellin í skápunum .
" Liturinn dreifist um herbergið Hann segir að greinilega hafi ekki verið komið í tísku að mála allt hvítt á þessum tíma .
" Það voru litir í þessum húsum og oft sterkir .
Ég tók fljótlega eftir því að myndirnar voru í heildina til dæmis bláar eða grænar allt eftir tóninum í herberginu .
Þegar litirnir dofna og veðrast með tímanum er eins og ríkjandi liturinn í hverju herbergi fljóti yfir allt rýmið .
" Hann viðurkennir að sterk tilfinningaleg upplifun fylgi því að vera í húsunum og segir hana mismunandi hverju sinni .
" Stundum labbar maður inn , finnst allt rosa notalegt og mann langar að taka af sér og leggjast í sófann .
Á öðrum stöðum stend ég mig að því af einhverjum sökum að vera alltaf að líta um öxl og athuga hvort einhver sé þarna .
Upplifunin er alltaf mjög sterk , " segir hann .
Orri dvelur dágóða stund í hverju húsi .
" Það tekur tíma að stilla upp fyrir hverja mynd .
Þú ert í raun búinn að taka myndina þegar þú smellir af .
Þetta er tímafrekt .
Ég er yfirleitt fjóra til fimm tíma á hverjum stað í hvert skipti og tek þá kannski átta til tíu myndir .
Ég tek oftast bara eina mynd af hverju mótívi en einstaka sinnum tvær , " útskýrir hann .
Sú spurning vaknar hvort hann þurfi ekki að fara varlega í þessum gömlu húsum .
Hann svarar því játandi og tekur dæmi .
" Ég var að mynda í gömlum torfbæ í sumar og þurfti að passa mig að stikla á gólfinu yfir burðarbitunum þegar ég fór upp á aðra hæðina .
Hann hangir greinilega uppi á vananum einum saman og bara tímaspursmál hvenær hann hrynur .
" Önnur hús eru í betra standi .
" Mörg af þessum húsum , þó þau líti barin út , þá er í grunninn ekkert að þeim .
Það væri ekkert mál að endurnýja þau , " segir hann þó ekki sé víst að slík örlög liggi fyrir þeim .
Eyðibýli í tísku ? Eyðibýli koma einmitt við sögu í tveimur nýjum íslenskum spennusögum , Harðskafa Arnaldar Indriðasonar og Ég man þig eftir Yrsu Sigurðardóttur .
Líklegt er að ein bók til viðbótar , þó af öðrum toga , bætist í hópinn en Orri er alveg ákveðinn í því að koma myndunum út í bók .
" Ég vissi það fljótlega að mig langaði að gera bók , " segir ljósmyndarinn , sem er að vinna í því með útgefanda einum .
Orri undirbjó sýninguna að hluta til í New York .
Hvorki er hægt að kaupa filmurnar hérlendis né framkalla þær en honum finnst þetta aukna umstang sannarlega þess virði .
Orri er ekki við eina list kenndur því hann tekur upp og útsetur tónlist og er í tvíeykinu Slowblow ásamt Degi Kára Péturssyni kvikmyndaleikstjóra .
Slowblow hefur jafnframt samið og útsett tónlist við allar myndir Dags Kára .
Líkt og í ljósmynduninni kýs Orri að vinna ekki stafrænt í tónlistinni .
" Ég hef prófað að taka upp á tölvu en fæ enga ánægju út úr því , " segir hann og útskýrir að það sé allt önnur tilfinning að hafa eitthvað í höndunum .
" Fyrir mig skiptir það miklu máli að hafa filmuna og vökvana , setja filmuna í stækkarann , vera með pappír og lýsa þetta í höndunum .
Þessi handavinna heillar mig mjög mikið og er stór hluti af ánægjunni af því að sjá lokaútkomuna , að vita hvernig ég komst þangað .
Ég fæ enga ánægju út úr því að sitja fyrir framan tölvuskjá og klikka á einhverja pixla og vita að ég gæti gert það endalaust til að búa til eitthvað sem verður " fullkomið " .
" 