Því fylgir nettur tregi að kveðja ár sem aldrei kemur aftur .
Ár sem flaug svona líka hratt hjá , eins og vindhviða .
Örlítill gustur í stóra samhenginu .
Og það magnast upp um áramót varnarleysið gagnvart tímans tönn sem nagar hvíldarlaust og vinnur á öllu sem lífsanda dregur .
En það er auðvitað eins og hvur önnur tímaeyðsla að súta það sem við fáum ekki með nokkru móti við ráðið ( og hvur má við tímaeyðslu ? ) Gleðjumst frekar yfir því að hafa verið svo gæfusöm að fá að taka þátt í því ævintýri sem lífið er , eitt árið enn .
Þökkum fyrir alla kossa , knús og strokur síðasta árs .
Horfum tilhlökkunaraugum fram á veginn .
Glænýtt ár býður jú upp á óteljandi ný tækifæri ef við opnum faðm og hjarta fyrir þeim ...
Æ , hvílík klisja ...
en lífið er hvort eð er ein risastór klisja , sættum okkur við það .
Höldum áfram að taka þátt í leiknum , látum áramótin vera okkur hvatningu til að hugsa upp á nýtt í ástarmálunum , snúum hlutum á hvolf , stöndum á höndum og ögrum viðteknum venjum okkar .
Rífum okkur úr að ofan og látum ferska vinda blása um berar geirvörturnar , tökum hraustlega í árarnar og róum á ný mið ...
( hér er að sjálfsögðu líkingamál á ferð , ekki er verið að hvetja fólk til að fá útrás fyrir strípihneigð sína á almannafæri ...
en að sjálfsögðu ætti ekkert að vera því til fyrirstöðu að fólk striplist sem mest heima hjá sér ) .
Einhleypir gætu til dæmis sótt nýja samkomustaði , það eitt getur leitt til nýrra ævintýra .
Það er tilvalið í upphafi árs og æfa sig í því að bregða út af vananum , fara ekki á sama kaffihúsið eða barinn og sóttur hefur verið í áraraðir , skella sér frekar á ólíklegasta staðinn , þann sem þú heldur að þú eigir ekkert erindi á .
Hvur veit hvað rekur á fjörur þar sem síst skyldi .
Í það minnsta er það ævinlega skemmtileg mannlífsrannsókn að tékka á nýjum kreðsum .
Einhleypingar ættu líka að fara út fyrir öruggu svæðin sín , 101-búar hafa gott af því að skella sér út á land , mæla út annarra landshluta fljóð og fýra .
Ekki laust við að heyrst hafi af ævintýrum sem enn gerast í slíkum ferðum .
Dreifbýlingar hafa ekki síður gott af því að blanda geði við þéttbýlinga , sjá hvort þeim líst á eitthvað .
Fordómalaus og opinn hugur er það sem gerir svona ferðalög áhugaverð .
Hjónakorn og pör ættu að skoðað sín sambönd um hver áramót , fægja og pússa upp á nýtt , rífa sig upp úr hjólförum vanans .
Draga andann djúpt , halda fyrir nefið og stökkva saman út í sundlaug möguleikanna .
