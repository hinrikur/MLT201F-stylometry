Meðal helstu bókmenntaverðlauna Bretlands eru svonefnd Costa-verðlaun , en þau hétu Whitbread-verðlaunin hér áður fyrr .
Costa-verðlaunin fyrir bók ársins 2010 voru afhent á miðvikudag og vakti mikla athygli að verðlaunin fóru annað en allir höfðu spáð .
Breskir veðbankar og bókafróðir spámenn höfðu nefnilega gert því skóna að fjölskyldusaga Edmund de Waal , Hérinn með rafaugun , The Hare with Amber Eyes , myndi hljóta verðlaunin og svo mikið um hana rætt reyndar að flestir voru búnir að gleyma því að það hefðu aðrar bækur verið tilnefndar .
Það kom því mjög á óvart þegar dómnefnd verðlaunanna kaus ljóðabókina Af breytileika , Of Mutability , eftir Jo Shapcott , en ljóðin í bókinni segja meðal annars frá baráttu hennar við brjóstakrabbamein .
Sjálf segir Shapcott ljóðin frekar vangaveltur um dauðann en frásögn af sjúkrahúsvist og hún hefur sagt þau tilfinningalega ævisöguleg .
Of Mutability er tíunda ljóðabók Shapcott , sú fyrsta kom út 1988 .
Costa-verðlaunin eru ekki fyrsti heiður sem Shapcott hefur verið sýndur ; hún hefur sigrað í ljóðasamkeppni Bretlands og hlotið Samveldisverðlaunin , Forward ljóðaverðlaun og Cholmondeley verðlaunin .
Hún var sæmd heiðursorðu breska ríkisins 2002 , en neitaði að vera viðstödd afhendingu orðunnar .
Shapcott hefur lengt af starfað við kennslu , er nú fastráðin hjá Háskólanum í Lundúnum , en hefur einnig kennt við Oxford-háskóla og fleiri skóla .
