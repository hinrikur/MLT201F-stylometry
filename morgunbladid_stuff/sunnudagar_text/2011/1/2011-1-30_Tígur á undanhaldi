Þegar fjögurra ára dóttir hennar ætlaði að gleðja hana með heimatilbúnu afmæliskorti afþakkaði hún pent með þeim orðum að hún vildi ekki kortið , það væri ekki nógu vel gert .
Þegar dótturinni gekk illa við píanóæfingarnar hljóp hún út í bíl með dúkkuhúsið hennar og hótaði að gefa Hjálpræðishernum það ef hún næði ekki tökum á verkinu sem hún var að æfa .
Í heilt kvöld fékk hún ekki að fara á klósettið af sömu ástæðum .
Yngri systir hennar fékk að heyra að ef hún stæði sig ekki betur við fiðluæfingarnar myndi mamma brenna öll tuskudýrin hennar .
Dæturnar fengu aldrei að leika við vini , horfa á sjónvarp eða vera í tölvuleikjum og skyldu ekki voga sér að koma heim með annað en hæstu einkunnir úr skóla .
Við eitt tækifæri sagði hún dóttur sinni að hún væri sorp – við annað að hún væri ömurleg .
Amy Chua , lagaprófessor við Yale-háskóla í Bandaríkjunum , beitti ekki aðeins dætur sínar slíkum öfgakenndum uppeldisaðferðum heldur sá sig knúna til að deila þeirri reynslu með umheiminum .
Um miðjan mánuðinn kom út bók hennar , Battle Hymn of the Tiger Mother , þar sem hún segir frá því sem hún kallar " kínverskar " aðferðir við uppeldi á börnum sem hún hefur óspart beitt og ver að mestu leyti .
Þær hafa virkað vel , segir hún , alla vega fyrir eldri dótturina Sophia , sem er nú á leið í háskóla .
Sú yngri , Louisa sem er 14 ára , gerði hins vegar uppreisn .
Sjálf var Chua alin upp með svipuðum aðferðum af kínverskum foreldrum sem fluttust til Bandaríkjanna frá Filippseyjum .
Hún lýsir því hversu reið hún var sem barn yfir öllum þeim aga og reglum sem hún varð að lúta .
" En þegar ég lít til baka gáfu foreldrar mínir mér grunn til að hafa marga valkosti í lífinu .
Ég gat valið um skóla og um það það hvað og hver ég vildi verða .
Ég trúi því staðfastlega á þessar aðferðir .
" Hávaðarifrildi á veitingastað Chua gagnrýnir undanlátssemina sem hún segir einkenna uppeldi vestrænna foreldra og hversu litla áherslu þeir leggja á árangur í námi .
Í staðinn séu þeir ofuruppteknir af næringu barna sinna og að efla sjálfstraust þeirra .
" Eftir á að hyggja voru mínar aðferðir kannski dálítið ýktar en á hinn bóginn voru þær mjög áhrifaríkar , " segir Chua og vísar til þess hversu mikillar velgengni dætur hennar njóta , bæði í námi og tónlist .
" Ég held að heimilislífið hjá okkur hafi ekki verið ofbeldisfullt .
" Í viðtölum segist hún þó hafa " gefið eftir " á réttum tíma .
Eftirgjöfin kom ekki af góðu .
Smám saman fóru að sjást tannaför á píanóinu eftir Sophiu , sem nagaði það þegar hún æfði sig og Louisa fylltist mótþróa .
Hún þrætti við kennara sinn og móður og kvartaði undan heimilislífinu á almannafæri .
Um það leyti sem hún varð 13 ára gekk hún um , " áhugalaus á svip og sagði fátt annað en " nei " og " mér er sama " , " skrifar Chua .
Steininn tók úr þegar unglingsstúlkan greip skæri og klippti af sér hárið og sömuleiðis lentu þær mæðgur í hávaðarifrildi á veitingastað .
" Ég er ekki það sem þú vilt – ég er ekki kínversk ! " hrópaði Louise að móður sinni .
" Ég vil ekki vera kínversk .
Hvers vegna geturðu ekki komið því inn í hausinn á þér ? Ég hata fiðluna .
Ég hata líf mitt .
Ég hata þig og þessa fjölskyldu ! " Um svipað leyti greindist systir Chua með hvítblæði .
Þá ákvað hún að stinga niður penna og á átta vikum rann efni bókarinnar upp úr henni .
" Venjulega er ég mjög örugg með mig en mér leið virkilega eins og fjölskyldan væri að brotna saman .
Ég velti því fyrir mér hvort ég hefði gert allt rangt og eyðilagt allt saman ? " Þótt rykið í hennar persónulega lífi hafi sest að mestu segist hún sjá eftir ýmsu .
" Ég er hrædd um að með því að missa svona oft stjórn á skapi mínu og með því að vera svona ströng og æpa svona að þeim þá hafi ég kennt dætrum mínum að hegða sér eins .
Og ég er stöðugt að biðja þær um að forðast það eins og heitan eldinn , " segir hún .
Sömuleiðis má greina ákveðna eftirsjá þegar hún greinir frá því að bókin segi aðeins frá erfiðu stundunum og ýktustu uppákomunum , enda hafi dóttir hennar sagt að fólk myndi ekki átta sig á því hversu mikið fjölskyldan hefur skemmt sér saman í gegnum tíðina .
Hlýddi ekki mömmu Það er kannski kaldhæðnislegt að um leið og Chua gagnrýnir Vesturlandabúa í bók sinni þá eru sjálf bókarskrifin eins vestræn og hugsast getur – með þeim hefur hún afhjúpað sig , ekki síst dökkar hliðar sínar .
Hún efast enda um að Kínverjar myndu skrifa slíka bók .
" Með henni óhlýðnaðist ég mömmu minni , " segir hún .
Hún sagði mér að skrifa hana ekki .
" Stuðar þá vestrænu – ekki innflytjendur Eftir að útdráttur úr bókinni birtist í byrjun mánaðarins hafa öll spjót staðið á Chua .
Hún hefur fengið líflátshótanir , hundruð tölvupósta og yfir 5.000 manns skrifuðu athugasemdir við útdráttinn á heimasíðu The Wall Street Journal , þar sem hann birtist .
Þar fyrir utan eru óteljandi bloggfærslur , fésbókarsíður og netumræður þar sem Chua er lýst sem skrímsli og geðsjúklingi .
Sérstaklega hafa skrif Chua vakið viðbrögð meðal barna asískra foreldra sem hafa beitt öfgafullum uppeldisaðferðum .
" Foreldrar eins og Amy Chua eru ástæða þess að við asíuættaðir Bandaríkjamenn göngum til sálfræðings , " sagði einn .
" Mig hryllir við því að hún hangi enn í þessum aðferðum sem flest okkar eru að reyna að brjótast undan , " skrifar önnur .
Í myndbandi sem gengur á YouTube er niðurstaðan sú að Chua sé sama þótt börnin hennar vaxi úr grasi vansæl og í uppreisn , svo lengi sem bókin seljist vel .
Þá rifjar ein konan upp hvernig systir hennar varð að hinni fullkomnu asísku dóttur , líkri þeim sem Chua vill ala upp , aðeins til að falla fyrir eigin hendi þar sem hún var of óttasleginn til að láta sína nánustu vita af því að hún þjáðist af þunglyndi .
Chua sjálf segist hins vegar hafa haldið að ákveðinn húmor skini í gegn um frásögn hennar , að hún hafi átt að vera kaldhæðin og full sjálfsgagnrýni .
" Þegar ég sýni inflytjendum og börnum innflytjenda bókina segja þeir : " Einmitt , svona er þetta .
" Og þeim finnst þetta fyndið .
Þetta stuðar þá ekki .
Hjá vestrænum vinum mínum vekur þetta hins vegar ofsafengin viðbrögð úr öllum áttum , jafnvel meðal minna bestu vina .
" 