Gestir sitja á veitingahúsi og þjónninn afhendir matseðla og vínseðla .
Hver um sig velur sína rétti en einhver situr uppi með þann Svarta pétur að þurfa að velja vínið með matnum .
Eftir langa íhugun er ákvörðun tekin og pöntun komið á framfæri .
Stuttu seinna mætir þjónninn aftur : " Árgangurinn sem þið pöntuðuð er því miður búinn .
En við eigum næsta árgang .
" Þögn slær á borðið .
Menn horfa hver á annan og spyrja sig – erum við að gera stórkostleg mistök með því að taka sama vín en annan árgang ? Væri það rétta í stöðunni kannski að panta annað vín ? Hversu miklu máli skipta árgangar þegar upp er staðið ? Það er ekki til neitt einhlítt svar við því .
En það er hægt að átta sig á ákveðnum meginstraumum .
Í fyrsta lagi : Árgangar geta skipt miklu máli á víngerðarsvæðum þar sem loftslag getur verið mjög sveiflukennt , sem í grófum dráttum þýðir flest víngerðarsvæði Evrópu fyrir norðan Miðjarðarhafið .
Eftir því sem norðar dregur geta sveiflurnar orðið öfgakenndari .
Í öðru lagi : Árgangar hafa aðallega úrslitaáhrif þegar verið er að velja mjög vönduð og dýr vín .
Þetta auðveldar auðvitað ákvörðun gestanna okkar á veitingahúsinu þónokkuð .
Ef vínið sem þau völdu var til dæmis Cabernet frá Chile eða Syrah frá Ástralíu er lítil ástæða til að hafa verulegar áhyggjur af árganginum nema þau séu sérstaklega að sækjast eftir víni sem er mjög ungt eða farið að sýna smáþroska .
Alla jafna eru árgangasveiflurnar sem skipta máli fyrst og fremst bundnar við bestu víngerðarsvæðin í Evrópu .
Í Þýskalandi þar sem árin geta skilið á milli feigs og ófeigs er ágætt að vera með meginárgangana á hreinu og það sama á við um bestu héruð Frakklands , t.d. Bordeaux , Bourgogne og Rhone , ekki síst ef verið er að panta betri vín .
Þetta segir hins vegar ekki alla söguna .
Miðlungsárgangar betri vína falla oft í þann flokk vegna þess að um er að ræða vín sem geta verið heillandi og þægileg á fyrstu árunum en munu ekki þroskast og batna árum og áratugum saman .
Það getur því verið skynsamlegt að velja vín úr miðlungsárgangi .
Bæði er það ódýrara og líka tilbúnara heldur en dýrara vín sem þyrfti helst fimm ára geymslu í viðbót .
Að sama skapi gæti dýrt vín frá frábærum árgangi valdið verulegum vonbrigðum þar sem að það er lokað og hart ef það er drukkið of snemma .
Af þessu má því leiða ákveðna þumalputtareglu : Vín frá góðum framleiðendum úr litlum árgöngum geta verið mjög góð kaup .
Vín af " minni svæðum en stórum árgöngum " geta verið mjög góð kaup .
Takið eftir að hér er gerður munur á svæðum og framleiðendum .
Bestu vínhúsin gera nær aldrei slæm vín en minni árgangarnir eru ódýrari .
Innan hvers víngerðarsvæðis er síðan ákveðin goggunarröð .
Bestu ekrurnar eru dýrastar en eftir því sem svæðið stækkar verða vínin almennari og ódýrari .
Samanber þorpið Margaux í Bordeaux eða vín sem kemur einhvers staðar að úr hinu stóra Bordeaux-svæði .
Árgangatöflur geta því komið að góðum notum – en fyrst og fremst ef ætlunin er að kaupa fínni vín .
Hér eru nokkrir góðir árgangar : Bordeaux : 2000 2005 og 2009 voru ofurárgangar Rhone : 2007 Kalifornía : 2002 og 2007 Rioja : 2004 og 2005 frábærir , allir síðan góðir Búrgund : 2002 ( hvít ) , 2005 ( rauð ) Toskana : 2006 frábært , næstu árgangar góðir Ekki velta Chile , Ástralíu og Suður-Afríku mikið fyrir ykkur nema ætlunin sé að fara í allra dýrustu vínin .
