Vinahópar hafa gjarnan haft það að venju að fara í karókí á gleðistundum en núna er allri þjóðinni boðið í karókí , að þessu sinni náttúrunni til heiðurs .
Páll Óskar var sá fyrsti sem prófaði karókí-vélina í Norræna húsinu , græju með 16.000 lögum frá diskótekinu Ó-Dollý ! Hann söng ballöðu á meðan beðið var eftir borgarstjóranum .
Fyrst tók hann samt lagið með Ólafi Stefánssyni handboltakappa en þeir kyrjuðu " Allt fyrir ástina " .
Allt fyrir náttúruna er það núna en karókí-maraþoninu er ætlað að vekja athygli á undirskriftasöfnun á orkuaudlindir.is .
Blaðamannafundur var haldinn áður en söngurinn hófst og voru skilaboðin frá Björk og félögum skýr : Orkuauðlindirnar eiga að vera í lögsögu og í þágu almennings í landinu en ekki lokaðra hagsmunahópa .
Ilmur Dögg Gísladóttir , verkefnastjóri hjá Norræna húsinu , segir þetta hafa gengið vonum framar og hún segir ríkjandi stemningu " einstaka " .
Stórar og smáar stjörnur hafa tekið lagið og almenningur líka gengið inn af götunni .
Enginn einn tónlistarstíll ræður ríkjum .
Ilmur hafði til dæmis gaman af því þegar átta ára strákur söng lagið " Litli trommarinn " og einnig af löngum metalsöng Hellvars , parsins Heiðu og Elvars .
Karókíið verður í gangi í Norræna húsinu í dag , laugardag , á milli kl. þrjú og miðnættis .
Fyrsti klukkutíminn verður tileinkaður sálmasöng og er kórfólk hvatt til að mæta .
Ekki er aðeins sungið í Norræna húsinu heldur hefur karókíið tekið völdin víða um land .
Boðað var til samkomu á Akureyri , Bolungavík og Selfossi en veðurguðirnir tóku völdin á Skagaströnd og þurfti að fresta gleðisöng í Kántríbæ .
Náttúrublúsinn hefur greinilega náð athygli þjóðarinnar , á þeim skamma tíma sem ritun þessa pistils tók söfnuðust meira en 300 undirskriftir og var 30.000 undirskrifta múrinn rofinn .
ingarun@mbl.is 