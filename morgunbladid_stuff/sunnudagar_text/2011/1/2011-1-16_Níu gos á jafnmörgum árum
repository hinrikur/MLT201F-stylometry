Smæð mannsins andspænis náttúrunni og reginöflum hennar sást vel í Kröflugosinu um jólaleytið 1975 .
Guðmundur Gunnlaugsson og Gunnar Smith , lögregluþjónar frá Húsavík , voru á gosvakt .
Traust varðstaða þótti nauðsynleg við þessar aðstæður .
" Margir bendla Húsavíkur-Jón við þetta uppátæki , " sagði Gunnar lögregluþjónn í samtali við Morgunblaðið .
Sagði hann gosið ekki ýkja kraftmikið og að sumra dómi var það þunnur þrettándi , eins og komist var að orði .
Sama mátti raunar segja um nokkur þeirra gosa sem í kjölfarið komu .
Þau voru tilþrifalítil og smá á almennan mælikvarða náttúruhamfara sé miðað við t.d. þau gos sem eru næst okkur í tíma .
Alls urðu eldgosin á Kröflusvæðinu níu talsins .
Síðast gaus við Kröflu í september 1984 .
Það gos stóð í tvær vikur og varð raunar það " mesta og glæsilegasta " eins og Ari Trausti Guðmundsson jarðfræðingur segir í bókinni Eldgos 1913-2004 .
Þá runnu fram 24 ferkílómetrar af helluhrauni og lýsti af allt að 70 metra háum kvikustrókum fyrstu gosdagana .
Jarðhræringa á Kröflusvæðinu varð fyrst vart sumarið 1975 , fljótlega eftir að hafist var handa um framkvæmdir við gufuaflsstöð við Kröflu .
Rekhrina , sem tengdist hreyfingum á stóru jarðskorpuflekunum á Íslandi , fór af stað og nam gliðnun flekanna nokkrum metrum .
Landsig kom í kjölfar hvers goss en brátt reis jörð aftur og um síðir leitaði þrýstingur aftur út með eldgosi .
Var þetta í raun líkast andardrætti lifandi veru .
Kröfluvirkjun var reist meðal annars til að svara þörf Norðlendinga fyrir aukna raforku .
Jón G. Sólnes alþingismaður var formaður Kröflunefndar .
Hann talaði fyrir nauðsyn framkvæmdarinnar og af meiri þunga eftir því sem gagnrýnisraddir urðu háværari .
Töldu raunar sumir að beint orsakasamhengi væri milli jarðborana á Kröflusvæðinu og eldsumbrotanna – sem seint verður víst sannað .
" Umbrotin við Kröflu gleymast aldrei .
Fyrsta gosið kom þegar ég var tíu ára og hrinunni lauk þegar ég var um tvítugt .
Þetta síaðist inn í sál unglingsins , " segir Björn Þorláksson , rithöfundur á Akureyri , sem er frá Vogum í Mývatnssveit .
" Í aðdraganda eins gossins varð mikið landris og einn morguninn þegar við komum á fætur höfðu yfir nóttina kísilhvít rif og hólmar risið upp úr vatninu .
Það var ótrúlegt að sjá þetta .
Árin sem Kröflueldar stóðu yfir lifðu Mývetningar við aðsteðjandi ógn sem tók sér bókfestu í undirvitundinni .
Oft dreymdi mig að eldgos væri hafið en misfarist hefði að láta íbúana vita .
Mig dreymdi flóttann nótt eftir nótt , hvar ég hljóp út úr húsinu og niður að vatni þar sem ég greip árar og ýtti bát á flot .
Reri sem óður maður undan vellandi hraunstraumi sem læsti í mig klónum þegar ég var kominn kannski hundrað metra frá landi .
Og einmitt þá vaknaði ég .
" sbs@mbl.is 