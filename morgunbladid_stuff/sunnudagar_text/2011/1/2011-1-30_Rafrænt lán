Í skáldsögunni Room eftir Emmu Donoghue segir frá litlum dreng , Jack , sem er nýorðinn fimm ára þegar bókin hefst , en hann er sögumaður hennar .
Jack býr með móður sinni í einu herbergi og hefur búið þar alla ævi .
Það er sjónvarp í herberginu en hann gerir sér enga grein fyrir því að fólkið sem hann sér í sjónvarpinu sé raunverulegt , hann hefur aldrei séð aðra mannveru en móður sína og svo heyrir hann í Nick sem kemur á nóttunni að heimsækja hana .
Eins og lesendur hafa væntanlega áttað sig á segir hér frá dreng sem elst upp hjá móður sem haldið er fanginni af óþokka , án þess frekar sé farið út í það hér eða sagan rakin .
Room vakti mikla athygli ytra á síðasta ári og ekki nema von ; hún er þess lags bók að um leið og maður hefur lokið henni vill maður að aðrir lesi hana líka , vill prófa hana á öðrum , ef svo má segja , sjá hvort þeir líti hana sömu augum , en líka deila ánægjunni sem maður hafði af að lesa hana með sem flestum .
Það er hængurinn , því bókina átti ég aðeins á rafrænu sniði – las hana á Kindle lesaranum mínum og því illt við að eiga að lána hana .
Málum er reyndar svo háttað að hægt er að lána bækur úr einum Kindle í annan , hægt er að lána í 14 daga .
Það kemur ekki að sök þó að viðtakandinn , sá sem ég vil lána , eigi ekki Kindle því til er Kindle-hugbúnaður fyrir borð- og fartölvur , farsíma og fleiri tæki .
Málið er ekki þó svo einfalt – þetta á bara við um sumar bækur , útgefandinn ræður því hvort lána megi bók eða ekki .
Annað sem skapar vanda er að ekki er hægt að lána bækur nema sá sem lánar og lánþegi séu búsettir í Bandaríkjunum .
Í sjálfu sér ekki stórmál , en mál samt og aðeins ein leið fær : Ég fór og keypti eintak af bókinni á pappír og hún er þegar komin í útlán .
