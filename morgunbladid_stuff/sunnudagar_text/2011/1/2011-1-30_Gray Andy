Þegar Sian Massey , 25 ára gömul kennslukona frá Coventry , mætti til að sinna aðstoðardómgæslu ( áður línuvörslu ) á leik Wolverhampton Wanderers og Liverpool á Molineux í ensku úrvalsdeildinni í knattspyrnu um liðna helgi renndi hún ekki grun í að leikurinn ætti eftir að breyta lífi hennar – og þriggja ókunnugra manna að auki .
Þvílík hefur umfjöllunin og ágangurinn verið síðan að enska knattspyrnusambandinu þótti affarasælast að hún yrði ekki á línunni á leik Crewe Alexandra og Bradford City á þriðjudag .
Þá hefur aumingja Massey þurft að gista hjá vinafólki í vikunni vegna tjaldbúða fjölmiðla við heimili hennar .
Ekki svo að skilja að Massey hafi staðið sig svona illa í þessum öðrum leik sem hún tekur þátt í að dæma í úrvalsdeildinni , hún þótti þvert á móti skila sínu hnökralaust .
Á hinn bóginn hafa ummæli sem þrír sjónvarpsmenn hjá Sky Sports-stöðinni létu falla um hana og lekið var í fjölmiðla farið eins og eldur í sinu um heimsbyggðina .
Þykja téð ummæli bera vott um karlrembu á lokastigi .
Á upptökunni heyrast þáttarstjórnandinn Richard Keys , lýsandinn Andy Burton og sparkskýrandinn Andy Gray tala niður til Massey .
Ummælin heyrðust ekki í beinni útsendingu en voru hljóðrituð og svo virðist sem einhverjum starfsmanni stöðvarinnar hafi misboðið þau með fyrrgreindum afleiðingum .
Þremenningarnir heyrast meðal annars velta fyrir sér aðdráttarafli Massey og gera því skóna að hún sé ekki starfi sínu vaxin þar sem konur skilji ekki rangstöðuregluna .
Uppákoman hefur sannarlega dregið dilk á eftir sér , sjónvarpsstöðin spjaldaði þríeykið þegar í stað og á þriðjudaginn leysti hún Gray undan samningi sínum .
Kornið sem fyllti mælinn var raunar annað nýlegt atvik , þar sem Gray þótti hafa óviðeigandi tilburði í frammi gagnvart samstýru sinni , Charlotte Jackson , áður en þáttur þeirra á Sky Sports fór í loftið fyrir jólin .
Aftur stóðu upptökuvélar Gray að verki .
Jackson leiddi látbragð hans raunar hjá sér en téðum Richard Keys var skemmt .
Andy Gray iðraðist gjörða sinna í yfirlýsingu á miðvikudag .
Kvaðst vera miður sín yfir þróun mála .
" Mér þykir afskaplega miður að ákveðin ummæli sem ég lét falla hafi valdið þessum usla .
Þau voru viðhöfð við vinnufélaga meðan við vorum ekki í útsendingu og áttu aldrei að fara í loftið .
Knattspyrna er líf mitt og ég er miður mín yfir því að hafa misst starfið sem var mér svo kært .
Ég harma líka að fleira fólk hafi dregist inn í málið og bið fjölmiðla að virða einkalíf þess svo það geti haldið áfram að sinna sínum skyldum .
" Hermt er að Gray hafi fengið 1,7 milljónir sterlingspunda í árslaun hjá Sky en það jafngildir 313 milljónum íslenskra króna .
Keys sagði starfi sínu lausu Keys og Burton hafa líka beðist opinberlega afsökunar á ummælum sínum og sá fyrrnefndi hringdi meira að segja í Massey .
Eftir brottrekstur Grays sá hann hins vegar sæng sína upp reidda og sagði starfi sínu lausu .
" Ég harma ummæli mín og leiðindin sem þau hafa valdið ; þau voru óverjandi og áttu aldrei að falla .
Ég hef velt málinu vandlega fyrir mér og komist að þeirri niðurstöðu að best sé að róa á ný mið. Það hefði verið nær óhugsandi að halda áfram án Andys , " sagði Keys í yfirlýsingu .
Framkvæmdastjóri Sky Sports , Barney Francis , samþykkti uppsagnarbeiðni Keys en lét þess getið að skemmtilegra hefði verið að hann hefði hætt undir öðrum kringumstæðum .
Eigi að síður þakkaði Francis Keys vel unnin störf gegnum árin og þátt hans í því að gera Sky Sport að því sjónvarpi sem það er í dag .
Brotthvarf Andys Grays og Richards Keys markar tímamót hjá Sky Sports en þeir hafa öðrum fremur verið andlit stöðvarinnar allar götur frá því hún hóf beinar útsendingar frá ensku úrvalsdeildinni árið 1992 , ásamt erkilýsandanum Martin Tyler .
Segið svo að konur geti ekki haft afgerandi áhrif á gang mála í ensku úrvalsdeildinni – þær þurfa bara að mæta á völlinn .
Marksækinn og kvenhollur Andy Gray , sem er 55 ára gamall , var einn skæðasti miðherjinn í ensku knattspyrnunni á árum áður , meðal annars með Aston Villa , Úlfunum og Everton .
Seint verður sagt að hann sé við eina fjölina felldur í kvennamálum en Gray á fimm börn með fjórum konum .
Hann mun vera á lausu um þessar mundir .
Leikurinn er genginn af göflunum ! Andy Gray og Richard Keys brá sannarlega í brún þegar þeir sáu Sian Massey taka sér stöðu á hliðarlínunni í leik Úlfanna og Liverpool .
Eftir að hafa náð áttum skiptust þeir á eftirfarandi orðum : Richard Keys : " Einhver þarf að drífa sig niður og útskýra rangstöðuna fyrir henni .
" Andy Gray : " Einmitt .
Trúirðu þessu ? Kvenkyns línuvörður ! Akkúrat það sem ég var að segja .
Þær vita sennilega ekki út á hvað rangstaða gengur .
" Keys : " Auðvitað ekki .
" Gray : " Hvers vegna erum við með kvenkyns línuvörð ? Einhver hefur hlaupið rækilega á sig .
" Keys : " Ég lofa þér að eitthvað fer í handaskolum í dag .
Kenny [ Dalglish ] tapar sér .
Þetta er ekki í fyrsta skipti .
Höfum við ekki haft aðra ? " Gray : " Jú .
" Keys : " Wendy Toms ? " Gray : " Wendy Toms , eitthvað á þá leið .
Hún var kolómöguleg líka .
" Keys : Andvarpar .
Gray : Orðaskil heyrast ekki .
Keys : " Nei , nei , það verður að gera þetta .
Það er besta mál .
Leikurinn er genginn af göflunum .
Sástu hina hrífandi Karren Brady [ varaformann West Ham ] kvarta undan kynjamisrétti í morgun ? Gerðu mér greiða , elskan ! " 