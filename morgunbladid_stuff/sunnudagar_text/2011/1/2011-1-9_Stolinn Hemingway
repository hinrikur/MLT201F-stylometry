Franski sjónvarpsmaðurinn og rithöfundurinn Patrick Poivre d ' Arvor er frægur fyrir það í heimalandi sínu að hafa flutt fréttir í sjónvarpi í þrjátíu ár og alræmdur fyrir að hafa falsað viðtal við Fidel Castro fyrir þremur áratugum ( hann skeytti spurningum frá sjálfum sér inn í upptöku af blaðamannafundi ) .
Eftir rúma viku hugðist bókaforlagið Flammarion gefa út ævisögu Ernest Hemingways eftir Poivre d ' Arvor og var víst búið að prenta 20.000 eintök .
Ekki er þó ljóst hvort þeim eintökum verður dreift í verslanir á tilsettum tíma því tímaritið L ' Express heldur því fram á vefsetri sínu að að minnsta kosti þriðjungur bókarinnar sé stolinn upp úr annarri ævisögu Hemingways eftir Peter Griffin sem kom út 1985 , en ekkert er getið um þá bók í heimildaskrá .
Forlagið og höfundur neita öllu saman , en L ' Express stendur við fréttina og hefur birt dæmi á vefsetri sínu .
