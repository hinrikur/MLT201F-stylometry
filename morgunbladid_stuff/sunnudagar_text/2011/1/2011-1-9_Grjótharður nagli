Nafn hans hefur verið á allra vörum hér heima í vikunni eftir að viðskiptin við Kaupþing fyrir hrun komust í hámæli .
Hann er auðugur , umdeildur og sumir segja alræmdur .
En hver er hann þessi kaupsýslumaður frá Úsbekistan , Alisher Usmanov , sem vermir hundraðasta sæti Forbes-listans yfir ríkustu menn heims og gegnir á heimaslóðum nafninu " harðnaglinn " ? Usmanov fæddist í Chust í gamla sovétlýðveldinu Úsbekistan 9. september 1953 og er því 57 ára gamall .
Faðir hans var aðstoðarsaksóknari landsins og valdamikill sem slíkur .
Sjálfur las Usmanov alþjóðalög í Moskvu .
Ekki fór viðskiptaferill hans vel af stað en árið 1980 var Usmanov dæmdur í átta ára fangelsi í Tashkent , höfuðborg Úsbekistans , fyrir fjárkúgun og svik .
Hann sat inni í sex ár eða þangað til dómstóll í Sovétríkjunum sá sig um hönd og Usmanov var máður út af sakaskrá .
Sjálfum þótti honum ekki nóg að gert og barðist áfram til að hreinsa mannorð sitt .
Usmanov vann ekki fullnaðarsigur í þeim efnum fyrr en fjórtán árum síðar er dómstóll í Úsbekistan úrskurðaði að upprunalegar sakir á hendur honum hefðu verið óréttmætar .
Í samtali við The Times í Lundúnum árið 2007 gaf Usmanov í skyn að spuni og deilur innan sovésku leyniþjónustunnar hefðu kostað sig frelsið .
" Það tók mig fjórtán ár að hreinsa nafn mitt og sanna að sök var komið á mig .
Allan minn starfsferil hef ég staðið andspænis fordómafullu fólki sem lítur á mig sem staðlaða ímynd þjófsins í austri .
Mér drepleiðist að ansa þessum dylgjum .
Ekki nóg með að ég hafi aldrei brotið af mér , ég hef alla tíð unnið ærlega og skipað mér á bekk með farsælustu kaupsýslumönnum heims , þrátt fyrir að hafa verið lokaður inni með glæpamönnum í sex ár .
" Mikill hugur var í Usmanov eftir að hann losnaði úr prísundinni og komst hann fljótt í álnir .
Vladimír Pútín , forsætisráðherra Rússlands , er sagður hafa velþóknun á honum og Usmanov fyllti flokk óligarka í forsetatíð hans , þ.e. kaupsýslumanna sem fengu að kaupa gömul ríkisfyrirtæki á tombóluverði eftir hrun Sovétríkjanna .
Auðgaðist á málmi Usmanov veðjaði á málmiðnað og stofnaði ásamt viðskiptafélaga sínum Vasilij Anisimov félagið Metalloinvest sem nú rekur fjölda fyrirtækja í greininni .
Þar ku hann hafa ávaxtað rúblu sína vel en Usmanov er í hópi tíu umsvifamestu stálframleiðenda í austurvegi .
Usmanov hefur einnig haslað sér völl í gasiðnaði en hann er núna stjórnarformaður fjársýsluarms orkurisans Gazprom , valdamesta fyrirtækis Rússlands , sem sagt er beintengt inn í stjórnkerfið .
Hlutverk Usmanovs hefur verið að halda utan um stærri og flóknari fjármál Gazprom .
Hvað sem það svo þýðir .
Af öðrum eignum Usmanovs má nefna samsteypuna Gallagher Holdings , sem skráð er á Kýpur , og hefur meðal annars fjárfest í námum , stáliðnaði , tækni , olíu , gasi , fjölmiðlum og lyfjaiðnaði .
Alisher Usmanov er bersýnilega fátt óviðkomandi .
Árið 2006 hóf Usmanov að fjárfesta í fjölmiðlum .
Að áeggjan rússneskra stjórnvalda festi hann kaup á dagblaðinu Kommersant , sem áður var í eigu óligarkans Boris Berezovskys , sem féll sem frægt er í ónáð í Kreml og er nú í útlegð í Bretlandi .
Síðar keypti Usmanov líka helmingshlut í rússnesku íþróttastöðinni 7TV og 75% í tónlistarstöðinni MUZ-TV .
Árið 2008 keypti Usmanov hlut í rússneska farsímafyrirtækinu MegaFon .
Skömmu áður hafði það komist í heimsfréttirnar þegar fyrrverandi hluthafi , Leoníd Rozhetskín , höfðaði mál í New York á þeim forsendum að hann hefði verið píndur til að selja með hótunum um limlestingar .
Í kjölfarið hvarf Rozhetskín með dularfullum hætti og var jafnvel talinn af .
Síðar kom í ljós að hann er sprelllifandi í Bandaríkjunum , þar sem hann nýtur vitnaverndar eftir að hafa ljóstrað upp um " valdamikla menn " í Rússlandi .
Málinu lauk með dómssátt .
Usmanov virðist vegna vel , alltént eru eignir hans metnar á 8 til 10 milljarða Bandaríkjadala og persónulegur auður á einn og hálfan milljarð .
Hann er kominn óravegu frá steininum – ætli sá næsti sem hann sest í verði ekki helgur ! Vill eignast Arsenal Það vakti óskipta athygli þegar annar óligarki og Íslandsvinur , Roman Abramovitsj , keypti enska knattspyrnufélagið Chelsea árið 2003 .
Alisher Usmanov vill ekki vera minni maður og hefur freistað þess að eignast annað sögufrægt félag í Lundúnum , Arsenal .
Árið 2007 gerði hann bandalag við fráfarandi varaformann stjórnar félagsins , David Dein , sem í reynd hafði stjórnað félaginu um árabil .
Usmanov keypti hlut Deins í Arsenal , um 14,5% , gegn því að Dein tæki við formennsku í eignarhaldsfélagi þeirra Farhads Moshiris , Red and White Holdings .
Rök Deins fyrir að fá hina nýju fjárfesta að borðinu voru að auka samkeppnishæfni Arsenal á tímum aukins fjárflæðis í sparkheimum .
Hægt og bítandi hefur Usmanov eignast stærri hlut í Arsenal , á nú ríflega fjórðung og stefnir ótrauður á 30% markið , sem gerir honum kleift að gera yfirtökutilboð .
Hann hefur þó mætt miklu andstreymi innan stjórnar félagsins en gamli eigendahópurinn , með demantajöfurinn Danny Fizman í broddi fylkingar , hefur spyrnt duglega við fótum og enn sem komið er tekist að halda Úsbekanum utan stjórnar .
Í því skyni hafa stjórnarmenn í Arsenal meðal annars bundist bandaríska kaupsýslumanninum Stan Kroenke traustum böndum .
Eigi utanaðkomandi aðili á annað borð að ná yfirráðum í Arsenal vill stjórnin klárlega að það verði Kroenke sem sjálfur á um fjórðung í félaginu .
Sem sakir standa er járn í járn en í raun hefur indversk-ættaða kaupsýslukonan lafði Nina Bracewell-Smith öll spil á hendi .
Hún gekk úr stjórninni fyrir tveimur árum og hefur nú áform um að selja hlut sinn í félaginu , tæp 16% .
Þá er bara spurning , horfir hún í austur eða vestur ? Lét loka bloggsíðu Alisher Usmanov getur verið harður í horn að taka þyki honum að sér vegið .
Það fékk Craig Murray , fyrrverandi sendiherra Breta í Úsbekistan , að reyna árið 2007 .
Eftir að hann gagnrýndi Usmanov harðlega á bloggsíðu sinni og kallaði auðjöfurinn þrjót lokaði vefþjónninn henni og öðrum síðum tengdum Murray vegna þrýstings frá lögmönnum Úsbekans .
