Fyrsti sunnudagur ársins hófst á mjög hefðbundinn hátt hjá Akureyringnum Magnúsi Smára Smárasyni .
Þegar upp var staðið var þetta alls ekki hefðbundinn dagur , en hafa ber í huga að slökkviliðs- og sjúkraflutningamenn geta átt von á hverju sem er , hvenær sem er ...
06.45 Síminn gefur mér merki um að tími sé kominn til að vakna .
Fæ mér léttan morgunmat og kveð Ástrósu , kærustuna mína .
07.15 Kominn niður á slökkvistöð .
Bregð mér í einkennisfötin og fæ mér kaffi með strákunum .
Við undirbúum vaktaskiptin .
07.25 Nákvæmlega á vaktaskiptunum kemur tilkynning frá Neyðarlínunni ; eldur í Eiðsvallagötu 5 ; staðfestur reykur og hugsanlega fólk inni .
07.26 Hoppum í gallann og inn í bíl .
Við , sem erum að koma á vaktina , förum á fyrsta bíl ; Gunnar Björgvinsson varðstjóri , ég , Þorgeir Ólafsson og Helgi Schiöth .
07.30 Komnir í Eiðsvallagötuna .
Kláruðum að klæða okkur í gallann á leiðinni .
Lögreglan er líka mætt , Gunnar varðstjóri fer út og metur ástandið ; ég og Þorgeir erum tilbúnir að fara inn í húsið .
Fáum að vita að grunur sé um tvo einstaklinga á miðhæð hússins og hugsanlega séu þrír á neðri hæðinni .
07.31 Þrjátíu sekúndum eftir að við komum á staðinn erum við Þorgeir komnir inn í húsið .
Þar er ekkert skyggni , fyrir þykkum reyk .
Allar æfingar okkar byggjast á því að leita og athafna sig við þessar aðstæður og við komumst því hratt upp á efri hæðina .
Við vitum í hvaða herbergi á að leita , finnum fljótt hurðina sem er læst en spörkum hana upp .
Náum að vekja fólkið og leiðum það út .
Ekki eru nema tvær eða þrír mínútur liðnar síðan við komum að húsinu .
07.34 Varðstjóri segir okkur að talið sé að fólk sé á neðstu hæðinni .
Við förum inn um bakinngang hússins , með slöngu með okkur því ekki er búið að finna eldinn .
Heyrum svo í fjarskiptunum að eldurinn hafi fundist utan frá og sprautað á hann inn um glugga .
Förum í hraðleit ; leitum á sem mestu svæði á sem stystum tíma , í rúmum og þar sem mestar líkur eru á að fólk haldi sig .
Höfðum heyrt í fjarskiptunum að von væri á öðru reykköfunarteymi niður , Finni Sigurðssyni og Sigurði Sæmundssyni .
Verðum þó ekki varir við þá félaga fyrr en við bókstaflega rekumst á þá .
Þar sem enginn finnst niðri fara Finnur og Sigurður upp á efri hæðirnar til að fullleita en við höldum áfram niðri ; reyklosun er hafin , skyggni batnar hratt og við slökkvum smáeld í milliveggjum .
08.30 Sem betur fer er það ekki oft sem við þurfum að bjarga fólki úr brennandi húsum .
En við æfum þetta mjög mikið og meðan á vinnunni stendur er það eins og hvert annað verkefni sem þarf að klára ; það er ekki tími til að klappa hver öðrum á bakið fyrr en öllu er lokið .
En þegar upp er staðið og við gefum okkur tíma til að hugsa um að í þetta skipti björguðust líf fylgir því vissulega vellíðunartilfinning .
Manni líður eins og við höfum gert góðverk en veltir sér þó ekki mikið upp úr því .
09.00 Komnir aftur á stöðina og byrjum á að gera allt klárt fyrir næsta útkall .
Hvort sem það er eftir tvær vikur eða hálftíma þarf allt að vera tilbúið .
09.30 Fáum okkur kaffi , förum svo í sturtu og í gufubað .
Eina leiðin til að ræsta út eftir svona verkefni er að fara í gufu því maður er svo gegnsósa af reyk .
09.40 Það er gott að ræða málin í gufunni .
Við erum sammála um að í dag hafi allt gengið upp .
Góð liðsheild skiptir öllu máli í svona vinnu ; samstarf allra er lykilatriði , hvort sem það er ökumaður , dælustjóri , varðstjóri , reykkafari , áhöfn á sjúkrabíl eða lögreglan .
10.10 Ókosturinn við starfið er að það er gríðarlega líkamlega erfitt .
Í þetta skipti var maður tiltölulega nývaknaður og hafði ekki tækifæri til að hita almennilega upp fyrir átökin , sem voru mikil um tíma .
Ég var tæpur í öxl og hálsi og tókst að ýfa upp meiðslin .
Ég átta mig reyndar ekki á því fyrr en í gufunni þegar ég stífna upp .
Til að geta sinnt þessu starfi þarf maður að vera heill , hvort sem það er við sjúkraflutninga eða slökkvistarf og þar sem við erum vel mannaðir þennan dag er ákveðið að taka enga áhættu .
Varðstjórinn minn vill að ég fari heim .
Ég læt lækna skoða mig og fæ bólgueyðandi lyf .
11.00 Kominn heim og vek kærustuna .
Við fáum okkur hádegismat og svo leggst ég bara út af og sofna .
Ekki vanur því að taka verkjatöflur eða bólgueyðandi ! 15.00 Mamma kemur og sækir Ástrósu ; ætlar að skutla hanni fram á flugvöll vegna þess að ég á erfitt með að keyra .
15.30 Tek það rólega áfram .
Heyri í strákunum á stöðinni og athuga hvernig dagurinn hefur gengið fyrir sig eftir að ég fór heim .
19.00 Fæ mér léttan kvöldverð .
Horfi svo á eina bíómynd .
22.05 Fer að sofa .
