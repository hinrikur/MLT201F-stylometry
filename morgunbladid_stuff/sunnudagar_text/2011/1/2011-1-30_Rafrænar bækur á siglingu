Á síðasta ári seldi vefbókaverslunin Amazon í fyrsta sinn fleiri rafbækur en innbundnar bækur sem þótti eðlilega talsverð tíðindi .
Enn vex rafbókum fiskur um hrygg því fyrirtækið sendi frá sér yfirlýsingu í gær þar sem fram kom að nú selur það fleiri rafbækur en kiljur .
Í yfirlýsingunni sagði að frá síðustu áramótum hefði fyrirtækið selt 117 rafbækur fyrir hverjar 100 kiljur .
Munurinn á rafbókum og innbundnum bókum er síðan kominn upp í það að þrjár rafbækur seljast fyrir hverja innbundna .
Af yfirlýsingunni má ráða að enn seljist fleiri bækur prentaðar á pappír en rafrænar , um 120 á móti hverjum 100 .
Eins og tekið er fram í yfirlýsingunni er enn nokkuð af bókum ekki fáanlegt í rafrænni útgáfu og gera má því skóna að munurinn myndi minnka umtalsvert eða hverfa ef málum væri ekki svo háttað .
Amazon hefur ekki gefið upp hve marga Kindle-lesara fyrirtækið hefur selt en fróðir hafa giskað á að það séu um átta milljón tæki , aukinheldur sem hægt er að fá Kindle-hugbúnað fyrir far- og borðtölvur og ýmsar gerðir farsíma .
