Sigurður Sigurjónsson , einn ástsælasti leikari þessarar þjóðar , stendur í fyrsta skipti einn á leiksviði , þegar nýr gamanleikur Bjarna Hauks Þórssonar , Afinn , verður frumsýndur í Borgarleikhúsinu á föstudag .
Hann segir verkefnið í senn spennandi og ógnvekjandi .
Texti : Orri Páll Ormarsson orri@mbl.is Ljósmynd : Kjartan Þorbjörnsson golli@mbl.is Þetta er grín , " segir Bjarni Haukur Þórsson kíminn .
Við stöndum í dyragáttinni á Litla sal Borgarleikhússins og horfum inn á sviðið .
Það er sannarlega rétt , þetta er grín .
Það kemur svo sem ekki á óvart þegar þeir Sigurður Sigurjónsson eiga í hlut .
Samt er Bjarni Haukur ekki að tala um grín í skilningnum spé eða gys .
Hann er að tala um grín í efnislegri merkingu – eins og kylfingar skilja orðið .
Það er í raun og veru grín í miðjum salnum .
Tilefni þessarar óvenjulegu sviðsmyndar er glænýr íslenskur gamanleikur eftir Bjarna Hauk , Afinn , sem frumsýndur verður á föstudaginn kemur , 14. janúar .
Með titilhlutverkið fer Sigurður Sigurjónsson .
Að sögn Sigurðar og Bjarna Hauks er Afinn óumflýjanlegt framhald Pabbans , sem sló í gegn hér heima fyrir fjórum árum .
Sömu menn báru hitann og þungann af þeirri sýningu en þá var hlutverkaskipan öfug , Bjarni Haukur lék og Sigurður leikstýrði .
" Hugmyndin að Afanum kviknaði mjög fljótlega eftir að við settum upp Pabbann en ég varð einmitt afi í fyrsta skipti um þær mundir , " segir Sigurður og Bjarni Haukur rifjar upp að dóttir Sigurðar hafi mætt kasólétt á frumsýningu á Pabbanum .
" Bjarni hótaði að hann myndi skrifa Afann handa mér og eins og sjá má er hann maður orða sinna , " segir Sigurður sposkur .
Mátulegt á mig ! Sigurður á 35 ára leikafmæli á þessu ári en hefur merkilegt nokk ekki leikið einleik í annan tíma .
Hvernig í ósköpunum stendur á því ? " Það er góð spurning , " svarar Sigurður , heimspekilegur á svip .
" Ég hef leikstýrt þeim nokkrum einleikjunum og sennilega er mátulegt á mig að þurfa loksins að leika sjálfur í einum slíkum .
" Spurður hvernig hann kunni við sig í þessum sporum svarar hann því til að það sé í senn spennandi og ógnvekjandi .
" Þetta eru alveg nýir skór sem ég er að máta – og hef ég þó margt reynt – en það kemur sér afar vel að hafa leikstjóra sem hefur sjálfur gríðarlega reynslu af þessu formi leiklistar .
" Sem kunnugt er lék Bjarni Haukur ekki bara Pabbann , heldur líka Hellisbúann sem sýndur var meira en hundrað sinnum í Íslensku óperunni á sínum tíma .
" Í leikhúsinu er maður alltaf að leggja sjálfan sig að veði , " heldur Sigurður áfram , " og hefur gott af því að reyna nýja hluti , ekki síst eftir 35 ár í faginu .
" Þeir félagar eru sammála um að áhorfandinn skipti aldrei meira máli í leikhúsi en í einleiknum .
Hann sé hinn eiginlegi mótleikari .
" Þess vegna er öðruvísi að æfa einleik en önnur leikrit .
Það er svo lítil svörun .
Ég bíð spenntur eftir að fá fólk í salinn , " segir Sigurður .
Handalögmál og hurðaskellir Á ýmsu hefur gengið á æfingatímanum , ef marka má leikstjórann .
" Siggi er náttúrlega mjög erfiður og snúinn í samstarfi .
Það hefur komið til handalögmála og hurðum ósjaldan verið skellt , " segir Bjarni Haukur án þess að blikna .
Eftir stutta en spennuþrungna þögn springa þeir báðir úr hlátri .
Ég kveðst munu reyna að selja þjóðinni þessa sögu – en efast um að það takist .
Sýningin hefur verið í bígerð í um ár og félagarnir kastað hugmyndum á milli sín .
Þeir staðfesta að efnið sé að talsverðu leyti sótt í eigin reynsluheim .
" Blessaður vertu , " segir Sigurður , " margt af þessu hef ég reynt á eigin skinni – samt ekki allt .
Maður er orðinn miðaldra – að hugsa sér – og hefur reynt ýmislegt um dagana .
Been there , done that .
Þú skilur .
" Bjarni Haukur segir þá félaga þekkjast orðið býsna vel og hafa áþekkar hugmyndir um það hvað geri sig á sviði og hvað ekki .
" Við stöndum okkur aftur og aftur að því að leita í hversdaglega hluti og hið mannlega eðli .
Við veltum okkur mikið upp úr því , " segir hann .
Sigurður hlær þegar hann er spurður hvernig afi hann sé í raun og veru .
" Bara ágætur , held ég .
Mér finnst alla vega gaman að leika þá rullu heimafyrir .
" Afabörnin eru nú orðin þrjú .
Tímafrekt ástríðustarf Leiklist er tímafrekt og krefjandi starf og Sigurður dregur ekki dul á að hann hafi haft í nógu að snúast undanfarna þrjá og hálfan áratug .
" Leikarastarfið er ástríðustarf og tætir mann óhjákvæmilega svolítið .
Það er tímafrekt og hefur tilhneigingu til að taka líf manns yfir .
Til allrar hamingju hefur skilningur og stuðningur minnar fjölskyldu alltaf verið fyrir hendi .
Annars væri þetta ekki hægt .
Ég væri löngu hættur að leika ef það væri einhver núningur við fjölskylduna .
Allt hefur þetta verið gert í sátt og samlyndi gegnum árin en auðvitað vill maður alltaf hafa meiri tíma fyrir börnin sín og barnabörn .
" Spurður hvort hann hyggist bæta úr því í framtíðinni svarar hann strax játandi .
" Það er ekki nokkur spurning , svo mikið á fjölskyldan inni hjá mér .
Ég hugsa að ég muni smátt og smátt gíra mig niður til að sinna henni betur án þess þó að draga mig alveg í hlé .
Það eru nefnilega forréttindi að starfa við það sem manni þykir skemmtilegt og ég nýt þess til fullnustu .
" Væri að mála hús Í framhaldi af þessum pælingum vaknar óhjákvæmilega sú spurning hvað Sigurður væri að gera hefði hann ekki orðið leikari .
" Ég væri húsamálari eða alla vega iðnaðarmaður af einhverju tagi , " flýtir hann sér að svara .
" Obbinn af félögum mínum fór í einhverja iðn og ég hefði örugglega fylgt þeim .
" Sigurður fór snemma að leika í skólanum og skátunum og eitt leiddi af öðru .
" Einhverjir sáu eitthvað í mér og hvöttu mig til að feta þessa braut .
Mér var strax vel tekið og hef verið lukkunnar pamfíll .
Hef ekki þegið laun fyrir aðra vinnu í 35 ár .
" Spurður hvort leiklistin liggi betur fyrir sumum en öðrum hugsar Sigurður sig stundarkorn um .
" Fyrir fimmtán árum hefði ég líklega svarað þessari spurningu neitandi en í dag geri ég mér grein fyrir því að þetta eru ekki bara áunnir hæfileikar .
Partur af þessu þarf að vera meðfæddur .
Það er ég búinn að sjá .
En ekki biðja mig að útskýra það nánar .
Það er vonlaust .
" Forsala á Afann gengur vel og með hliðsjón af vinsældum Pabbans , sem sýndur hefur verið í tólf löndum , má búast við að væntingar verði miklar .
Sjálfir velta Bjarni Haukur og Sigurður því lítið fyrir sér .
" Við gerum miklar kröfur til okkar og reynum að gera þetta eins vel og við mögulega getum .
Meira getum við ekki gert , " segir Bjarni Haukur .
" Sjálfsagt koma gestir til með að hafa væntingar en lífið er sjaldan bein lína í leikhúsi .
Það er ekkert gefið varðandi aðsókn og mín von er einfaldlega sú að fólk skemmti sér og fari ögn betra heim af sýningunni – alla vega ekki verra .
Þegar upp er staðið er þetta bara leikhús – hvorki NASA né Icesave .
" Ekki Spaugstofu-Siggi Talandi um væntingar bætir Sigurður við að hér sé leikhúsmaðurinn Sigurður í öndvegi , ekki sjónvarpsmaðurinn .
" Þetta er ekki Spaugstofu-Siggi .
Hann vinnur annars staðar .
" Talandi um Spaugstofuna , það óskabarn þjóðarinnar , segir Sigurður þá félaga enn í fullu fjöri á nýjum stað , Stöð 2 .
" Okkur var enn mál og þegar Stöð 2 bauð okkur að koma yfir til sín þáðum við það með þökkum .
Okkur hefur liðið ljómandi vel þar í vetur .
" Sigurður verður sennilega um aldur og ævi spyrtur við Spaugstofuna .
Það er honum að meinalausu .
" Þetta Spaugstofu-ævintýri hefur auðvitað sína kosti og galla .
Eflaust hef ég misst af einhverjum tækifærum í leikhúsinu út af því en það verður bara að hafa það .
Ég er mjög stoltur af Spaugstofunni og hefði ekki fyrir nokkurn mun viljað sleppa því ævintýri .
" Hann er meðvitaður um brautryðjendastarf Spaugstofunnar á sviði skops í sjónvarpi og fagnar því að sífellt fleiri færi sér formið í nyt .
" Vissulega er þetta efni dýrt í framleiðslu en að mínu mati verða menn samt að vera djarfir að gera tilraunir í sjónvarpi , ég tala nú ekki um á þessum erfiðu tímum í þjóðfélaginu .
" Sigurður og Bjarni Haukur eru á einu máli um að sjaldan sé brýnna að fóðra andann en í andstreymi .
" Þetta skynja Íslendingar , " segir Bjarni Haukur .
" Það er engin tilviljun að aðsókn í leikhús hefur aukist í kreppunni , ekki bara á gamansýningar .
Eins hefur bíógestum fjölgað .
Fólk þarf að dreifa huganum og fá tækifæri til að horfa fram veginn með bros á vör og gleði í hjarta .
Okkur leikhúsfólki ber að svara þessu kalli með því að bjóða upp á vandaða og áhugaverða dagskrá .
Ég held það hafi almennt tekist .
" 