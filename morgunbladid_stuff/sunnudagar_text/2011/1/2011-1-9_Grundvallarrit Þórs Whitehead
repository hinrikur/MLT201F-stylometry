Þór Whitehead , prófessor , hefur með bók sinni Sovét-Ísland óskalandið , sem út kom fyrir jól , skrifað grundvallarrit , sem breytir sýn okkar á stjórnmálaþróun 20. aldarinnar á Íslandi .
Með gífurlegri gagnasöfnun , sennilega í áratugi , og viðamikilli úrvinnslu heimilda sýnir hann fram á með sterkum og nánast óyggjandi rökum , að Kommúnistaflokki Íslands og síðar Sameiningarflokki alþýðu – Sósíalistaflokknum og þeim hluta verkalýðshreyfingarinnar , sem þessir aðilar réðu yfir , var í áratugi stýrt með beinum hætti frá Moskvu .
Að lítill kjarni í Kommúnistaflokknum hlaut bæði pólitíska og hernaðarlega þjálfun í Sovétríkjunum og beitti þeim lærdómi í pólitískum átökum hér .
Að ofbeldisverk á götum úti svo sem í Gúttóslagnum svonefnda voru ekki sjálfsprottin viðbrögð fólks , sem fékk ekki vinnu og var fátækt heldur nýtti þessi harði kjarni það ástand sér til framdráttar .
Auðvitað hefur legið fyrir vitneskja um afskipti kommúnista í öðrum löndum af íslenzkum innanlandsmálum , sem var staðfest eftir fall Sovétríkjanna , þegar skjalasöfn opnuðust þar .
Afrek Þórs Whitehead er í því fólgið að ná þessum þráðum öllum saman og sýna fram á með rökum og beinum tilvísunum í heimildir , hversu skipuleg , markviss og langvarandi þessi afskipti voru .
Jafnvel þeir , sem hafa fylgzt með þjóðmálabaráttunni á Íslandi í meira en hálfa öld , kynnzt helztu þátttakendum í öllum flokkum í þeirri baráttu og átt samtöl við þá um liðna tíð standa agndofa eftir lestur þessarar bókar .
Sögukennsla í skólum hefur ekki gefið rétta mynd af því , sem hér gerðist fyrir lýðveldisstofnun og á fyrstu árum hins unga lýðveldis .
Eitt af því , sem hlýtur að gerast eftir útkomu bókar Þórs Whitehead er að sú sögukennsla verði endurskoðuð .
Verði það ekki gert er verið að gefa nýjum kynslóðum Íslendinga ranga mynd af sögu þjóðar sinnar .
Návígið hefur alltaf gert okkur erfitt fyrir að sjá þessa þróun í skýru ljósi .
Ættartengslin , vináttan og persónuleg samskipti fólks valda því að við eigum svo erfitt með að trúa því að viðmælendur okkar hafi tekið virkan þátt í þeirri atburðarás , sem Þór Whitehead lýsir .
Og við skulum heldur ekki gleyma því , að margir þeirra gerðu það af sannfæringu .
Þeir töldu sig ekki vera að svíkja land sitt og þjóð .
Þeir voru að berjast fyrir því , sem þeir trúðu á en við hefðum kannski ekki að óreyndu trúað því , að þeir væru tilbúnir til að ganga jafn langt í þeirri baráttu og í ljós kemur í bók Þórs .
Sjálfur var ég í æsku reglulegur gestur á heimili sumra þeirra , sem við sögu koma í þessari merku bók og á ekkert nema góðar minningar um þá .
Tel reyndar að þau kynni af sjónarmiðum annarra hafi haft þroskandi áhrif fyrir mig .
Síðar kynntist ég Einari Olgeirssyni og talaði töluvert við hann .
Það voru ánægjuleg kynni og mér þótti mikill fengur að bók Solveigar Einarsdóttur um föður sinn , sem út kom fyrir nokkrum árum .
Sú bók staðfestir m.a. þau sterku persónuleg tengsl , sem voru á milli Ólafs Thors , Engeyjarfjölskyldunnar og Einars og fjölskyldu hans .
Þetta tengslanet , svo að notað sé nútímamál er í senn styrkur samfélags okkar og veikleiki á svo mörgum sviðum .
Veikleikinn birtist rækilega í hruninu og aðdraganda þess .
Styrkleikinn er fólginn í því , að við eigum auðveldara með að tala saman .
Myndin , sem birtist í bók Þórs Whitehead af þeim Brynjólfi Bjarnasyni og Einari Olgeirssyni er staðfesting á því , sem flestir fundu á þeim tíma .
Einar var aldrei fús til að ganga jafn langt og Brynjólfur en gerði það samt að verulegu leyti , þegar hann taldi sig ekki eiga annarra kosta völ .
Þór Whitehead sýnir fram á , að það var auðvelt að taka völdin á Íslandi á árunum eftir fullveldissamninginn við Dani með ofbeldi og þurfti ekki marga menn til .
Það var ekkert ríkisvald , sem stóð undir nafni .
Hann sýnir líka fram á , að vopn voru ekki langt undan .
Það fór fram meiri vopnasöfnun en við höfum gert okkur nokkra grein fyrir .
Um skeið hafa hinir ungu þjóðernissinnar , sem hér birtust á vettvangi um miðbik fjórða áratugarins orðið nokkuð öflugt mótvægi í götuóeirðum við kommúnista og haft hlutverki að gegna sem slíkir , þótt skoðanir þeirra hlytu aldrei nokkurn hljómgrunn , sem máli skipti .
Við sem tókum þátt í að skipuleggja á pappírnum varaliðssveitir ( sem aldrei urðu nema pappírssveitir ! ) í Valhöll við Suðurgötu fyrir hálfri öld , skiljum nú betur áhyggjur forystumanna Sjálfstæðisflokksins á þeim tíma , sem höfðu kynnzt af eigin raun ofbeldi á götum úti .
Það þarf að efna til umræðna um þetta grundvallarverk Þórs Whitehead .
Í bók hans kemur fram hörð gagnrýni á söguskýringar Jóns Ólafssonar og í minna mæli Guðna Th. Jóhannessonar .
Það verður fróðlegt að sjá hver andmæli þeirra verða .
Þeir hljóta að svara .
Þessi saga vekur líka spurningar um innra öryggi ríkisins .
Höfum við gert viðunandi ráðstafanir í þeim efnum ? En stóra myndin er alvarleg , markviss og skipulögð viðleitni hinnar alþjóðlegu kommúnistahreyfingar fram eftir 20. öldinni með aðstoð fámenns en harðsnúins hóps hér á Íslandi til þess að grafa undan því samfélagi , sem hér var í uppbyggingu , valda uppnámi og usla og beita ofbeldi .
Hér eru menn að verki með fjárhagslegum stuðningi frá Moskvu og samkvæmt eins konar hernaðaráætlun , sem þar verður til og framfylgt er hér .
Þessi kjarni ræður ríkjum í Sósíalistaflokknum alveg fram að stofnun Alþýðubandalagsins 1968 og er áhrifamestur innan þess í mörg ár eftir það .
Liggur ekki beint við að stofnanir innan Háskóla Íslands efni til umræðna um þetta grundvallarrit ? 