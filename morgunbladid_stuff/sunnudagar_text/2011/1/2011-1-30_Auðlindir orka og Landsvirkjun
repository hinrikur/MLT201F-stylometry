Öll fyrirtæki þurfa stöðugt að vera í stefnumótun – að meta tækifæri og ógnanir sem þarf að bregðast við , " segir Hörður Arnarson , forstjóri Landsvirkjunar .
" Það á sérstaklega við hjá Landsvirkjun , þar sem ytri skilyrði hafa breyst mikið .
Eðli starfseminnar er að selja raforku til erlendra viðskiptavina og fer 80% af okkar orku til fjölþjóðlegra fyrirtækja , en 20% til innlendrar notkunar .
Það stefnir í að þetta hlutfall verði 90% á móti 10% .
Okkar möguleikar ráðast því mikið af því , hvernig þróunin verður á erlendum raforkumörkuðum .
" – Hvernig eru horfur þar ? " Fram til ársins 2000 byggðu markaðirnir á ríkisreknum fyrirtækjum , sem voru miðstýrð og hagnaðarsjónarmið ekki ríkjandi , en það breyttist um áramótin þegar raforkumarkaðurinn varð markaðsvæddur .
Ísland á mesta umframorku af öllum löndum í heiminum , ekkert land framleiðir svona mikið rafmagn á íbúa , en við eigum samt ekkert mikið af rafmagni .
Þegar raforkuverð fer hækkandi erlendis skapar það ný tækifæri fyrir Landsvirkjun , fleiri tegundir af fyrirtækjum sýna áhuga og það gerir okkur kleift að fá hærra verð .
Við þurfum þó áfram að bjóða lægra verð hér en í Evrópu vegna fjarlægðar frá mörkuðum .
" Straumhvörf og breytingar – Hvaða nýju áherslur er lagt upp með í rekstrinum ? " Að Landsvirkjun verði markaðs- og rekstrardrifnara fyrirtæki .
Við vorum í framkvæmdaferli , sem náði hámarki með byggingu Kárahnjúkavirkjunar sem var tekin í gagnið árið 2007 .
Það er eðlilegt í lífsskeiði fyrirtækja að leggja fyrst grunninn , en að næsta skref sé ekki byggt eins mikið upp á framkvæmdum .
Þær eru líka orðnar umdeildari en áður .
Það fara því saman ákveðin straumhvörf á Íslandi og breytingar á markaðsaðstæðum erlendis .
Við höfum unnið að því allt síðasta ár og verðum fram á þetta ár að endurskoða stefnuna .
Á haustfundinum hófum við umræðuna um hvert við stefndum til þess að hagsmunaaðilar og eigendur , sem eru þjóðin , gætu myndað sér skoðun á því og í raun haft áhrif á ferlið , því við munum hlusta á sjónarmið annarra .
" – Þú segir að Landsvirkjun sé að stíga út úr uppbyggingarfasa , sem þú skilgreinir frá 1965 til 2010 , og sú stefna sem fylgt hafi verið , hafi verið rétt fyrir þann tíma ? " Já , ég tel hana hafa verið rétta fyrir fyrirtækið .
Í fyrsta lagi voru markaðsaðstæður þannig erlendis , að lítið var hægt hrófla við verði , samningsstaða Íslands var tiltölulega veik , því það fór vel um fyrirtæki í Evrópu og Bandaríkjunum þó að verðið væri aðeins hærra .
Nú eru hinsvegar engir langtímasamningar í boði í Evrópu .
Á þessum tíma var hinsvegar erfitt að sækja fyrirtæki til Íslands .
Við þurftum líka að byggja upp grunn í raforkukerfið til að geta öðlast stærðarhagkvæmni .
Að því leyti er Landsvirkjun eins og önnur tæknifyrirtæki , til dæmis Marel .
Það þurfti að fara í gegnum eðlilegt þróunarskeið .
Svo þegar grunnurinn hefur verið lagður færist áherslan yfir á reksturinn .
Áherslurnar breytast á ólíkum lífsskeiðum fyrirtækja , smám saman færast þær úr framkvæmdum yfir í rekstur og á endanum eru engar framkvæmdir – aðeins markaðsmál og rekstur .
" Arðsemi drifkrafturinn – Þú talar um að stefnan sé sjálfbær þróun , verðmætasköpun og hagkvæmni .
Er það verðmætasköpun fyrir þjóðfélag eða fyrirtæki ? Felst samfélagslega ábyrgðin í arðgreiðslum en ekki öðrum áhrifum , svo sem að skapa störf og búa í haginn fyrir sprotafyrirtæki ? " Við berum ríka samfélagslega ábyrgð gagnvart því hvernig við vinnum á Íslandi , sem felst í kröfunni um fagleg vinnubrögð , samstarf við menntastofnanir með nýsköpun sem markmið og góðri umgengni við landið .
En ábyrgðin felst líka í því að skila arðsemi til þjóðarinnar .
Við ræddum það á haustfundinum sem var haldinn í nóvember og erum að átta okkur á því , að arðsemin getur orðið mikil ef vel tekst til og þróunin er áfram hagstæð á erlendum mörkuðum .
Geta fyrirtækisins ræðst af því .
" – Hvað um hugmyndir Michaels Porters að jarðhitaklasa sem hann kynnti á orkuráðstefnu í haust ? " Við erum að vinna að verkefni með Porter .
Lykillinn að jarðhitaklasanum er að okkar mati arðbær raforkufyrirtæki , sem síðan kaupa innlenda þjónustu til að verða enn arðbærari .
Hann nefndi sjávarútveginn sem dæmi og sá öflugi fyrirtækjaklasi sem myndast hefur þar er drifinn áfram af vilja til að skapa arðsemi .
Drifkrafturinn felst í vel reknum og arðsömum fyrirtækjum , sem borga svo fyrir rannsóknirnar , að sjálfsögðu með sjálfbærni í huga , ábyrga nýtingu á náttúruauðlindum og að vera ábyrgur borgari í samfélaginu .
Ef arðsemi er ekki til staðar nær greinin ekki að styðja við klasann .
Porter lagði áherslu á það að ekkert væri að því að fyrirtæki í ríkiseigu væri í orkuframleiðslu , svo lengi sem það hegðaði sér eins og fyrirtæki á markaði .
Ef það hegðaði sér eftir öðrum forsendum , þá hefði það slæm áhrif á þróun á raforkumarkaðnum og skerti möguleika samkeppnisaðila .
" – Porter var ómyrkur í máli er hann auglýsti eftir orkustefnu frá stjórnvöldum á sviði jarðhita .
" Já , ég held að langtímastefnu skorti á mörgum sviðum á Íslandi .
Það er mjög mikilvægt að móta bæði orkustefnu og eigendastefnu ríkisins fyrir þau fyrirtæki sem það rekur .
En eins og komið hefur fram hjá fjármálaráðherra og rætt hefur verið á fundum , þá verður stefna fyrirtækisins til innan eigendastefnu og stóra myndin felst í orkustefnunni – hvernig við viljum nýta orkuauðlindirnar og hverskonar leikreglur gilda á markaðnum .
En orkustefna á ekki að fjalla um að ákveðin tegund af fyrirtækjum sé æskileg umfram aðra – sú leið beið skipbrot með laxeldi og loðdýrarækt .
Það þarf líka að liggja til grundvallar skýr stefna til umhverfismála , hvaða skilyrði þarf að uppfylla til að fá að starfa á Íslandi .
Stjórnvöld þurfa að leggja skýran ramma , leikreglur og skýrar kröfur , en síðan þarf markaðurinn að ráða sér sjálfur .
" Óskýr stefna óþægileg – Skapar það óvissu að málflutningur stjórnarflokkanna ber með sér að þeir séu á öndverðum meiði í virkjanamálum ? " Það hefur engin bein áhrif , en það er óþægilegt fyrir alla sem starfa í orkugeiranum að stjórnvöld hafi ekki skýra stefnu .
Í raun er það stjórnvalda að ákvarða nýtingar- og náttúruverndarstefnu , annarsvegar rammaáætlun um nýtingu og verndun og hinsvegar náttúruverndaráætlunina .
Þegar núningur verður á milli þessara áætlana , má velta fyrir sér hvort þær eru jafnréttháar eða önnur eigi að koma á undan hinni .
En hinsvegar er það ekki Landsvirkjun sem ákveður hvar er virkjað .
Við höldum til haga öllum virkjunarkostum , jafnvel þó að þeir séu umdeildir .
Hagsmunir fyrirtækisins felast í að halda þeim til haga og leitast við að nýta mögulega virkjunarkosti með sem minnstum umhverfisáhrifum .
Röksemdafærslan er einföld , það er samkeppni á markaðnum og ef við sem fyrirtæki föllum frá virkjunarkostum þýðir það ekki að hætt verði við að virkja – annar einkaaðili gæti ráðist í það .
Þannig að við höldum þessum kostum opnum , en bíðum ákvarðana stjórnvalda um þessa kosti .
Við munum að sjálfsögðu sætta okkur við þær niðurstöður sem koma frá stjórnvöldum , eins og í Gjástykki ; við erum ekkert að vinna neitt á þessum svæði sem rýrir verndargildi þess .
En við föllum ekki frá því geta tapast verðmæti og annað sjálfstætt fyrirtæki sótt um leyfið .
Ríkið þarf að semja við landeigendur og eigendur auðlindarinnar um verndunina og það getur verið flókið ferli , því aðilinn sem á auðlindina getur haft mikinn fjárhagslegan hag af því að hún sé virkjuð .
" Fleiri kostir en álver – Þú talaðir um það á haustfundinum að uppbygging fyrir norðan gæti tekið sjö til átta ár , að því gefnu að kaupandi orkunnar væri tilbúinn að taka áhættuna með Landsvirkjun , " Ef það yrði álver .
Það hefur verið mikið í umræðunni og er orkufrekasta verkefnið sem við höfum til skoðunar .
Ekkert bendir til þess að á þessu svæði sé orka fyrir stærra álver en 250 þúsund tonn , en það getur breyst ef nýtingin er framar björtustu vonum .
Vísindamenn telja líklegt að virkjunin gæti orðið 400 megavött , sem yrði að byggja upp í smáum skrefum vegna óvissu um auðlindina .
Ef ákveðið verður að byggja álver yrði stærsta skrefið í upphafi 125 þúsund tonn sem eru um 200 megavött .
Það er að vísu mjög stórt skref fyrir okkur .
Síðan eru verulegar líkur á að hægt verði að stækka álverið í 250 þúsund tonn .
En það er ekki öruggt og ekki væri hægt að tryggja það í upphafi .
Ef samið verður um álver , þá verða þeir aðilar að vera tilbúnir að taka þá áhættu með Landsvirkjun .
Annars munum við ekki skrifa undir skuldbindandi samning .
Við getum tryggt 125 þúsund tonn , en það yrði aldrei nema viljayfirlýsing af okkar hálfu um seinni hlutann , af því að á svona svæði er veruleg óvissa um hvernig jarðhitasvæði hegðar sér .
Það er ekki eins og vatnsorka .
Óvíst er hvernig niðurdráttur er í svæðinu og hvað það er stórt .
Á mörgum svæðum eins og Kröflu hefur verið búist við verulegri orku , en þau hafa reynst vera nánast köld .
Þess vegna er hvorki hægt fyrir Landsvirkjun né viðskiptavininn að ganga út frá því , að þetta sé 100% öruggt , þó að svæðin lofi mjög góðu og gætu líka verið stærri .
Það eru síðan fjölmargir minni notendur sem sýna svæðinu verulegan áhuga .
" – Þú hallast frekar að öðrum kaupendum en álverum ? " Ég myndi ekki alveg orða það þannig .
Það hljómar þannig , af þeirri ástæðu að sumir vilja bara ræða um álver .
Það eru til fleiri valkostir , en við fylgjumst líka náið með áliðnaðinum .
125 þúsund tonna álver er of lítið til að það verði hagkvæmt , 250 þúsund tonn eru í minni kantinum .
Við vitum að þau álver sem eru þegar til staðar þurfa öll að stækka til að tryggja hagkvæmni .
Þetta er mikill samkeppnisiðnaður og álfyrirtækin í heiminum eru stöðugt að verða stærri og stærri .
Við þurfum hinsvegar að verða heppin í orkuvinnslunni á Norðausturlandi til að anna meira en 250 þúsund tonnum .
Eins og ég nefndi áður eru allt aðrar markaðsaðstæður núna en árið 1995 , þegar ráðist var í mikið átak til að fá erlend fyrirtæki til landsins .
Í dag hafa mun fleiri og fjölbreyttari fyrirtæki áhuga á að starfa á Íslandi " Höldum áfram að framkvæma – Það hefur komið fram að Landsvirkjun er sterkt fyrirtæki fjárhagslega .
" Það er hinsvegar of skuldsett , sem er krónískt vandamál íslenskra fyrirtækja , en við ráðum við lánin , stöndum í skilum og munum gera það .
Það mun því myndast veruleg arðgeta þegar raforkuverðið hækkar .
Fyrirtækið stendur á traustum grunni en þarf að lækka skuldir sínar , við þurfum að standast alþjóðlegan samanburð í þeim efnum .
" – Þú talar um að draga úr framkvæmdum í bili og greiða niður skuldir , en kallar það ekki jafnframt á stöðnun ? Og er ekki hætta á að missa þekkinguna úr landi , sérhæft vinnuafl og fyrirtæki ? " Það er mikilvægt að koma inn á þetta .
Þrátt fyrir að við segjum að Landsvirkjun verði ekki framkvæmdadrifin höldum við samt áfram að framkvæma .
Næstu tuttugu árin muni raforkuframleiðsla tvöfaldast , fara úr 12,5 upp í 25 teravattstundir , og alls ekki stöðvast .
En það verður ekki framkvæmdanna vegna , heldur til að mæta þörfum markaðarins .
Stækkunin verður drifin áfram á markaðsforsendum og skrefin verða minni .
Við höfum verið spurð hvort við ætlum að falla frá stórframkvæmdum , en það eru engir stórir virkjanakostir í spilunum .
Þeir kostir sem líklegir eru til að verða samþykktir eru 50 til 150 megavött , þannig að þetta felur ekki endilega í sér stefnubreytingu – aðstæður á Íslandi eru breyttar og ekki aðrir Kárahnjúkar á teikniborðinu .
" – Þú hefur sagt líklegt að ná megi sátt um orkunýtingu upp á 35 til 40 teravattstundir .
" Það á eftir að koma í ljós .
Þetta er okkar mat miðað við núverandi tæknistig .
Menn geta haft önnur líkön með lægri tölum en líka hærri tölum , en þá er farið inn á viðkvæm svæði sem við teljum ólíklegt að verði samþykkt .
Það getur verið að þegar nýtingin verði komin 35 teravattstundir þá myndist sátt um að virkja meira , en við teljum ekki ráðlegt að virkja meira .
Það er skynsamlegt að beita varúð , hvort sem þær eru 35 eða 50 , og það breytir ekki þeirri grundvallarstaðreynd að lítið er eftir af orku .
Það er algengt í umræðunni að á Íslandi sé mikið af orku , en það er meira vegna mannfæðar .
35 teravött er ekki mikið , en mikið fyrir svo fámenna þjóð , tífalt meira en við þurfum til eigin nota .
3,5 miljóna þjóð er hinsvegar ekki stór .
Við verðum því að nýta orkuna á skynsamlegan hátt og vanda hvernig við seljum hana af því að það er ekki mikið eftir .
Svo eru viðskiptavinir okkar alltaf með áform um að stækka og mikilvægt að við getum stutt þá í því , sá sem þykir lítill í dag er jafnstór og álverið í Straumsvík þegar það byrjaði .
" – Hvernig er staðan á Búðarhálsvirkjun ? " Orkan fer náttúrlega inn á raforkukerfið , það er nánast aldrei þannig að hún fari til notanda , en raunverulega erum við að gera ráðstafanir til að mæta aukinni orkusölu til Alkan í Straumsvík .
Við erum líka með aukagetu í kerfinu og spilum úr þeim þáttum .
Samningum við Alkan lauk í ágúst 2010 , í framhaldi af því var verkið boðið út og síðan hófust framkvæmdir .
Verkefnið er enn á áætlun og Búðarhálsvirkjun hefur ekkert seinkað .
Gert er ráð fyrir að hún verði tilbúin fyrir árslok 2013 .
Fjármögnun er ekki lokið , en við erum að vinna í því á fullu og höfum möguleika á að stöðva framkvæmdir ef svo ólíklega vill til að hún takist ekki .
En ég er bjartsýnn á að henni ljúki á næstu mánuðum .
" – Hvað um neðri hluta Þjórsár ? " Við erum raunverulega að bíða eftir niðurstöðu rammaáætlunar .
Við vorum að vonast til að þar mundi skýrast áætlun stjórnvalda í neðri hluta Þjórsár og varðandi aðra virkjanakosti .
Við erum áfram að vinna að undirbúningi virkjananna en erum þó ekki í neinum virkjanaframkvæmdum og heldur ekki að vinna í að selja orkuna .
Skipulagsmálin eru ekki kláruð , hvorki skipulag Flóa- né Skeiða- og Gnúpverjahrepps hefur verið samþykkt .
" – Það liggja 3,5 milljarðar í undirbúningi framkvæmdanna , þannig að fjármagnskostnaður er ærinn ? Það er eðli virkjanaframkvæmda , um allt land erum við að undirbúa og stunda rannsóknir , það er því eðlilegt að það liggi fyrir kostnaður í upphafi – þetta er fjármagnsfrek grein .
" Þarf skýrar leikreglur Auðlindamálin hafa verið mikið rædd undanfarið .
Á haustfundi Landsvirkjunar sagði Hörður að arðgreiðslurnar gætu orðið hlutfallslega jafnmiklar fyrir Íslendinga og arðurinn af olíunni fyrir Norðmenn .
Og það væri mikilvægt að svara þeirri spurningu hverjir ættu tilkall til hans .
" Já , og það er áhugaverð spurning , þó að hún hafi ekki fengið mikla athygli á haustfundinum , hvað gera eigi við þennan umframarð , sem spáð er í raforkuvinnslunni , " segir Hörður .
" Mikilvægt er þó að muna að enn er nokkuð langt í að hann myndist .
Það er mikilvægt að stjórnvöld móti þá stefnu .
Það þurfa að vera skýrar leikreglur um það hvernig menn skipta umframarðinum á sanngjarnan hátt , þannig að allir njóti góðs af því – og það myndist sátt .
Það þarf að gerast löngu áður en arðurinn myndast , eins og við höfum lært af kvótakerfinu í sjávarútveginum .
Það getur myndast mikil togstreita , ef ekki er vel vandað til leikreglna um hvernig skipta eigi arði milli þessara fjögurra aðila , landeigenda , sveitarfélaga , orkufyrirtækja og þjóðarinnar .
En ef það verður gert á næstu árum tel ég fullvíst að finna megi leið sem er sanngjörn og almenn sátt um í þjóðfélaginu .
Það er á borði stjórnvalda að taka þann bolta og mikilvægt að sú umræða hefjist .
" – Það hefur verið talað um auðlindaákvæði í stjórnarskrá .
" En það er rangt sem sumir hafa haldið fram að þjóðin eigi auðlindirnar .
Þær eru bara að hluta til í eigu þjóðarinnar , í gegnum þjóðlendulögin , eign á bújörðum og samninga , en fjölmargir einkaaðilar eiga einnig vatnsréttindi og jarðhitaréttindi .
Og það þurfa að gilda skýrar leikreglur .
Okkar sýn er sú að verðmætin muni aukast og þá hagnast allir en skiptingin þarf að vera sanngjörn og gegnsæ og fyrirfram ákveðin .
" – Telur þú ráðlegt eða raunhæft að koma í veg fyrir söluna á HS Orku til Magma ? " Í mínum huga er mikilvægt í þessu máli að leikreglur séu skýrar og að farið sé eftir þeim .
Það var mörkuð sú stefna fyrir nokkrum árum síðan og sett lög um að heimila einkaaðilum að eiga fyrirtæki í raforkuvinnslu .
Ef breyta á þeim lögum þá þarf að vanda þær breytingar og ekki æskilegt að breytingum sé beint gegn einum aðila heldur sé komið á leikreglum sem almenn sátt er um og jafnframt tryggt að markmið um fjárfestingu í orkugeiranum , umgengni um orkuauðlindina og aukna arðsemi náist .
Mikilvægast í mínum huga er að tryggja þjóðinni arð af nýtingu orkuauðlinda og eins og ég benti á áðan þá eru margar ólíkar leiðir í boði hvað það varðar .
" – Það kom fram í máli þínu á haustfundinum að ríkið hefði ekki tekið út neinn arð síðustu tíu árin á mesta uppbyggingarskeiðinu .
" Mjög óverulegan arð .
Ríkið hefur lagt fram verulegt eigið fé í Landsvirkjun á síðustu tíu árum sem hefur haft í för með sér að 1,2 milljarðar dollara eða um 36% af fjárfestingu Landsvirkjunar er fjármögnuð með eigin fé .
Það er þá eigandinn sem ákveður að taka ekki út úr fyrirtækinu og fjárfesta heldur í uppbyggingu .
Fyrir vikið má reikna með að arðgreiðslur í framtíðinni verði hærri .
" – Er markmið Landsvirkjunar að geta fjármagnað sig án ríkisábyrgðar ? Og er það skref í átt að einkavæðingu ? " Það er alveg óháð því , hvort það væri gert .
En þetta er eitt af því sem hefur ekki verið ákveðið ennþá , heldur segjum við í stefnunni æskilegt að koma fyrirtækinu í það ástand , gagnvart samkeppnismarkaði líka .
Að vísu greiðum við ríkisábyrgðargjald en fyrir ríkið er æskilegt að það beri ekki ábyrgð á lánum fyrirtækja og hægt er að koma Landsvirkjun í það ástand á ákveðnum árafjölda .
" 