Margrét Sigfúsdóttir er skólastjóri Hússtjórnarskólans í Reykjavík og hefur starfað þar frá árinu 1998 .
Hún kemur iðulega fram í fjölmiðlum og gefur góð ráð er varða heimilishald .
Hún vakti mikla athygli á árunum 2005-2007 fyrir þátttöku sína í sjónvarpsþáttunum Allt í drasli á Skjá einum ásamt Heiðari Jónssyni en þau fóru heim til fólks þar sem hreinlæti var nokkuð ábótavant og tóku til hendinni .
Við Hússtjórnarskólann stunda nú 24 nemendur nám , allt konur , en nokkur dæmi eru um að karlmenn hafi verið meðal nemenda .
" Aðsóknin hefur alltaf verið mikil , sem betur fer , og við fáum frábæra nemendur , " segir Margrét .
" Ég finn að nú er visst afturhvarf til liðins tíma .
Það hefur til dæmis vaknað mun meiri löngun en áður hjá nemendum að gera slátur , læra að prjóna , nýta ber og búa til sígildan góðan íslenskan mat .
Ég ólst upp við nýmeti , ekki eitthvað sem var hálftilbúið , hálfsteikt eða foreldað og sem svo algengt er að fólk kaupi núna og setji inn í ofn .
Nemendur vilja margir hverfa aftur til gamals tíma að þessu leyti og það er hið besta mál .
Hér er kennt það sem allir þurfa að læra , en það fæðast ekki allir með þá kunnáttu sem til þarf .
Öll þurfum við að elda , þrífa og strauja .
Það er ekki þar með sagt við ætlum að giftast , við getum eignast börn þótt við giftumst ekki og við getum líka verið einhleyp alla tíð , en við verðum að kunna eitthvað til heimilisstarfa .
Einföldustu hlutir geta vafist fyrir fólki , eins og til dæmis það að strauja skyrtu .
" Þú hefur kennt fólk sem ekki kunni að elda og strauja ? " Já , og kunni varla að hella upp á könnuna .
Í gamla daga kenndi ég á kvöldnámskeiðum og eitt kvöldið mættu tveir karlmenn .
Þeir bjuggu hvor í sinni íbúðinni og ætluðu að læra að elda sjálfir því þeim fannst orðið ansi dýrt að borða alltaf úti .
Þeir höfðu aldrei gert meira en að hita vatn í hraðsuðukatli , vissu ekki hvað var sleif og hvað var pönnukökuspaði .
Ég gat kennt þeim eitthvað , en ekki veit ég hversu sjálfbjarga þeir urðu .
Í dag efast ég um að svona karlmenn kæmu í skóla eins og þennan .
" Ætla ekki að vera grimm Hvenær fékkst þú áhuga á hússtjórnarmálum ? " Mér fannst alltaf óskaplega gaman sem krakki að vesenast í eldhúsinu og hjálpa til .
Heimilið var stórt , við vorum sex systkinin , mamma vann sem hárgreiðslukona og það var stúlka hjá okkur sem aðstoðaði við heimilishald .
Ég fór í Hússtjórnarskólann á Laugarvatni og var svo au-pair í New York í eitt ár .
Ég ætlaði að fara í Hjúkrunarskólann en það var sótt of seint um fyrir mig og ég komst ekki inn .
Þá fannst foreldrum mínum upplagt að ég færi í Hússtjórnar- og kennaraskólann .
Það var skemmtilegt nám en alltaf langaði mig samt til að verða hjúkrunarkona .
Ég er dálítil hjúkrunarkona í mér .
Ef einhver nemandi minn fær flís og það þarf að draga hana út þá er ég mætt og nýt mín vel .
" Þú virkar dálítið eins og þú sért nákvæm og viljir hafa hlutina á ákveðinn hátt .
Ertu þannig ? " Já , ég vil hafa röð og reglu og geri hlutina á vissan hátt .
Þetta er dálítið eins og þegar maður er að fara eftir uppskrift .
Þegar maður prófar nýja uppskrift þá fer maður nákvæmlega eftir uppskriftinni og ef manni líkar hún svo ekki þá breytir maður henni .
En maður breytir henni ekki áður en maður hefur prófað hana .
Ég trúi á þannig aðferðir en kannski er ég bara íhaldssöm .
" Heldurðu að það sé hægt að þekkja fólk af því hvernig heimili þess er ? " Já , það lýsir fólki þó nokkuð hvernig það kýs að búa .
Eftir að ég var í Allt drasli-þáttunum þá sá ég ýmislegt sem ég hélt að væri ekki til .
Ég varð stundum hissa , en aðalatriðið var auðvitað að hjálpa fólki .
" Í þeim þáttum sagðirðu skoðanir þínar hispurslaust .
Ertu hreinskilin að eðlisfari ? " Ég reyni að segja hlutina kurteislega .
Stundum finnst fólki ég vera grimm en það er ekki það sem ég ætla mér .
Mér finnst ég vera tilfinningamanneskja en það er ekki víst að öðrum finnist það .
Það kemur fyrir að það fýkur í mig en svo er það bara búið .
Ég erfi aldrei neitt .
" Hv ernig fannst þér að vera í sjónvarpi ? " Ég hafði ekki hugmynd um hvað ég væri að fara út í .
Þetta var heilmikil vinna , en ég væri alveg til í hana aftur af því það var svo gaman .
Í þætti eins og þessum verður fólk að vinna náið saman og ég vann með góðu fólki , það var aldrei neitt vesen og engar vondar uppákomur .
Við fórum stundum út á land og í Mjóafirði voru teknir tveir sumarbústaðir á leigu .
Þar var stórt rými , svefnloft og svo eitt herbergi í hvorum bústað .
Við Heiðar sögðumst vera stjörnurnar , og líka elst , feitust og frekust og heimtuðum sitt herbergið hvort og fengum .
Þetta voru einu stjörnustælarnir hjá okkur Heiðari .
" " Æ , Sigfús minn ! " Hvernig er einkalífi þínu háttað ? " Ég er voðalega gamaldags , alltaf gift sama manninum og er ansi ánægð með það .
Þegar við giftumst árið 1974 komst ég fljótt að því að ég yrði að vera sjálfstæð því maðurinn var alltaf úti á sjó .
Ég var smiður , múrari og málari .
Það þýddi ekkert annað .
É g gerði ekki allt jafnvel en bjargaði mér .
" Hver er lykillinn að farsælu hjónabandi ? " Við hjónin berum virðingu hvort fyrir öðru og erum ekki að þröngva skoðunum okkar hvort upp á annað .
Við erum til dæmis mjög ósammála í pólitík .
Ég segi alltaf : Af hverju þarf ég að vera sammála honum eða hann mér ? Við erum tveir einstaklingar .
" Hvar stendur þú í pólitík ? " Ég er flokksbundin íhaldsmanneskja og hef verið lengi .
Maðurinn minn er ekkert á þeirri línu og þarf þess ekki .
Fólk má hafa sínar skoðanir og sína trú í friði fyrir öðrum .
" Sonur ykkar , Sigfús Sigurðsson , er handboltastjarna .
Hefur þú áhuga á íþróttum ? " Já , ég ólst upp við mikinn áhuga á íþróttum .
Pabbi , Sigfús Sigurðsson , keppti á Ólympíuleikum árið 1948 í kúluvarpi og varð tólfti .
Þegar ég var unglingur keppti ég í kúluvarpi og spjótkasti og æfði sund .
" Lifirðu þig inn í leiki þegar Sigfús er að spila með landsliðinu ? " Já , og fer á taugum .
Og þegar Sigfús brýtur gróflega af sér í leikjum segi ég upphátt við sjónvarpstækið : " Æ , Sigfús minn ! " En ég á ekki bara son heldur líka dóttur sem er viðskipta- og tölvufræðingur .
Hún er gift Indverja og gifti sig á Indlandi , en býr á Íslandi .
Ég fór þangað í brúðkaupið og fór svo með brúðhjónunum í brúðkaupsferðina til Delí .
Foreldrar eiga alltaf að fara í brúðkaupsferð með börnunum sínum ! En reyndar fór ég bara með þeim í brúðkaupsferðina vegna þess að ég var komin til Indlands og þá gat ég ekki verið þekkt fyrir annað en að fara til Delí og nágrennis hennar .
Það er óskaplega gaman að koma til Indlands en maður verður að fara þangað með allt öðru hugarfari en maður er vanur .
Þarna er geysileg fátækt og mikil stéttaskipting sem ég efast um að breytist í náinni framtíð .
Óhreinindin eru gífurleg .
Tengdasonur minn segir að þetta hafi verið öðruvísi þegar geiturnar , svínin og önnur dýr átu allan úrganginn .
Nú er matarúrgangurinn étinn en umbúðirnar , það er að segja plastpoka og flöskur éta dýrin ekki .
Fyrst fannst manni maður vera í hálfgerðu myrkri .
Þarna ægir öllu saman , dýrum , bílum , mótorhjólum og betlurum .
Maður gengur út úr fínu hóteli og á stéttinni fyrir utan býr fólk í pappakössum .
En maður breytir þessu ekki .
Maður verður bara að fara með opnu hugarfari .
Það er það eina sem hægt er að gera .
Þetta er land sem hefur upp á margt að bjóða og miklar breytingar eiga eftir að verða þar og eru í gangi .
" Barátta við krabbamein Er ekki rétt að þú hafi fengið krabbamein fyrir einhverjum árum ? " Ég fékk brjóstakrabbamein .
Hluti af öðru brjóstinu var fjarlægður í desember fyrir átta árum og ég fékk þann yndislega úrskurð á Þorláksmessu að ekkert frekara mein hefði fundist en ég þurfti að fara í geislameðferð .
Ég átti að vera í fríi frá vinnu fram í ágúst en það tók ég ekki í mál heldur mætti í vinnu í janúar .
Ég vildi ekki vera ein heima allan daginn og hafa ekki um neitt annað að hugsa en veikindi .
Það hefði verið mannskemmandi og andlega niðurdrepandi .
Margir verða mjög slæmir í hendinni eftir krabbameinsmeðferð og frænka mín blessuð sem nú er dáin , Margrét Oddsdóttir læknir , benti mér á fara að synda skriðsund til að teygja á handleggnum .
Ég var alltaf vel synd í bringusundi en í skriðsundi drakk ég alla sundlaugina , þannig að ég fór á námskeið og lærði skriðsund almennilega og þjálfaði hægri handlegginn reglubundið .
" Þetta hlýtur að hafa verið erfiður tími , hugsaðirðu ekkert um dauðann ? " Ég held að fólk hugleiði dauðann þegar það stendur frammi fyrir veikindum eins og þessum , en ég velti mér ekkert upp úr slíkum hugsunum .
Mér fannst ég svo hraust og á tveggja ára fresti hafði ég farið reglulega í krabbameinsskoðun þannig að ég var nokkuð viss um að veikindin gætu ekki verið mikil og skelfileg .
Ég trúði því alltaf að þetta myndi ganga vel og það varð .
En það er ekki hægt að neita því að lífsreynsla eins og þessi breytir hugsunarhætti manns á vissan hátt .
Mér hefur alltaf fundist ákaflega gaman að lifa og nú finnst mér jafnvel enn skemmtilegra að lifa en áður .
Mér finnst alltaf gaman að vakna og nýt þess að vinna .
" Hvaða lífsskoðanir hefur þú ? " Ég hef mína barnatrú .
Hún er þarna og ég er ekkert að kryfja hana til mergjar .
En ég trúi , það er eitt sem víst er .
Það skiptir mig engu máli hvaða guð fólk hefur , hver og einn verður að fá að hafa sína trú .
Tengdasonur minn er hindúi og aðhyllist fjölgyðistrú .
Þar er ríkjandi umburðarlyndi gagnvart öllu sem lifir .
Ef ég sé kónguló inni í húsi þá drep ég hana samstundis með hárspreyi , " extra firm hold " eins og þar stendur .
Tengdasonur minn sér kónguló og spyr : " Af hverju má hún ekki lifa ? " , fangar hana og sleppir henni aftur út í náttúruna .
Hann hefur þá fallegu trú að allt eigi rétt á að lifa .
Hann er mikill gæðamaður , þessi tengdasonur minn .
Reyndar gera allir karlmennirnir á heimilinu þetta sama við kóngulærnar .
" 