Eins og svo margar ungar stúlkur lét Elizabeth Short sig dreyma um frægð þegar hún kom til Hollywood um miðjan fimmta áratug síðustu aldar .
Henni varð að ósk sinni – enda þótt hún næði aldrei að njóta þeirrar frægðar .
Short var nefnilega myrt með hrottafengnum hætti .
Morðið á henni , oftast kennt við svörtu dalíuna , er eitt það dularfyllsta í sögu Bandaríkjanna og hefur aldrei verið upplýst .
Það var á þessum degi fyrir 64 árum sem hin 22 ára gamla Elizabeth Short hvarf sporlaust .
Hún hafði búið um sex mánaða skeið í Los Angeles og nágrenni en hvergi lengur en hálfan mánuð í senn .
Fyrir vikið var ekki auðvelt að rekja slóð hennar .
Síðasti maðurinn sem sá hana fyrir hvarfið var Mark Hansen , leikhúss- og næturklúbbseigandi í Hollywood , en hann gat ekki gert frekari grein fyrir ferðum ungu konunnar .
Tæp vika leið , lögregla óttaðist hið versta og fékk grun sinn staðfestan þegar íbúi í Leimert Park-hverfinu í Los Angeles gekk fram á illa leikið lík í kantinum á South Norton-breiðgötu að morgni 15. janúar 1947 .
Líkið reyndist vera af Short .
Það hafði verið höggvið í tvennt við mitti og allt blóð látið flæða úr því .
Short skartaði svokölluðu Glasgow-brosi , andlitið var skorið frá munnvikum út að eyrum .
Líkið hafði verið vandlega þvegið og höndunum stillt upp fyrir ofan höfuðið .
Krufning leiddi í ljós að dánarorsök var blóðmissir vegna áverka í andliti og lost af völdum heilahristings .
24. janúar sendi morðinginn kassa með persónulegum eigum Short til dagblaðs í Los Angeles og degi síðar fundust veski hennar og annar skórinn í ruslatunnu .
Lögregla hafði við fátt að styðjast en grunur beindist strax að Mark Hansen .
Bæði var hann síðasti maðurinn til að sjá Short á lífi , svo vitað var , og svo var minnisbók merkt honum í kassanum frá meintum morðingja .
Við nánari eftirgrennslan kom í ljós að Hansen hafði aldrei notað bókina , Short hafði sjálf tekið hana til handargagns .
Ekkert sannaðist á Hansen , sem féll frá árið 1964 án þess að ákæra væri nokkru sinni lögð fram .
Fjölmiðlar fengu strax mikinn áhuga á málinu .
Annars vegar vegna óhugnaðarins og hins vegar vegna þess að hvorki gekk né rak við rannsóknina .
Short varð snemma þekkt sem Svarta dalían .
Sumir segja að kunningi hennar hafi gefið henni gælunafnið sumarið áður út frá vinsælli kvikmynd , Bláu dalíunni , en aðrir að blaðamaðurinn Bevo Means á Los Angeles Herald-Express hafi notað það fyrstur manna eftir morðið .
Lögreglu gekk illa að fá glögga mynd af fórnarlambinu sem hafði búið til skiptis í Kaliforníu , Massachussetts og Flórída .
Staðfest var að hún hafði misst unnusta sinn í stríðinu og sinnast við föður sinn sem bjó í Kaliforníu .
Sá hafði raunar horfið sjálfur um tíma eftir efnahagshrunið mikla 1929 og verið talinn af .
Sjálf hafði Short haldið því fram að hún hefði misst fóstur en krufning leiddi í ljós að hún hafði aldrei verið með barni .
Illar tungur hermdu að Short hefði dregið fram lífið með vændi en rannsókn lögreglu benti ekki til þess að svo hefði verið .
Annar hávær orðrómur var á þann veg að Short hefði ekki getað lifað kynlífi vegna fæðingargalla .
Krufning renndi ekki stoðum undir það .
Dæmin sanna að fjöldi Bandaríkjamanna er jafnan reiðubúinn að gangast við umtöluðum glæpum en um þverbak keyrði í máli Svörtu dalíunnar , um fimmtíu manns hafa til þessa dags gefið sig fram við lögreglu .
Engum þeirra var trúað .
Í hópi fjölmargra sem hafa verið bendlaðir við málið má nefna þjóðlagasöngvarann Woody Guthrie og kvikmyndaleikarann Orson Welles .
Hvorugur var þó yfirheyrður af lögreglu .
Um tvö hundruð manns hafa gegnum tíðina legið undir grun í málinu , þar af 25 verið skoðaðir í krók og kring , og þúsundir verið yfirheyrðar .
Eigi að síður er lögregla engu nær um það hver myrti Elizabeth Short .
orri@mbl.is 