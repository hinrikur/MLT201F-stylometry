Hann stóð á ganginum með kústinn í hendinni .
Hann brosti .
Tennurnar og hvít sápan runnu saman í andliti hans , sem var eins og hvítur jökull , þangað til maður horfði í augun , þau voru hlý og tilgerðarlaus .
Þetta voru ekki frægs manns augu .
Og þó .
Reynslan kennir blaðamanninum einn hlut : eftir því sem fólk er frægara er það alúðlegra , fasið einlægara , " segir Matthías Johannessen í samtali sínu við Louis Armstrong , konung djassins , sem kom í tónleikahald hingað til lands í febrúar 1965 .
Samtalið áttu ritstjórinn og Armstrong á herbergi á Hótel Sögu en þar bjó þessi heimsfrægi tónlistarmaður meðan á Íslandsdvöl hans stóð .
" Djassinum sló eins og eldingu niður í mig einan .
Annars hefur áreiðanlega verið músík í forfeðrum mínum .
Ég hlýt að vera kominn frá Afríku , það er ómögulegt annað .
Þar hafa forfeður mínir verið svartir þrælar , fluttir inn til Ameríku .
Þetta hefur verið óskaplegt líf fyrir þetta fólk , " sagði Armstrong þar sem hann lýsti Íslendingum sem áheyrendum að sínum smekk .
" Það er mikill djass í þessu fólki , það klappar saman lófunum .
Það er skemmtilegt .
Ég var glaður að geta gert það hamingjusamt .
" Louis Armstrong kom hingað til lands fyrir tilstuðlan knattspyrnudeildar Víkings sem hélt tónleikana til fjáröflunar fyrir starfsemi sína .
Undirtektir Íslendinga voru frábærar og halda þurfti ferna tónleika í Háskólabíói svo allir kæmust að sem vildu .
Úr ævintýrinu gerðu ýmsir sér svo yrkisefni síðar , til að mynda Ómar Ragnarsson sem brá sér í hlutverk Armstrong og kynnti sem hann fulltrúa BSRB ; Bandalags sargara og rámra bassasöngvara .
" Mér eru þessir tónleikar alveg ógleymanlegir , " segir Kristján Sigurjónsson , fréttamaður á Útvarpinu , sem var meðal þeirra fjölmörgu sem tónleikana sóttu .
" Faðir minn Sigurjón Sigurðsson var djassáhugamaður og átti sína heilögu stund á fimmtudagskvöldum þegar Djassþáttur Jóns Múla Árnasonar var í Útvarpinu .
Sveiflan var í eftirlæti hjá pabba .
Armstrong og Benny Goodman voru hans menn og eðlilega fór hann því á tónleikana .
Fyrir níu ára strák var mikil upplifun að fara með .
Tónlistin var einstök og svarta menn hafði ég aldrei séð áður nema í blöðum eða í bíó .
Upplifunin af þessum tónleikum var einstök – og nánast ólýsanleg stemning myndaðist þegar blásarasveit meistarans lék lagið When The Saints Go Marching In og hljóðfæraleikarar marserðu meðal áhorfenda .
Mér finnst ég nánast geta upplifað þessa stund aftur , svo sterk er hún í minningunni , " segir Kristján sem síðar á þessu herrans ári – 1965 – sótti tónleika með Kinks í Austurbæjarbíói og ári síðar Ellu Fitzgerald og segir þá einnig eftirminnilega þó að með öðrum hætti hafi verið .
Sigurður Bogi Sævarsson sbs@mbl.is 