Herdís Storgaard hefur unnið mikið brautryðjandastarf í slysavörnum hérlendis en verkefnið Slysavarnir barna er tuttugu ára í dag .
Herdís hefur alla tíð haldið utan um þetta starf , sem hefur tekið stórtækum breytingum á þessum tíma og skilað miklum árangri .
Fyrir höndum er enn önnur breytingin en Herdís tekur sjálf við rekstri verkefnisins Slysavarnir barna um mánaðamótin .
Það hefur síðustu ár verið rekið sem hluti af Forvarnahúsi Sjóvár .
Herdís mun því sjálf taka alfarið við lýðheilsuverkefnum hússins eins og námskeiðum fyrir foreldra og kennslu í forvarnaíbúðinni .
Hún er búin að tryggja reksturinn á komandi ári með styrk frá hinu opinbera til helmings við styrk frá einkaaðilum , styrktarsjóðum og fyrirtækjum en þeirra á meðal eru Sjóvá og IKEA .
Markmiðið er að finna varanlegt húsnæði og verður kennsluíbúðin flutt þangað en sem stendur er reksturinn enn í Kringlunni .
" Ég fer gífurlega bjartsýn inn í þetta ár , " segir Herdís , sem er greinilega enn full af eldmóði í starf eftir öll þessi ár .
" Ég er búin að vera í foreldrafræðslu í tuttugu ár og ég hlakka alltaf til að hitta nýjan hóp , þó ég viti að ég sé að fara að segja það sem ég er búin að vera að segja öll þessi ár .
Ég er ekki búin að missa þennan neista , sem mér finnst að maður verði að hafa , þó það hafi ekki alltaf gengið vel .
Þetta verkefni hefur ekki alltaf fengið þann stuðning sem það hefur þurft .
" Vann á bráðadeildinni Áður en Herdís starfaði við forvarnir var hún hinum megin við borðið , ef svo má segja .
" Ég vann á slysadeildinni .
Ég er mikið menntaður hjúkrunarfræðingur , í bráðahjúkrun , svæfingahjúkrunarfræðingur og menntuð í slysa- og bæklunarhjúkrun frá Bretlandi .
Ég byrjaði í þessu starfi fyrir tuttugu árum og kunni ekki neitt í slysavörnum .
Ég fór óvart í slysavarnirnar .
" Hún segir það hafa tekið á að horfa á slösuð börn , ekki síst eftir að hún eignaðist sjálf barn .
" Það fór alveg með mig að annast stórslösuð börn , kannski á sama aldri og barnið mitt .
Líka á hverjum einasta degi , dag eftir dag , viku eftir viku að búa um brunasár í lófum eftir að barn hefur sett höndina á heita hellu , " segir Herdís og líkir þessu við að bera vatn í botnlausri fötu .
Hún fær í kjölfarið áhuga á slysavörnum , Ólafur Ólafsson fyrrverandi landlæknir heyrir af áhuga hennar og í framhaldinu situr Herdís í undirbúningsnefnd fyrstu norrænu ráðstefnunnar um slysavarnir barna .
Þetta var árið 1988 þegar hún var enn að vinna á slysadeildinni .
" Það gerðist eitthvað innra með mér þarna .
Ég varð heltekin og heilluð af þessu , " segir Herdís sem tók síðan skrefið til fulls 1991 þegar hún fer að vinna hjá Slysavarnafélagi Íslands .
" Ástæða þess að félagið fékk peninga til að hefja þetta verkefni var að Jóhanna Sigurðardóttir þáverandi félagsmálaráðherra setti pening í það .
Það er allt henni að kenna að ég er í þessu , " grínast Herdís en verkefnið átti aðeins að vera til sex mánaða .
Hún fór hringinn í kringum landið með fyrirlestur um forvarnaatriði , sagði frá fjölda slysa og hvað væri hægt að gera .
Viðbrögðin létu ekki á sér standa , það var mikið um fyrirspurnir í síma og ábendingar um slysagildrur .
" Það varð úr að ég var fastráðin og eftir þetta varð ekki aftur snúið .
" Herdís rifjar upp eftirminnilegan fund á ótilgreindum stað úti á landi .
" Kona stóð upp í lok fyrirlestrarins og þakkaði mér fyrir erindið .
Hún óskaði þess að ég hefði komið fyrr , það hefði kannski getað bjargað barninu hennar .
" Konan sagði sögu sína en sonur hennar hlaut heilaskemmd í skólasundi .
Hún sagðist hafa skoðað málið sjálf og séð að það væri þónokkuð um að börn drukknuðu á Íslandi og skoraði á Herdísi að leita til stjórnvalda og sjá til þess að þetta gerðist ekki aftur .
" Þarna varð aftur breyting á starfinu .
Ég hafði verið mest í fræðslu en var þarna komin í að ýta á stjórnvöld .
Ég kynnti mér hvernig slysavarnaverkefni voru byggð upp erlendis og fór eftir því , " segir Herdís , sem hefur síðan þá stöðugt verið að mennta sig frekar í slysavörnum .
Hún leggur áherslu á að hún hafi alla tíð notað þekkta aðferðafræði úr lýðheilsunni í starfi sínu .
Baráttan við báknið Í upphafi tók tíma fyrir hana að komast inn í stjórnsýsluna og þá gekk hún " píslargönguhringinn " milli ráðuneyta sem öll sögðu henni að málið kæmi þeim ekki við .
" Ef ég lendi í mótþróa eflist ég og ætlaði ekki að láta segja mér þetta .
Ég hef ávallt sagt skoðun mína , aldrei þagað yfir henni en tekið afleiðingunum og hef ekki alltaf verið vel liðin fyrir það .
Ég er mikil baráttumanneskja og geri hlutina vel eða sleppi þeim .
" Í dag hefur hún mikla þekkingu á því hvernig stjórnsýslan er byggð upp og hefur fylgst vel með því sem er að gerast í Evrópu og setið í öryggisnefndum .
" Þar er mikið af stöðlum sem hafa hjálpað mér að koma málum í gegn .
" Svo fór að menntamálaráðuneytið sagði henni að koma með tölur yfir drukknanir í sundlaugum á Íslandi , fyrr væri ekkert hægt að gera .
" Það var ekkert mál að finna hverjir hefðu drukknað en að komast að því hverjir hefðu næstum því drukknað var miklu verra , en í rannsókn skiptir það máli .
" Bandamenn hennar þá og í gegnum tíðina hafa verið embætti landlæknis og Barnalæknafélagið .
" Við kláruðum rannsóknina og komumst að því að á tíu ára tímabili frá ' 83- ' 94 létust 13 börn , 35 til viðbótar voru næstum því drukknuð og þrjú þeirra varanlega sköðuð .
" Hún fór með gögnin til ráðherra bara til að komast að því að það þýðir ekkert að sýna ráðamönnum tölfræði .
" Það er betra að taka þá á persónulegu nótunum og tala máli eins einstaklings .
Þeir eru svo vanir að skoða tölfræði .
" Hún lét þennan mótvind í upphafi ekki á sig fá .
" Ég er þannig gerð að ég læri af öllu sem ég geri .
Ég geri fullt af mistökum en læri af þeim og byggi mig sjálfa upp .
Þetta kenndi mér mikið og styrkti mig sem manneskju .
Ég fékk þetta í gegn á endanum , það var sett reglugerð um öryggi á sundstöðum sem mætti þvílíkri andstöðu .
Þeir sem æptu hæst voru rekstraraðilar sundstaðanna .
Í dag fagna þeir einmitt þessum reglum varðandi öryggi , " segir hún en það er ástæða fyrir því að hún tekur þetta dæmi þegar litið er til baka , því það hefur skilað miklum árangri .
" Í dag hefur þessi vinna skilað því að við erum með lægstu tíðni drukknana í hinum vestræna heimi .
Það horfa lönd hingað og spyrja hvað gerðuð þið til að ná þessum árangri , " segir hún og nú síðast fékk hún fyrirspurn frá spænska heilbrigðisráðuneytinu og er að aðstoða það við að bæta úr þessum málum þarlendis .
" Drukknanir heyra nánast fortíðinni til hér og þetta hefur lækkað dánartíðni barna alveg óskaplega mikið á Íslandi , " segir Herdís sem leggur samt áherslu á að hún geri ekki neitt ein .
" Ég er bara lítill hlekkur í stórri keðju , ef ég fæ ekki aðra með mér þá gerist ekki nokkur skapaður hlutur .
" Slysavarnir eru stöðug vinna , það þarf alltaf að breyta og bæta og aðlaga nýjum aðstæðum .
" Við getum alltaf gert betur og þurfum að horfa gagnrýnum augum á okkar starf , " segir hún en í gegnum tíðina hefur mikið af hennar starfi farið í það að gæta þess að það sé tekið tillit til barna í reglugerðum .
Henni finnst þurfa viðhorfsbreytingu á ýmsum sviðum .
Hún er líka þreytt á því að talað sé um slys eins og eitthvert lögmál .
" Orðið slys er svo mikið notað að það eru allir búnir að gleyma því hvað orðið þýðir .
Staðreyndin er sú að slys er ekki tilviljun .
Það er hægt að fyrirbyggja 98% allra slysa .
Við eigum ekki að sætta okkur við slysin heldur horfa á þessa núllsýni .
Við getum aldrei tekið smotteríisslysin í burtu , að börn fái skeinur og skrámur .
Það er hluti af lífinu .
" Viðhorf til uppeldis Líka þarf að horfa til uppeldisins .
" Gamla uppeldiskenningin að börn þurfi að læra á umhverfið gengur ekki .
Það þarf að átta sig á því að börn geta ekki lært af umhverfinu fyrr en þau eru átta ára gömul .
" Hún tekur dæmi .
" Fjögurra ára gamalt barn er eitt úti að leika sér í garðinum og það er pollur á lóðinni .
Þarna erum við með barn sem hefur ekki þroska , aldur eða getu til að sjá hættuna í pollinum .
Pollurinn hefur hinsvegar aðdráttarafl fyrir barnið .
Þarna ertu komin með tvo þætti , hættuna í umhverfinu og barn sem skortir þroska .
Þriðji þátturinn er að það er ekkert eftirlit með barninu og þar með hækka verulega prósentulíkurnar á því að barnið drukkni .
Ef þú vilt að barnið sé eitt úti í garðinum á þessum aldri þarftu að sjá til þess að það sé ekki pollur þar en af því að pollurinn er þar þarftu að vera úti með barninu .
Þetta er ég að reyna að leggja áherslu á í mínu starfi .
" Herdís sér fyrir sér tækifæri til þess núna að endurskoða forvarnir , byrja fyrr og að fólk á mismunandi sviðum lýðheilsu vinni saman hvort sem rætt er um manneldi , reykingar , slys eða fíkniefni .
" Það er tækifæri til þessa núna .
Þjóðfélagið er í naflaskoðun , við þurfum að grípa tækifærið , fara í endurskoðun og horfa jákvætt fram á veg .
Börnin eru framtíðin , " segir hún en eftir samtal við Herdísi verður þessi setning sem svo oft er farið með einhvern veginn sannari .
Alltaf að slökkva elda " Það býr mikill auður í börnum og við eigum að styðja foreldrana betur .
Við erum alltaf að slökkva elda í áfengis- og vímuvörnum .
Við eigum að styrkja grunninn sem er fjölskyldan .
Það er ekki meðfætt að ala upp barn .
" Hún hefur tekið á móti mörgum nýbökuðum foreldrum á forvarnanámskeið og er nú svo komið að kynjaskiptingin er orðin nokkurn veginn jöfn .
" Öryggismálin á heimilinu voru kvennamál .
Núna er miklu meira um það að karlmenn hringi með fyrirspurnir .
Þetta hefur breyst mikið á síðustu fjórum eða fimm árum .
Karlmenn taka hlutverki sínu sem feður mjög alvarlega .
" Eitt af því sem Herdís gerir er að svara fyrirspurnum frá foreldrum um öryggismál og fyrirspurnirnar eru margar , bæði í gegnum síma og tölvupóst .
Þegar blaðamaður heimsótti hana snemma morguns höfðu henni borist átta fyrirspurnir frá foreldrum , og það var aðeins frá því hún kíkti á tölvupóstinn sinn síðast klukkan tíu kvöldið áður .
Herdís lærði ennfremur kennslu- og uppeldisfræði í Danmörku en þar var lögð áhersla á gagnrýna hugsun .
" Börnin voru til dæmis búin að mynda sér skoðun á endurvinnslu .
Ég kom líka einu sinni inn í bekk þar sem verið var að kenna sex ára börnum að horfa gagnrýnum augum á auglýsingar .
Þetta finnst mér skorta í uppeldinu hérna , " segir hún en er ekki aðeins að skora á menntakerfið .
" Þetta er alltaf samstarf milli heimilis og skóla .
Ég ber ábyrgð á mínu barni , að það fari eftir settum reglum og hagi sér .
" Hún tekur dæmi um að barn sem hefur fengið að gera allt og er aldrei stoppað mun haga sér nákvæmlega eins þegar það kemur út í umferðina en á þennan hátt eru forvarnir á ýmsum sviðum tengdar .
" Ég hef alltaf verið að berjast við vindmyllur .
Alltaf á einhverra ára fresti hefur staðið til að leggja verkefnið niður .
Það fer svo mikil orka í þetta og það er synd því við erum komin svo langt á Íslandi .
Nú langar mig að klára þetta og koma okkur alla leið , þannig að við verðum ekki bara á meðal bestu þjóða heldur besta þjóðin .
Ekki vegna þess að þetta sé eitthvert kapphlaup heldur það að þá slasast færri börn , " segir Herdís , sem tekur ávallt nærri sér þegar hún les um börn sem slasast .
Skortir úrræði í refsingum Það sem henni finnst ábótavant nú er að það skortir úrræði til að refsa þeim sem fara ekki eftir reglugerðum .
" Foreldrar eru orðnir gífurlega meðvitaðir og sömuleiðis opinberir aðilar .
Við erum komin með regluverkið en ef það verður slys og í ljós kemur við rannsókn slyssins að reglugerðir hafi verið brotnar þá gerist ekkert í kerfinu .
Ástralir eru komnir lengst allra í heiminum í slysavörnum , þangað sem við erum að hugsa um að fara á næstu tuttugu árum .
Þeir segja að með fræðslu og margvíslegum og vel skipulögðum áróðri sem er sniðinn að öllum samfélagshópum sé hægt að ná 60-70% árangri .
Þú þarft á sama tíma að taka á öllu umhverfi og það tryggirðu með lögum og reglum .
Síðan þarftu að vera með úrræði , því annars nærðu ekki hámarksárangri .
Ef það verður slys verður að rannsaka slysið og það þarf að leiða til þess að einhver verði dreginn til ábyrgðar .
Þarna erum við alveg í botni að mínu mati .
Mér finnst þetta áhyggjuefni þegar búið er að hafa mikið fyrir því að fræða fólk og berjast fyrir því að fá lög og reglugerðir settar til að tryggja öryggi borgaranna að það sé hægt að snúa sér við þegar barn stórslasast og sagt sé við foreldrana : " Því miður , þetta var bara slys .
" Það er ekkert sem heitir slys .
Þarna þurfum við að taka okkur mikið á , " segir hún og bendir á að fjöldi auglýsinga frá fyrirtækjum sem auglýsi að þau sérhæfi sig í slysabótum sé til kominn vegna þess að það sé vandræðagangur í kerfinu .
Hún segir að líka þurfi að vera hægt að sekta þá sem eru tregir til þess að fara eftir reglugerðum .
" Það er allt í lagi að rekstraraðilar séu beittir fjársektum því það virkar .
Ég segi oft að fólki sé illt í buddunni .
Sektin gæti þess vegna runnið til forvarnarstarfs .
" Hún bendir á að foreldrar séu jafnan skynsamar manneskjur og þjóðin ágætlega menntuð og því horfi hún björtum augum á framtíð forvarna .
" Við þurfum að hugsa upp á nýtt þegar við eignumst barn , það þarf að tryggja öryggi barnsins .
Til að undirstrika mikilvægi þessa vil ég benda á að helsta dánarorsök barna og ungs fólks hér á landi er slys en margir halda að það séu sjúkdómar .
Fólk er duglegt við að mæta í eftirlit á heilusgæslustöðvar og í bólusetningar sem er auðvitað mikilvægt en slys er mesta ógnin .
Og þar er boltinn nánast alfarið í höndum foreldranna .
" Hún ítrekar að það þurfi að samhæfa forvarnir og hugsa til lengri tíma .
Sem stendur er hún að skipuleggja verkefni sitt til næstu tíu ára .
Hún segir árangur slysavarna mældan á tíu ára tímabili , sem henti ekki vel inn í kerfi þar sem stjórnmálamenn séu kosnir á fjögurra ára fresti .
" Nú vildi ég sjá sett djarfleg markmið um að efla forvarnir og þannig sparast kostnaður í heilbrigðiskerfinu til lengri tíma litið .
" Slys eru kostnaðarsöm og það hefur sparast mikið með fækkun dauðaslysa .
" Dauðaslysum hefur fækkað um 65% á síðustu 20 árum og á sama tíma hefur öllum slysum fækkað um 50% .
Við erum komin langleiðina upp brekkuna .
Það er lítið eftir til að komast alveg upp á toppinn en það getur líka gerst á stuttum tíma að maður hrapi niður á byrjunarreit aftur ef það er ekki haldið rétt á spöðunum .
" Áhættuhegðun unglinga í tísku Starf Herdísar tekur ekki bara til yngstu barnanna heldur líka þeirra eldri .
" Áhættuhegðun er í tísku meðal unglinga .
Kannski vegna þess að það er búið að taka sköpunargleðina frá börnunum og allt kemur upp í hendurnar á þeim ? Að minnsta kosti er hluti af þessu að börnunum leiðist og í kjölfarið fylgir áhættuhegðun , " segir hún og bætir við að hún hafi heyrt frábæran fyrirlestur frá kollega sínum um þetta mál fyrir tveimur árum , sem gengur út á það að ekki dugi að banna unglingunum að gera eitthvað heldur frekar fræða þau um áhættuna .
" Þessi kona kennir börnunum að taka yfirvegaða ákvörðun og reikna út áhættuna , " segir hún og útskýrir nánar .
" Það er orðið þannig að áhættuhegðun er eitthvað sem krakkar gera og stunda .
Það er ekki hægt að segja þeim að gera þetta ekki því þau eru búin að ákveða sig .
Tökum dæmi af 12 ára stráki á fjallahjóli sem er búinn að vera að horfa á aðra stráka stökkva í sjónvarpinu .
Hann á sjálfur ekki sérstakt hjól til að stökkva á eins og þarf .
Síðan þarf líka að læra að nota þessi hjól , læra að detta án þess að meiða sig og líka nota réttan öryggibúnað .
Það að kenna börnum að vega og meta áhættuna áður en þau taka hana skilar miklum árangri .
Barnið hættir við , því það hefur vitsmunaþroska til að reikna út áhættuna .
Þetta skilar sér líka í betri bílstjórum þegar þessir sömu krakkar taka síðan bílpróf .
" Hún tekur dæmi um að eitt sumarið hafi börn mikið verið að hoppa á hjólum , dottið og fengið stýrið í magann .
" Oft er þetta á lokuðum svæðum langt frá mannabyggðum .
Þegar börn hafa sett líffæri í sundur getur þetta verið spurning um tíu mínútur .
Það er betra að fara þessa leið , að kenna þeim að reikna út áhættuna .
Það þarf að endurskoða forvarnir .
Það er ekki bara hægt að banna .
Maður verður að fá börnin í lið með sér .
Öll athyglin í mínu starfi hefur fyrst og fremst beinst að foreldrum hingað til , því ég hef bara ekki komist yfir meira .
" 