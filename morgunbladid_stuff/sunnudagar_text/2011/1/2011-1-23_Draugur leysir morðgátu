Ungum erindreka í Greenbrier-sýslu í Vestur-Virginíu í Bandaríkjunum brá heldur betur í brún á þessum degi fyrir 114 árum þegar hann kom að Elvu Zonu Heaster Shue látinni á gólfinu á heimili hennar .
Hafði honum verið þangað stefnt af eiginmanni konunnar , Erasmus Stribbling Trout Shue , sem aldrei var kallaður annað en Edward .
Erindrekinn hljóp sem fætur toguðu heim til að gera móður sinni viðvart .
Hafði hún þegar í stað samband við sýslulækninn og dánardómstjórann , George W. Knapp .
Hann hafði þó öðrum hnöppum að hneppa og komst ekki heim til Shue-hjónanna fyrr en að klukkustund liðinni .
Þegar þangað kom hafði Edward borið lík eiginkonu sinnar upp í svefnherbergi og búið um það fyrir greftrun .
Þótti þetta afbrigðilegt enda höfðu þar til bærar konur þennan starfa jafnan með höndum .
Meðan Knapp gerði tilraun til að skoða líkið var Edward ekki mönnum sinnandi , grét og gnísti tönnum .
Knapp kom auga á mar á hálsi Zonu , eins og hún var jafnan kölluð , en þegar hann reyndi að skoða það nánar fauk allsvakalega í Edward , þannig að dánardómstjórinn hrökklaðist eiginlega frá .
Var það niðurstaða Knapps að Zona hefði látist af eðlilegum orsökum og var hún lögð til hinstu hvílu daginn eftir .
Við athöfnina hegðaði Edward sér áfram undarlega , bjó óvenju vel um háls spúsu sinnar og vildi ekki hleypa nokkrum manni nálægt kistu hennar .
Vakti þetta grunsemdir .
Móðir Zonu , Mary Jane Heaster , var ekki í minnsta vafa .
Hún var sannfærð um að Edward hefði ráðið dóttur sinni bana .
En vantaði sannanir .
Mary Jane lagðist á bæn og óskaði þess að Zona gengi aftur til að upplýsa málið .
Fjórum vikum eftir útförina var hún bænheyrð , vofa Zonu vitjaði hennar .
Að sögn vofunnar var Edward hið mesta fól sem lagt hafði á hana hendur .
Þennan örlagaríka dag hefði hann misst stjórn á skapi sínu vegna þess að henni láðist að bera kjötmeti á borð með þeim afleiðingum að hann réðst á hana og hálsbraut .
Máli sínu til stuðnings sneri vofan höfðinu í hring uns það sneri aftur .
Samkvæmt goðsögninni birtist vofan fyrst í formi ljóss en tók síðan á sig holdlega mynd með tilheyrandi kuldatrekki .
Hún á að hafa vitjað Mary Jane fjórar nætur í röð .
Mary Jane Heaster beið ekki boðanna , heldur brunaði á fund saksóknara og krafðist þess í ljósi hinna nýframkomnu upplýsinga að málið yrði tekið upp aftur .
Engum sögum fer af því hvort saksóknarinn trúði sögunni um vofuna en alltént fór hann að spyrja spurninga í kjölfarið .
Ræddi meðal annars við Knapp lækni .
Þegar hann komst að raun um að læknirinn hefði ekki fengið ráðrúm til að skoða líkið almennilega gaf hann þau fyrirmæli að lík Zonu skyldi grafið upp og það krufið .
Við þeim tilmælum var orðið 22. febrúar 1897 .
Kom þá í ljós að hálsinn var vissulega brotinn og barkinn í molum .
Á hálsinum voru fingraför sem bentu til þess að Zona hefði verið kyrkt .
Á grundvelli þessara upplýsinga var Edward Shue handtekinn , grunaður um morð .
Við meðferð málsins fyrir dómi hélt saksóknari sig við staðreyndir og minntist ekki einu orði á heimsóknina sem Mary Jane Heaster hafði fengið að handan .
Verjandi Shues hjólaði hins vegar í lykilvitnið á þeim forsendum .
Það vopn snerist í höndunum á honum vegna staðfasts framburðar móðurinnar , auk þess sem fjöldi fólks í salnum trúði henni .
Þegar upp var staðið gat dómarinn ekki með neinum rökum meinað kviðdómi að taka tillit til orða vofunnar vegna þess að verjandi hafði vakið máls á innleggi hennar .
Kviðdómur komst að þeirri niðurstöðu að Edward Shue væri sekur um morðið á Zonu og var hann dæmdur í ævilangt fangelsi – öðru fremur á framburði vofunnar .
Hann bar beinin í steininum þremur árum síðar en ekkert hefur aftur spurst til vofu Zonu Heaster Shue .
orri@mbl.is 