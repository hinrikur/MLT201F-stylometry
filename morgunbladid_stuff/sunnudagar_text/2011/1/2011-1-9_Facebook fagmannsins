Inga Rún Sigurðardóttir ingarun@mbl.is Allir þekkja samskiptasíðuna Facebook en sem stendur er það önnur slík síða sem ber nafnið LinkedIn sem sækir hvað mest í sig veðrið .
Nýverið upplýsti Jeff Weiner , forstjóri LinkedIn , að notendum síðunnar fjölgi um einn á hverri einustu sekúndu .
Notendur voru um 90 milljónir talsins um áramótin og fjölgar þeim hraðar en nokkru sinni .
Segja má að LinkedIn sé einhvers konar Facebook fagmannsins , síða fyrir starfstengd samskipti og góður vettvangur til að efla tengslanet , sem hugsanlega geti skilað fólki betri störfum .
Svo virðist sem fólk vilji halda fag- og starfstengdum þáttum lífs síns aðskildum frá persónulegum áhugamálum og skoðunum sem það viðrar gjarnan á Facebook .
Notendur í 200 löndum Fyrirtækið var stofnað í desember 2002 en síðan sjálf fór í loftið í maí 2003 .
Helmingur notenda LinkedIn býr utan Bandaríkjanna .
Notendum fjölgar einna hraðast í löndum á borð við Kína og Brasilíu en þar vex samskiptasíðum almennt hratt fiskur um hrygg .
Notendur síðunnar búa í yfir 200 löndum og er síðan til á nokkrum tungumálum , ensku , frönsku , þýsku , ítölsku , portúgölsku og spænsku .
Notendur byggja upp tengiliði á LinkedIn á annan hátt en á Facebook og segja má að fyrri síðan endurspegli frekar raunheima , þá helst fagleg tengsl .
Notendur geta ekki orðið vinir hvers sem er heldur þurfa í raun að sýna fram á tengsl til þess að skapa samband , annaðhvort beint eða í gegnum tengilið .
Þannig getur fólk einnig kynnst einhverjum í gegnum tengilið sem báðir treysta .
Er þetta gert með þessum hætti til að byggja upp traust á milli notenda og verður tengiliðahópurinn því verðmætari .
Í gegnum síðuna geta tengiliðir til dæmis mælt með vinum í ákveðin störf .
Í ríkjandi árferði eru margir að leita sér að vinnu og eru það ekki síst sérfræðingar sem nýta sér LinkedIn .
Atvinnuleitendur geta skoðað hvaða fyrirtæki auglýsa eftir fólki og næsta skref er síðan að kanna hvort einhver tengiliða þeirra geti komið þeim í samband við viðkomandi fyrirtæki .
Nokkur góð ráð Mikilvægt er því að vanda sig ef reikningur er stofnaður á síðunni því þarna gildir eins og annars staðar , fyrstu kynni skipta öllu máli .
Þarna gildir ekki að vera dularfullur og með dramatískar myndir , eins og getur gengið á Facebook , heldur þarf að gæta þess að prófíllinn búi yfir miklum og nákvæmum upplýsingum með góðum myndum .
Þeir sem er alvara með að nýta sér tengsl LinkedIn faglega ættu líka , þegar þeir sjá ástæðu til , að mæla með tengiliðum sínum almennt eða í störf við hæfi .
Það segir sig sjálft að þá er líklegra að þeir fái meðmæli til baka .
Einnig getur verið gagnlegt að ganga í hópa á síðunni til að auka sýnileika prófílsins og komast í tengsl við fleira fólk því hægt er að senda skilaboð til allra í sama hópi .
Ljóst er að samskiptasíður eru komnar til að vera og mikilvægt er að tileinka sér notkunarreglur sem hæfa bæði stað og tíma .
Fólk þarf að vera meðvitað um netnotkun sína því tækifærin eru mörg en að sama skapi er hægt að hrasa þeim mun oftar .
Bókaflóð fylgir í kjölfarið Það getur verið erfitt að rata um netheima og að sjálfsögðu hafa fjölmargir skrifað bækur um LinkedIn nú þegar .
Á Amazon birtist langur bókalisti þegar leitað er undir nafni samskiptasíðunnar .
Má þar nefna How to REALLY use LinkedIn , LinkedIn for Dummies og I ' m on LinkedIn-Now What ? ? ? : A Guide to Getting the Most Out of LinkedIn .
Þessir höfundar hafa að minnsta kosti náð að skapa sér atvinnutækifæri vegna síðunnar .
Óvarleg skrif geta kostað fólk starfið Fjölmargar fréttir hafa undanfarið borist af því að skrif fólks á Facebook hafi kostað það starfið .
Í vikunni sagði Dagens Nyheter frá starfsmanni Volvo , sem missti vinnuna eftir skrif á samskiptasíðuna : " Einn dagur eftir af vikunni á þessum vitlausraspítala , " ritaði hann .
Daginn eftir var hann hættur hjá Volvo .
Fram kemur á vef Dagens Nyheter , að maðurinn starfaði hjá Volvo í Skövde en fyrirtækið taldi , að þessi færsla sýndi , að talsvert skorti á trúmennskuna gagnvart fyrirtækinu .
Annað eldra dæmi er þegar flugfélagið Virgin Atlantic rak 13 flugliða fyrir að hafa notað Facebook til að gagnrýna öryggismál félagsins og kalla farþegana " skríl " .
Má leiða líkum að því að þetta gefi síðu eins og LinkedIn meira vægi .
Með LinkedIn er hægt að halda faglegum samskiptum aðskildum frá óformlegri vinskap en það breytir því auðvitað ekki að fólk þarf að bera ábyrgð á orðum sínum hvar sem það ber niður .
