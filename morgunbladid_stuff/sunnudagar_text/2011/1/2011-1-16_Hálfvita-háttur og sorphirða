Hálfvitahátturinn verður ekki skafinn af Jóni Gnarr borgarstjóra , Besta flokknum og guðföður hans í borgarstjórn , Degi B. Eggertssyni , oddvita Samfylkingarinnar í borgarstjórn .
Aðför þessara samstarfsflokka í borgarstjórn að heimilunum 50 þúsund í borginni , er alltaf að taka á sig nýja og hryggilegri mynd .
Það má hreint ekki á milli sjá hvort landsstjórninni á Íslandi , ríkisstjórn Samfylkingar og VG , eða hinni ömurlegu borgarstjórn er meira í nöp við heimilin í landinu .
Saman og hvor í sínu lagi gera þessar stjórnir atlögu að fjárhag heimilanna dag hvern og allt virðist þeim verða að matarholu .
Nú síðast toppaði borgarstjórnin í Reykjavík sjálfa sig í vitleysisganginum , með því að gera sig að fíflum í ruslinu .
Einhver " vitringurinn " á vegum Reykjavíkurborgar sá að vitanlega mátti ekki við svo búið sitja , að útsvar Reykvíkinga væri m.a. notað til þess að greiða fyrir þá sjálfsögðu þjónustu sem felst í því að hirða vikulega frá okkur borgarbúum sorptunnur , tæma og skila aftur á sinn stað í þær sorpgeymslur , sem hafa yfirleitt verið samþykktar þar sem þær eru , af skipulagsyfirvöldum .
Nei , nú skal sérstaklega skattleggja hverja tunnu sem er í meira en 15 metra fjarlægð frá sorpbílnum ! Og það sem meira er , nú skal sorp okkar Reykvíkinga ekki sótt vikulega , heldur á tíu daga fresti .
Sem sé , okkur hlotnast sá heiður , a.m.k. mörgum okkar , að borga meira fyrir minni þjónustu .
Hvernig ætlar borgin að útfæra 10 daga regluna ? Halda þessir fáráðlingar , sem eru að ráðskast með þá fjármuni sem við skatt- og útsvarsgreiðendur reiðum fram mánaðarlega , að það verði hluti af daglegu lífi borgarbúa , að reikna út , hvort það sé ekki örugglega á morgun , sem 10 dagar eru liðnir frá því að sorpið var síðast sótt ? Þetta er vonlaust í framkvæmd og gerir ekkert annað en auka á óþol og pirring í garð hinnar vonlausu borgarstjórnar sem var kosin yfir okkur .
Var uppsafnaður pirringur undanfarinna mánaða þó nægur fyrir .
Ætlar þetta engan enda að taka ? Ætla borgarbúar að láta bjóða sér upp á þessa stöðugu og auknu skattpíningu , án þess að segja múkk ? Finnst mönnum ennþá og yfirleitt að Jón Gnarr , fyrrverandi uppistandari og grínisti og núverandi borgarstjóri , sé fyndinn ? Eru einhverjir , kannski flestir , sem í fíflaskap kusu vitleysuna yfir sig , að átta sig á því , að atkvæði til Jóns Gnarr og félaga var afskaplega lélegur brandari .
Eru menn ekki örugglega meðvitaðir um það hvað Besti flokkurinn og guðfaðir hans , Dagur B. , hafa verið að gera ? Muna menn það ekki lengur að það er búið að hækka allt sem hægt er að hækka og það hefur verið ráðist með slíkum hætti á fjárhag barnafjölskyldna og aldraðra að til svívirðu heyrir ? Það er búið að hækka útsvarið , rafmagnið , hitann , kalda vatnið , leikskólagjöldin , fargjöldin í strætó , aðgangseyri í sund , félagsgjöldin í félagsmiðstöðvum aldraðra og örugglega fullt af öðrum gjöldum , sem mér hefur yfirsést að telja hér upp .
Svo hafa Jón Gnarr og félagar í hótunum við okkur landsmenn , ekki bara Reykvíkinga , með því að segjast ætla að bjóða fram á landsvísu í næstu alþingiskosningum .
Ja , lengi getur vont versnað ! Ég segi það satt .
Sjá menn ekki fyrir sér næstu landsstjórn undir forystu tvíeykisins , Dags B. Eggertssonar , varaformanns Samfylkingarinnar , sem dreymir um að verða arftaki Jóhönnu og taka við formennsku í flokknum , og Jóns Gnarr ? Ef Jón Gnarr og hans lið í Besta flokknum hyggjast gera alvöru úr framboði á landsvísu , legg ég til að þeir byrji á því að breyta nafni flokksins og kalli hann Versta flokkinn , eða bara Langversta flokkinn , því það er nafn sem hæfir miklu frekar svona flokksnefnu , en nafnið sem framboð þeirra ber nú .
Það er ekki endalaust hægt að narrast í fólki , jafnvel ekki af þeim sem tekið hefur sér eftirnafnið Gnarr .
