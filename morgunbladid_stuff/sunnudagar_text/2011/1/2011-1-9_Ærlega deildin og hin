Í umræðum um uppgjör innan VG talar stjórnarandstaðan og fjölmiðlarnir ( einnig Morgunblaðið ) jafnan um " órólegu deildina " þegar velt er upp hvaða þvingunarúrræðum eigi að beita gagnvart hluta þingflokks VG .
Af hverju er þetta gert ? Vissulega er óumdeilt að að minnsta kosti 6 af þingmönnunum í 15 manna þingflokki VG , og er Þráinn þá talinn með , er órótt yfir framgöngu forystunnar , og þá formannsins og starfandi þingflokkformannsins sérstaklega .
Leiða má líkur að því að fleiri en þessum 6 þingmönnum sé orðið mjög órótt vegna þessa alls , þótt naumur meirihluti telji enn rétt að beygja sig undir flokksaga .
Óróinn er vegna augljósra svika VG við kjósendur sína .
Ekki aðeins í stærstu málum eins og í ESB-málinu , Magma-málinu og Icesave-málinu .
Miklu fleiri mál valda óróleikanum .
Svona er komið Eftir aðeins tveggja ára stjórnarsetu eru þau tvo heiti sem ríkisstjórnin ætlaði sem sína yfirskrift orðin hrein háðsyrði og almennt aðhlátursefni .
" Skjaldborgin " sem átti að slá um heimilin fór svo illa að Steingrímur og Jóhanna taka það orð sér ekki lengur í munn , en skriffinnar á vef og spaugarar því oftar .
Og atlagan að landsbyggðinni og frumþjónustu þar hefur orðið til þess að skötuhjúin tvö eru líka hætt að tala um " norrænu velferðarstjórnina " þegar þau lýsa afrekum sínum .
Þau halda sig núna nánast einvörðungu við að lýsa sjálfum sér sem örþreyttum hjálparsveitum vegna yfirþyrmandi vinnu sinnar við rústabjörgun eftir bankahrun , sem hafi orðið vegna einkavæðingar fyrir áratug .
( Eitt hundrað og áttatíu bankar hafa farið á höfuðið í Bandaríkjunum sl. tvö ár og þeir hafa ekki enn áttað sig á því þar að það gerðist vegna einkavæðingar snemma á nítjándu öld ) .
Og auðvitað er við þessa kyndugu kenningarsmíð horft framhjá því að fyrsti bankinn sem fór í þrot var ekki einkavæddur sl. tvo áratugi en átti rót í sameiningu tveggja einkabanka við ríkisbanka sem gerð var laust fyrir árið 1990 þegar þau Steingrímur og Jóhanna sátu saman í ríkisstjórn og blessuðu þann samruna og vegsömuðu .
Og sú blessun var auðvitað í lagi , því sú sameining setti ekki Glitni á höfuðið frekar en einkarekstrarform hinna bankanna tveggja .
Glitnir fór fyrstur í þrot og hinir tveir drógust með enda kom í ljós að allir bankarnir þrír höfðu verið rændir innan frá og sérstakur skjólstæðingur Samfylkingarinnar skuldaði yfir þúsund milljarða króna í öllum bönkunum og hafði einnig náð í tugi og hundruð milljarða frá öðrum , svo sem sparisjóðum og lífeyrissjóðum .
Ekki er vitað um neinn einstakling í samanlagðri sögu mannkyns sem skuldaði slíkt hlutfall af eigin fé stærstu bankanna í einu landi annars vegar og heildarframleiðslu þjóðar hins vegar .
( Gustuk væri að láta Heimsmetabókina vita af þessu ) .
Slík staða var auðvitað ekki sjálfbær og íslensku bankarnir hefðu hrunið fyrr eða síðar þótt alþjóðleg bankakreppa hefði ekki komið til , þótt hún hafi flýtt fyrir hruninu .
Kenning um það að bankafallið eigi rót í einkavæðingu er jafn góð og ef reynt væri að afsaka þjófnað úr verslunum með því að kaupfélög og ríkisbúðir væru úr sögunni .
Í umfjöllun um bankahrun , Magma-mál , ESB-mál , aðlögunarviðræður , AGS , Icesave-mál , skuldavanda heimilanna , Sjóvársölu , ráðningarferli opinberra stofnana , sbr. SÍ , Íbúðlánasjóð , umboðsmann skuldara etc .
etc. , eftirlitslausa framgöngu skilanefnda og slitastjórna , nýeinkavæðingu tveggja banka , Arion og Glitnis , með þeim árangri að enginn veit hver á þá og áfram mætti endalaust telja , hafa þau Jóhanna og Steingrímur beitt ómerkilegustu blekkingum svo ekki sé minnst á Össur Skarphéðinsson , hið sérstaka aðhlátursefni evrópskra fjölmiðla .
Þess vegna er vaxandi óróleiki innan VG , þar sem ekki vantar siðferðisskrúfuna í alla þingmenn eins og virðist vera í Samfylkingunni .
Undirrótin En undirrótin er óróleiki þúsunda kjósenda sem kusu VG í síðustu kosningum í góðri trú vegna þess að þeir löðuðust að loforðum , heitstrengingum og helgum stefnumiðum flokksins .
Vonbrigði þessara þúsunda og réttlát reiði er smám saman að skila sér í óróleika ærlegra þingmanna innan flokksins .
Þar eigast því við " ærlega deildin " og " svikula deildin " .
Og það má öllum vera ljóst að ætli svikula deildin algjörlega að valta yfir ærlegu deildina er flokkurinn feigur .
Í þessu samhengi er fróðlegt að skoða skrif tveggja manna sem kusu VG í síðustu kosningum vegna stefnu flokksins og trúar á getu og vilja forystu þess flokks til að fara vel með þá stefnu .
Páll Vilhjálmsson hefur ekki farið leynt með að hann kaus VG í síðustu kosningum , en hann hafði áður verið formaður samfylkingarfélags á höfuðborgarsvæðinu .
Hann skrifaði nýlega : " Steingrímur J. formaður og Árni Þór Sigurðsson þingflokksformaður sitja uppi með svartapétur í spilinu um æru Vinstri grænna .
Þeir kumpánar ritskoða fyrir hádegi og beita skoðanakúgun síðdegis .
Tvímenningarnir bera höfuðábyrgð á stórfelldustu svikum í seinni tíma stjórnmálasögu landsins þegar þeir stálu tugþúsundum atkvæða gegn ESB-aðild og gerðu að samfylkingaratkvæðum .
Af þeim þjófnaði sprettur klofningur Vinstri grænna .
Dómgreindarleysi svikulu félaganna kemur fram í minnisblaðinu sem ekki má sjá dagsins ljós .
Steingrími J. og Árna Þór er fullkomlega ljóst að vélabrögð þeirra við að hlaða undir umsókn Samfylkingar eru svik af verstu sort .
Engu að síður krefjast þeir trúnaðar við svikin .
Ætlunin var að veifa plagginu eftir þingflokksfundinn sem stuðningsyfirlýsingu við ríkisstjórnina .
Þeir voru gerðir afturreka og reyna að dylja undanhaldið með því að neita að birta minnisblaðið .
Svartipétur er límdur við tvímenningana Steingrím J. og Árna Þór .
" Annar kjósandi , Indriði Aðalsteinsson bóndi á Skjaldfönn við Djúp , er sannfærður og skoðanafastur vinstrimaður sem skrifar stundum í blöð og gerir grein fyrir sínum sjónarmiðum .
Bréfritari getur glatt hann með því að viðurkenna að hann hefur sjaldnast verið sammála efni þeirra skrifa þótt þau sé gjarnan vel fram sett og skýr .
Indriði skrifar grein í blaðið í gær og tekur svari þremenninganna í ærlegu deildinni , lýsir sig aðdáanda þeirra sem og Ögmundar og Guðfríðar Lilju og segir svo : " Þá rifjaðist það upp fyrir mér þegar Davíð Oddsson leiddi SJS fyrst á alvarlega glapstigu í eftirlaunafrumvarpinu alræmda , hafði þar lítið ef nokkurt samráð við þingflokkinn og hefur aldrei almennilega gengist við þessum afglöpum .
Ég minnist þess líka þegar SJS hafði allt á hornum sér varðandi AGS áður en hann varð ráðherra en settist síðan á Lilju Mósesdóttur af öllum sínum þunga fyrir að sjá ekki geislabauginn um þá stofnun .
Eftir heitstrengingar um einarða andstöðu í síðustu kosningabráttu gegn aðildarumsögn [ sókn ] að Evrópusambandinu voru þau loforð svikin fyrir ráðherrastóla .
" Og Indriði vitnar einnig beint til skrifa sýslunga síns til margra ára , Páls Ásgeirssonar frá Þúfum í Vatnsfjarðarsveit sem hafði skrifað : " Hvað eftir annað hafa þeir sem trúðu á þessa ríkisstjórn mátt gnísta tönnum til þess að bila ekki frekar en gömlu Stalínistarnir í Ungó forðum .
Síðasta og stærsta áfallið er sá hörmulegi áfellisdómur sem kveðinn er upp yfir leiðtogum þessarar ríkisstjórnar með nýjum Icesave-samningum .
Nú blasir við að fúsk vorra bestu manna hafi næstum kostað þrælana á Volgubökkum hundrað og eitthvað milljarða .
Allt sem tovarítsj Steingrímur og hans nótar sögðu um nauðsyn þess að bæta þeim böggum á þrautpískaðar og öróttar hrygglengjur okkar reyndust áróður og lygi .
" Og síðar í hinum tilvitnuðu skrifum hafði Páll sagt : " Ég fæddist árið sem uppreisnin var gerð í Ungverjalandi .
Ég hef kosið vinstriflokka í öllum kosningum sem ég hef haft rétt til að taka þátt í og stutt þeirra málstað og þeirra hugmyndir og hér lýkur minni samfylgd og mínum stuðningi .
" Það er örugglega rétt að flokkur eins og VG lifir stutt og illa ef hann missir " samfylgd og stuðning " grasrótarinnar .
Náttúra Íslands er harðsnúin eins og við finnum fyrir um þessar mundir .
M.a. þess vegna er örðugt að byggja upp grasvelli til knattspyrnuiðkana í landinu og það er bætt upp með gervigrasvöllum .
Það er skiljanlegt .
En það er á hinn bóginn óskiljanlegt með öllu að forystumenn VG hafi ákveðið að snúa baki við grasrót flokksins og styðja sig framvegis eingöngu við gervigrasrótina .
Eftirlaunaleyndarmálið En vegna þess sem Indriði á Skjaldfönn sagði , um að " þá rifjaðist það upp fyrir mér þegar Davíð Oddsson leiddi SJS fyrst á alvarlega glapstigu í eftirlaunafrumvarpinu alræmda ...
" skal aðeins eitt nefnt .
Bréfritari hefur um áraraðir setið undir miklum árásum vegna " eftirlaunafrumvarpsins alræmda " .
Hann hefur allt fram til þessa stillt sig um að gera grein fyrir tilurð þess máls og aðdraganda og mun enn um hríð stilla sig um það .
En honum er þó nær óskiljanlegt að Geir H. Haarde hafi aldrei upplýst um tilurð málsins og hverjir höfðu að því allt frumkvæði , ekki síst eftir að SJS lagði á hann hendur í þingsal og þóttist svo árum síðar vera með brostið hjarta í brjóstinu eftir að hafa haft forystu um að draga " heiðursmanninn " Geir H. Haarde fyrir landsdóm , fyrirbæri sem best á heima í Þjóðskjalasafninu og starfar eftir lögum sem sjálfur saksóknari Alþingis telur sig ekki geta brúkað .
