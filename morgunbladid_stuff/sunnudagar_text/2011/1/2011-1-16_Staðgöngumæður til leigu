Umræður um staðgöngumæðrun hafa blossað upp á ný í kjölfar máls Jóels Færseths Einarssonar , sonar íslenskra hjóna sem eignuðust hann með aðstoð staðgöngumóður á Indlandi .
Þar ríkir frjálsræði um fyrirkomulag staðgöngumæðrunar en á Íslandi er hins vegar skýrt tekið fram í lögum að slíkt sé óheimilt .
Alþingi veitti drengnum engu að síður ríkisborgararétt fyrir jól en hann hefur enn ekki fengið íslenskt vegabréf sem gerir foreldrum hans kleift að snúa heim með hann .
Ýmis ágreiningsefni eru uppi varðandi staðgöngumæðrun af læknisfræðilegum , siðferðislegum og lögfræðilegum toga .
Þannig er staðgöngumæðrun hvergi lögleg á Norðulöndum eða í flestum Evrópulöndum .
Í Bandaríkjunum viðgengst slíkt en framkvæmdin er mismunandi milli ríkja .
Á Indlandi fjalla engin lög um staðgöngumæðrun en hæstiréttur landsins hefur staðfest að hún brjóti ekki í bága við lög og er hún því leyfð jafnt í velgjörðar- sem í hagnaðarskyni .
Á síðasta ári sendu bæði fastanefnd Evrópusambandsins á Indlandi og franska sendiráðið þarlendum stjórnvöldum bréf þar sem kemur fram að evrópskir þegnar leiti í auknum mæli til Indlands fyrir staðgöngumæðrun .
Þar óskaði ESB eftir að Indverjar flýttu gerð laga sem ná yfir hana .
Jafnframt lýsti franska sendiráðið því yfir að ásókn franskra borgara í staðgöngumæðrun á Indlandi ylli lögfræðilegum vandræðum svipuðum þeim sem foreldrar Jóels hafa lent í og að sendiskrifstofur Frakka gætu ekki að óbreyttu gefið út skjöl til foreldra slíkra barna sem tryggðu þeim ríkisborgararétt .
Sé ekki gert í hagnaðarskyni Starfshópur á vegum heilbrigðisráðuneytisins skilaði skýrslu í febrúar 2010 um staðgöngumæðrun þar sem fjallað er um ágreiningsefni tengd henni .
Þar er bent á að staðgöngumæðrun geti verið farsæl lausn á vanda pars sem á við ófrjósemi að stríða .
Slík skipan geti leitt til aukinnar hamingju fyrir alla þá sem að málinu koma .
Á hinn bóginn er þar varað við hættunni á að byrjað verði að líta á börn og líkama staðgöngumóðurinnar sem söluvöru og konur kúgaðar til að selja aðgang að líkama sínum á nýjan og enn alvarlegri hátt en áður hefur þekkst .
Þá veki staðgöngumæðrun spurningar um hverjum eigi að vera heimilt að nýta sér hana , hvort setja eigi skilyrði um búsetu foreldra og staðgöngumóður og hvort leyfa eigi greiðslur og auglýsingar fyrir hana .
Kemur fram í skýrslunni að meiri líkur séu taldar á að vel takist til í tilvikum þar sem staðgöngumóðirin framkvæmir verknaðinn sem velgjörð við parið en ef slíkt er gert í hagnaðarskyni .
Æskilegt til að hjálpa fámennum hópi Reynir Tómas Geirsson , prófessor og yfirlæknir á kvennasviði Landspítalans , er verndari félagsins Staðgöngu , stuðningsfélags staðgöngumæðrunar sem stofnað var síðla árs 2009 .
Samtökin berjast fyrir því að staðgöngumæðrun í velgjörðarskyni verði lögleidd hér á landi .
Reynir telur æskilegt að leyfa staðgöngumæðrun með vel afmörkuðum hætti og segir mannúðarsjónarmið liggja að baki .
" Við erum að tala um úrræði fyrir mjög fáar konur .
Þetta væru tilvik sem gerðust á einhverra ára fresti , " segir Reynir .
Það yrði einkum lítill hópur kvenna sem fæðast án þess að vera með leg en eru að öðru leyti heilbrigðar og konur sem hafa misst leg vegna krabbameins á unga aldri eða vegna mikilla blæðinga eftir fæðingu sem myndu nýta sér þetta .
" Það er ekki heldur alveg sjálfgefið að allar konur sem vantar leg vilji eiga barn með þessum hætti .
" Eina úrræðið sem þær hafi nú sé ættleiðing en þær eigi sér varla stað lengur á Íslandi og það sé erfiðleikum bundið að ættleiða á milli landa .
" Það verður auðvitað að vera vel gengið frá því hver má nota þetta úrræði og hvenær og hvernig á að ganga frá lagalegum hliðum varðandi móðernið .
" Nefnir hann til dæmis álitamál um hvort konum sem hafa misst fóstur og konum sem gæti reynst hættulegt út frá heilsufarssjónarmiðum að ganga með barn ætti að vera heimilt að nýta þessa aðferð .
Þá yrði væntanlega girt fyrir það í lögum að hægt væri að selja þjónustuna dýrum dómum líkt og þekkist í Bandaríkjunum .
Ennfremur væri sennilega rétt að takmarka meðferðina við íslenska ríkisborgara svo ekki yrði hægt að kaupa íslenskar konur til að vera staðgöngumæður með svipuðum hætti og gert er á Indlandi .
Eðlilegt gæti þó verið að greiða fyrir útlagðan kostnað líkt og gert er þegar um er að ræða eggjagjafir .
Staðgöngumæðrun er vaxandi iðnaður á Indlandi Staðgöngumæðrun í hagnaðarskyni hefur verið lögleg á Indlandi frá 2002 þegar hæstiréttur landsins komst að þeirri niðurstöðu slíkt bryti ekki gegn lögum .
Síðan þá segja sérfræðingar að " legleiga " eins og það hefur verið kallað sé vaxandi iðnaður í landinu .
Ekki eru til áreiðanlegar tölur yfir allt landið en læknar vinna með staðgöngumæðrum í nær öllum stærri borgum .
Dæmi eru um að konur fái greiddar upphæðir fyrir staðgöngumæðrun sem ella tæki þær 15 ár að vinna sér inn á sínum launum .
Gagnrýnendur segja hins vegar að verið sé að misnota neyð kvenna í fátækum löndum með þessum hætti .
Lönd þriðja heimsins geti breyst í nk. barnaverksmiðjur fyrir ríka Vesturlandabúa .
Dr. Nayna Patel , sem rekur stofu fyrir staðgöngumæðrun í borginni Anand , sér hins vegar ekkert athugavert við aðferðina .
" Annars vegar er kona sem þarfnast nauðsynlega barns og getur ekki eignast sitt eigið án aðstoðar staðgöngumóður .
Hins vegar er kona sem þráir heitt að hjálpa fjölskyldu sinni .
Ef þessi kona vill hjálpa hinni hvers vegna ætti ekki að leyfa það ? Það er ekki til ills .
Þær eru að hjálpa hvor annarri til nýs lífs í þessum heimi .
" 