Þetta er þriðja árið sem Björgvin Franz Gíslason er umsjónarmaður Stundarinnar okkar og skrifar hann þættina ásamt Gunnari Helgasyni .
Stóran hóp fólks þarf til svo ævintýraheimurinn verði að veruleika en einnig koma að þáttunum upptökustjóri , skrifta , leikmynda- og brúðuhönnuður , einnig þarf að sjá um gervi og búninga og svo má ekki gleyma allri tæknivinnslu , tökumönnum , smiðum og ljósameistara .
Það þarf því samstillt lið til að láta einn þátt verða að veruleika , segir Björgvin , sem nýtur alls ferlisins og finnst forréttindi að vinna við svona þátt .
Umsjónarmaðurinn skorast ekki undan því að gefa blaðinu innsýn í dæmigerðan tökudag : " Tökur standa yfir frá hálf tíu til fimm og stundum lengur og komumst við þá gjarnan yfir tvo þætti á dag , " segir hann en þá eru ekki talin með sérstök atriði í þáttunum en þau eru tekin upp á öðrum dögum .
" Það er yfirleitt vel æft fyrir hvern þátt enda er tíminn afar naumur á sjálfum tökudegi og því þurfa allir að vera á tánum og vel undirbúnir svo að tökurnar gangi snurðulaust fyrir sig , " útskýrir hann .
Í Stundinni okkar er Björgvin ævintýrahúsvörður á ævintýraganginum sem er staðsettur lengst ofan í jörðinni en á þeim gangi fara öll ævintýri heimsins fram á hverjum degi .
Hlutverk ævintýrahúsvarðar felst í því að sinna öllum ævintýrum eftir bestu getu .
Ef Öskubusku vantar nýjan glerskó , nú eða ef nornina í Mjallhvíti vantar annað eitrað epli þarf Björgvin að redda því .
Hann hefur aðgang að öllum ævintýrum heimsins með einum töfralykli sem gerir honum kleift að komast hvert sem er .
Hann upplýsir hvað var að gerast bak við tjöldin þegar ljósmyndarinn mætti á staðinn : " En í þessum þætti sem þið voruð að fylgjast með þá hefur Nornin ekki gefist upp á að valda usla í ævintýraheimum og sendir aðstoðarmann sinn í dulargervi Hérastubbs bakara til að reyna að ræna hinum dýrmæta töfralykli af Björgvini með frekar slöppum árangri .
" Það má greinilega búast við fjöri í skemmtilegum Stundum í vetur .
