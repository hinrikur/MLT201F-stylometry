MEÐ Matthías Ásgeirsson forritari Fowler sé lof að hann er farinn .
Hodgson átti aldrei að taka við stjórn Liverpool .
Það gátu allir séð að hann hentaði ekki liðinu en Hodgson og félagar hans töldu hann verðskulda stjórastarfið hjá Liverpool fyrir 35 ára starf í boltanum .
Hodgson bað um tíu leiki .
Árangurinn var hörmulegur .
Úrslitin voru ekki bara óhagstæð heldur spilaði liðið verr en það hefur gert í áratugi .
Liverpool hefur átt slæma leiki síðustu ár en langt er síðan það hefur verið yfirspilað í leik eftir leik .
Slíkt varð reglan en ekki undantekningin undir stjórn Hodgsons .
Hann stóð á hliðarlínunni og nuddaði sig í framan – datt ekki í hug að gera breytingar til að reyna að hafa áhrif á gang leiksins .
Hann þurfti ekki meiri tíma til að koma hugmyndum sínum í framkvæmd .
Þær eru ósköp einfaldlega úreltar .
Knattspyrnan hefur þróast .
4-4-2 með afturliggjandi þéttar varnarlínur þar sem kantmenn andstæðinga fá tíma og pláss til að gefa inn í teig virkar ekki nema hugsanlega ef miðverðir liðsins eru turnar sem hirða allar fyrirgjafir .
Þetta er taktík fyrir miðlungslið sem vilja halda sér í deildinni .
Hogdson ber ábyrgð á því að hafa eytt ellefu milljónum punda í tvo verstu leikmenn sem klæðst hafa treyju Liverpool síðustu ár .
Poulsen og Konchesky eru arfaslakir og munu ekki skána .
Ég fæ hroll við tilhugsunina um lið fullt af leikmönnunum Roys ; framherjinn Zamora tekur á móti hárri sendingu frá Huth ! Það þurfti ekki umbyltingu hjá Liverpool .
Hodgson breytti um leikkerfi , færði liðið mun aftar á völlinn og skipaði varnarmönnum að spyrna boltanum eins langt í burt og þeir gátu .
Hápressan hvarf , andstæðingar fengu að rölta í rólegheitum með tuðruna inn á miðjan vallarhelming Liverpool .
Þetta vildi Hodgson .
Auk þess breytti hann því hvernig vörn er stillt upp í föstu leikatriðunum þrátt fyrir að Liverpool hafi fengið fá mörk á sig síðustu ár enda fór vörnin .
Hodgson náði aldrei tenglsum við stuðningsmenn .
Listinn yfir glórulausar athugasemdir hans er ótrúlega langur miðað við starfstíma og yfirleitt tókst honum að kenna öllum öðrum en sjálfum sér um ófarirnar .
MÓTI Guðmundur Sverrir Þór hagfræðingur Því er ekki að neita að það hlýtur að gleðja alla þá sem er gullöld Liverpool enn í fersku minni að sjá Kenny Dalglish í starfi knattspyrnustjóra félagsins að nýju en mín skoðun er engu að síður sú að það hafi verið rangt af Liverpool að reka Roy Hodgson .
Vissulega hafði árangurinn látið á sér standa en Hodgson er gríðarlega reyndur og fær stjóri sem hefur náð árangri hvar sem hann hefur komið .
Ekki þarf annað en að líta til þess árangurs sem hann náði með Fulham , þar sem úrslitaleikur Evrópudeildarinnar á síðasta tímabili ( sem er lengra en Liverpool náði í þeirri keppni ) er auðvitað hápunkturinn .
Fyrir utan Inter Milan hefur Hodgson þó aldrei stýrt félagi af þeirri stærðargráðu sem Liverpool er og það er að mínu viti stór hluti af ástæðu þess að honum gekk ekki betur en raun ber vitni .
Stuðningsmenn félagsins töldu hann einfaldlega ekki nægilega stórt nafn til þess að reisa risann á lappir , hann var ekki verðugur stjóri Liverpool , og þar með komst hann aldrei í náðina hjá þeim sem helst vildu sjá Kenny Dalglish í starfinu þegar í haust .
Ég er nefnilega þeirrar skoðunar að Rafael Benitez hafi hvorki gert sjálfum sér né Roy Hodgson neinn greiða með því að fá Dalglish aftur til Liverpool .
Skotinn knái er í guðatölu hjá stuðningsmönnum félagsins og ljóst að allmargir þeirra vildu ekkert frekar en einmitt að fá hann í stjórastarfið þegar ljóst var í hvert stefndi á síðasta tímabili svo ekki sé minnst á slakan árangur það sem af er þessu ári .
Að sama skapi mun hver sá sem verður eftirmaður Dalglish eiga erfitt með að vinna stuðningsmennina á sitt band næsta haust , fari svo að Skotinn víki .
Jafnvel þótt eftirmaðurinn heiti Jose Mourinho .
Jafnframt held ég að ráðning Dalglish hafi verið afar misráðin .
Auðvitað var hann frábær knattspyrnustjóri á sínum tíma en það eru liðin 16 ár síðan hann gerði eitthvað af viti síðast .
Slök frammistaða hans hjá Newcastle bendir til þess að hann hafi lítið fram að færa .
Vinsældir hans valda því svo að stuðningsmenn Liverpool munu ekki veita honum neitt aðhald , hann gæti farið með félagið niður um deild án þess að nokkur hreyfði mótmælum .
