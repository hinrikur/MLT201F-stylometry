Þriðjudagur til þrautar , segir Ari Jósavinsson á Auðbrekku í Hörgársveit .
Það er lengsti vinnudagur vikunnar og býsna strembinn , en Ari segist hafa gaman af öllum verkefnunum .
06.40 Vakna – og stilli klukkuna aftur í snatri .
07.00 Vakna og rýk út með tóman maga .
Ekki gáfulegt ! 07.05 Mættur til Ingólfs bónda á næsta bæ , Þríhyrningi , þar sem ég er vinnumaður .
Fer fyrst í mjólkurhúsið og athuga þvottakerfið .
Eftir mjaltir kvöldið áður er kerfið sett í gang og mikilvægt að vel hafi tekist til svo ekki séu óhreinindi í pípunum fyrir mjaltir að morgni .
07.15 Athuga hvort ekki sé allt í lagi með gripina .
Vind mér síðan í að hreinsa skít og hey undan mjólkurkúnum og geri svo mjaltatækin klár .
07.45 Komið að einu mikilvægasta verki dagsins ; að hella upp á kaffi fyrir bóndann .
Þessi kaffitími fyrir mjaltir er stuttur en heilög stund .
Við lítum alltaf á mjaltirnar sem nokkurs konar keppni og fylgjumst vel með hver mjólkar best í hvert skipti ; sumar beljurnar eru stjörnur , aðrar á varamannabekknum .
08.05 Mjaltir byrja .
Ég sé alveg um þær og einbeitingin þarf að vera í lagi .
Ekkert má klikka .
09.05 Mjöltum lokið .
Geng frá og set þvottakerfið í gang .
09.15 .
Fer í fjárhúsið og gef kindunum .
Ingólfur segist eiga sextán en ég og kærastan eigum fjórar .
09.50 Örstuttur kaffitími og síðan taka við ýmis störf .
Að þeim loknum stekk ég heim í sturtu og keyri inn á Akureyri .
10.30 Kominn í tíma í Verkmenntaskólanum .
Lauk námi í húsasmíði fyrir meira en áratug en dreif mig í að klára stúdentspróf .
Útskrifast um næstu jól um leið og kærastan .
12.00 Fer með mjólkursýni á rannsóknarstofu MS , þar sem fram fer frumutalning .
Reyni yfirleitt að ónáða starfsmennina í matartímanum ef ég get ! 13.15 Fékk mér smávegis að borða og legg af stað til Dalvíkur .
Þjálfa þar frjálsíþróttakrakka í Ungmennafélagi Svarfdæla , sem er hluti af UMSE .
14.00 Æfingin byrjar hjá eldri hópnum .
Í honum eru nokkrir mjög efnilegir krakkar ; t.d. Stefanía Aradóttir , 16 ára margfaldur Íslandsmethafi í sleggjukasti .
Íslandsmeistarinn í spjótkasti tvö ár í röð , Karl Vernharð Þorleifsson , bóndastrákur frá Hóli , er líka að æfa hjá mér .
Hvorugt kemst reyndar í dag en Júlíana Björk Gunnarsdóttir , 12 ára Íslandsmethafi í stangarstökki , er mætt .
16.00 Rýk út .
Þar bíða tvær stelpur frá Árskógsströnd , Agnesa og Hugrún , sem komust ekki á æfingu , og þær koma í staðinn með mér út í Ólafsfjörð .
16.30 Æfing hefst í Ólafsfirði .
Ég kynnti frjálsíþróttir í grunnskólanum fyrir nokkrum árum og það skilaði sér .
Hjá mér æfir m.a. Íslandsmethafi 12 ára og yngri í sleggjukasti , Sigurbjörg Áróra Ásgeirsdóttir .
18.00 Legg af stað til baka .
Á Dalvík tek ég með Steinunni Erlu Davíðsdóttur sem þjálfar yngri krakkana en er á leið á æfingu hjá mér á Akureyri .
19.10 Kem í Bogann á Akureyri .
Krakkarnir eru byrjaðir að hita upp .
Þetta er góður hópur ; flestir úr UMSE , einn frá HSÞ og nokkrir úr USAH í Austur-Húnavatnssýslu , krakkar sem eru í MA og VMA .
20.30 Æfingin búin .
Spjalla aðeins við nokkra foreldra , Íslandsmeistaramót verða næstu sjö helgar í Reykjavík , þannig að vel þarf að skipuleggja allt .
21.15 Kem heim .
Kíki á mynd af börnunum mínum , Jósavin Heiðmanni og Eyrúnu Lilju , svo ég muni hvernig þau líta út ...
Ég er fráskilinn , börnin búa hjá mömmu sinni en ég nýt þess þegar þau eru hjá mér á pabbahelgum .
Börn kærstunnar minnar eru sofnuð .
21.30 Fæ mér almennilega að borða , stærstu máltíð dagsins ; ekki mjög heilbrigt á þessum tíma sólarhrings .
Við kærastan , sem er sjúkraliðanemi , gefum hvort öðru skýrslu um það sem gerst hefur í dag .
Þjálfunin er fullt starf og það skemmtilegasta sem ég fæst við en tekur mikinn tíma .
Ég hef þjálfað í sjö ár og er nú yfirþjálfari hjá UMSE .
Ég reyni að vera eins mikið með fjölskyldunni og ég get en sá tími er aldrei nægur , en ég er heppinn að eiga skilningsríka og góða kærustu .
22.00 " Skýrslutöku " lokið og ég búinn að borða .
22.05 Horfum saman á bíómynd og slökum vel á .
00.15 Loka augunum .
Gott ef mig dreymir ekki körfuboltatímann á morgun ; ég hef lítinn frítíma en fer í einn og hálfan klukkutíma á viku í körfubolta með strákunum .
s kapti@mbl.is 