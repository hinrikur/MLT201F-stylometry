Á einni ljósmyndinni birtist sjálfur Fjalla-Bensi , Benedikt Sigurjónsson , og er ekki einn á ferð heldur er þarna komin hin ógleymanlega þrenning úr Aðventu Gunnars Gunnarssonar : Bensi , hundurinn Leó og forystuhrúturinn Eitill .
Á bak við þá eru Mývatnsöræfin með Herðubreið í allri sinni dýrð – reyndar máluð leiktjöld á smíðaverkstæði Bárðar Sigurðssonar heima í Höfða í Mývatnssveit , eins og hefilbekkurinn í horninu vitnar um .
Í öðrum myndum á sýningunni stígum við inn í baðstofur á norðlenskum sveitabæjum , fáum þar kaffi , lendum í jólaboði eða hlýðum á húslestur meðan börnin leika sér með leggi á gólfinu .
Í verkum Bárðar , sem kallaður hefur verið ljósmyndari Mývetninga , upplifa áhorfendur heim þingeyskra bænda og búaliðs fyrir um einni öld .
Í formála bókar , sem kemur út um Bárð og verk hans um leið og sýningin verður opnuð , segir Margrét Hallgrímsdóttir þjóðminjavörður að " enginn ljósmyndari annar hér á landi hafi komist nær íslenskri sveitamenningu " .
Ástæðan er sú að Bárður er einn af sveitungunum ; hann er að skrásettja sitt nánasta umhverfi .
Þjóðminjasafn Íslands , Minjasafnið á Akureyri og Menningarmiðstöð Þingeyinga taka höndum saman og efna sameiginlega til sýningarinnar ; eftir að henni lýkur í Reykjavík verður hún opnuð í báðum söfnunum fyrir norðan .
Bárður Sigurðsson var Þingeyingur , fæddist í Reykjadal árið 1872 en fluttist 14 ára að Hjalla í Reykjadal þar sem foreldrar hans voru í húsmennsku en hann var elstur sjö barna þeirra .
Báður varð snemma vinnumaður á bæjum þar í sveit og urðu smíðar eitt af hans meginstörfum .
Eftir að hafa fengið grunnleiðsögn hjá ljósmyndara í Reykjavík varð ljósmyndun hlutastarf hjá honum og urðu næstu ár þar á eftir blómatími hans sem ljósmyndari .
Hann myndaði í ein fimmtán ár , fram undir 1920 , og bera myndir hans sterkan keim þess afmarkaða tímabils .
Fertugur að aldri reisti Bárður nýbýlið Höfða í Mývatnssveit ásamt konu sinni , en þau eignuðust átta börn á 16 árum .
Báður seldi Höfða árið 1930 og flutti til Akureyrar , þar sem hann starfaði við Krossanesverksmiðjuna og við smíðar .
Hann fékk heilablóðfall 1933 , varð óvinnufær og fjölskyldan tvístraðist .
Bárður var þá fluttur í heimasveit sína og var rúmliggjandi á ýmsum bæjum þar til hann lést árið 1937 .
Eðvarð Sigurgeirsson ljósmyndari á Akureyri keypti glerplötusafn Bárðar af ekkju hans .
Nýlega afhentu börn Eðvarðs , þau Elsa Friðrika og Egill , Minjasafninu á Akureyri plöturnar til varðveislu og eru prentin á sýningunni gerð eftir þeim .
Bárður Sigurðsson var listhneigður maður , eins og myndir hans bera með sér .
Mest tók hann af mannamyndum , eftir pöntun , en aðrar eru sprottnar af áhuga hans : merkar myndir af fólki við vinnu og í frístundum , af bæjum og mönnum á hestbaki .
Þar var Þingeyingurinn að mynda sveitunga sína – þessar myndir opna dyr inn í horfinn heim .
