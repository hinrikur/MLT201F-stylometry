Stórir rit- og leikhöfundar og stór kvikmyndahlutverk hafa verið fyrirferðarmikil að undanförnu í lífi Ólafs Darra Ólafssonar leikara .
Í vetur hefur hann spreytt sig á textum Laxness og Shakespeares í Þjóðleikhúsinu og leikið aðalhlutverk ekki bara í einni heldur tveimur íslenskum kvikmyndum .
Bergþóra Njála Guðmundsdóttir ben@mbl.is Sjaldan er ein báran stök .
Það sannast á Ólafi Darra Ólafssyni leikara um þessar mundir , alla vega þegar kemur að kvikmyndaleik því á nýliðnu ári lék hann burðarhlutverkin í tveimur íslenskum kvikmyndum .
Fyrri myndin , Rokland , var frumsýnd í gær , en þar kemur Ólafur fyrir sjónir áhorfenda í hlutverki menntaskólakennarans Bödda , sem upprunalega er hugarfóstur Hallgríms Helgasonar rithöfundar en Marteinn Þórsson er leikstjóri og handritshöfundur myndarinnar .
" Vandamálið með Bödda er að hann fer stöðugt fram úr sér og kemur sér þannig í vandræði , " segir Ólafur Darri , en það gildir bæði um vinnustaðinn og samfélagið sem hann býr í .
" Böddi fyrirlítur það að vissu marki og finnur sig alltaf knúinn til að láta vita hvað sér finnst .
Þess vegna lendir hann upp á kant við bæjarbúa .
Sjálfur er hann hins vegar lítið betri og gerir sig sekan um hræsni eins og kannski við öll .
" Þetta er í fyrsta sinn sem Ólafur Darri ber uppi kvikmynd í aðalhlutverki .
" Ég er í öllum atriðum nema tveimur og hef aldrei upplifað slíkt áður .
Ég ber mikla virðingu fyrir kollegum mínum sem hafa oft gert þetta því ég hafði engan veginn áttað mig á hvað þessu fylgir ótrúlega mikil vinna og agi .
Við vorum í þrjár vikur á Sauðárkróki í tökum og allan þann tíma vann ég á tökustað í 12 , 13 og allt upp undir 17 tíma .
Svo fór ég heim á hótel , borðaði og las texta fyrir næsta dag áður en ég fór að sofa .
Þannig gekk þetta alla daga svo maður var að allan sólarhringinn og ég mátti hafa mig allan við að ná nógu miklum svefni til að geta hlaðið batteríin .
" Get röflað endalaust Sennilega hefur Ólafur Darri þurft á orkunni að halda til að koma öllum þeim vandræðum sem Böddi lendir í til skila á sannfærandi hátt .
" Böddi gengur í gegnum ákveðið ferli í myndinni þar sem þessi frekar kaldi og tilfinningabældi maður neyðist til að takast á við ástina og tilfinningaleg tengsl sem hann hefur ekki áður upplifað .
Það gengur misvel .
" Aðspurður segist Ólafur Darri ekki eiga mikið sameiginlegt með honum ...
og þó .
" Jú jú , ég get stundum verið algjör snobbari og hræsnari , get röflað endalaust yfir hvað við Íslendingar getum verið miklir plebbar .
Ég hef öll þessi element í mér en sennilega er ég betri en Böddi í að fela þau .
Það vantar ákveðinn stoppara í Bödda sem við höfum flest – ef ég hitti einhvern sem ég kann illa við get ég samt verið kurteis .
Það ætti Böddi erfitt með .
" Ólafur Darri leikur einnig aðalhlutverkið í Djúpinu , kvikmynd Baltasars Kormáks sem frumsýnd verður í lok þessa árs , en sú mynd fjallar um afrek sjómannsins Guðlaugs Friðþórssonar sem synti til lands eftir að bátur hans sökk við Vestmannaeyjar .
" Það er allt öðruvísi hlutverk , " segir Ólafur Darri .
" Rokland var þægileg innimynd miðað við Djúpið sem gerist að mestu leyti úti í köldum sjó , en á hinn bóginn var Rokland einhvern veginn alltumlykjandi .
Þetta var fyrsta stóra aðalhlutverkið mitt og önnur mynd leikstjórans , Marteins Þórssonar , en við vorum að vinna saman í fyrsta skipti .
Við náðum mjög vel saman og vorum í miklu sambandi , hittumst daglega í tvær vikur áður en við fórum í tökur til að skoða handritið .
Ég hef hins vegar unnið mjög mikið með Balta þannig að við þekkjum vel hvor inn á annan .
Í báðum tilfellum fékk ég hins vegar að upplifa að fara út á land og vinna þar og kynnast nýju og yndislegu fólki .
" Gerpla skrifuð af nörd Leikárið hefur ekki aðeins verið Ólafi Darra gjöfult hvað varðar stór hlutverk – hann hefur einnig fengist við stóra höfunda á sviði , s.s. Halldór Laxness , bæði í Íslandsklukkunni og í Gerplu .
" Ég les mikið en byrjaði mjög seint að lesa Laxness , kannski vegna ótta við að hann væri þungur og erfiður .
En þegar ég byrjaði fannst mér hann stórkostlegur , bækur eins og Sjálfstætt fólk eru manni ógleymanlegar .
Gerpla er ekki aðgengilegasta bók Laxness en hún hefur verið fáránlegt þrekvirki að ráðast í – að skrifa Íslendingasögu í nútímanum á því tungutaki sem þá tíðkaðist .
Þetta gera bara nördar .
Að setja hana á svið fannst mér hreinlega fífldirfska en fyrst Balti [ Baltasar Kormákur ] ætlaði að gera það var ekki hægt annað en að segja já , því hann er snillingur .
Það var ótrúlega skemmtilegt að glíma við þetta , þótt æfingatímabilið væri langt og strembið , 14 vikur í þremur atrennum , en venjulegur æfingatími er 6-8 vikur .
Ég dáist að Þjóðleikhúsinu að þora að taka sér þann tíma .
" Æfingatímabilið einkenndist af mikilli tilraunastarfsemi .
" Okkur langaði að segja þessa sögu á eins fjölbreytta vegu og okkur datt í hug og prófuðum alls konar hluti , en við hentum líka heilmiklu í burtu .
Þetta var mjög skemmtilegt verkefni og ég var svo stoltur af leikhópnum , leikstjóranum , leikmunafólkinu og öllum sem lögðu þessa rosalegu vinnu á sig .
Þess vegna var erfitt að lesa suma dóma sem verkið fékk og þá sérstaklega stjörnugjöfina .
" Þetta vekur þá spurningu hvort það geti verið erfitt að glíma við gagnrýni í kjölfar frumsýninga ? " Mér finnst hún stundum ósanngjörn og ekki alltaf nógu fagleg , " svarar Ólafur Darri .
" Þessi stjörnugjöf finnst mér hættuleg og slæm þróun .
Það er eitt að fá tilfinningu fyrir sýningu með því að lesa rökstutt álit einhvers og mynda sér út frá því skoðun á hvort maður vilji sjá viðkomandi sýningu .
Það er hins vegar verra á okkar hröðu tímum , þegar fólk getur bara skoðað hversu margar stjörnur voru gefnar og látið það duga .
Ég segi fyrir mig , stjörnugjöf er úrelt fyrirbæri og við listamenn eigum ekki að gera henni svona hátt undir höfði .
" Farsæll brottrekstur Gerpla er ekki eina Laxnessverkið sem Ólafur Darri glímdi við á síðasta ári því hann leikur líka í Íslandsklukkunni í leikgerð og leikstjórn Benedikts Erlingssonar .
" Ég skal alveg viðurkenna að eftir þessa rosalegu vinnu í Gerpluævintýrinu var maður orðinn svolítið framlágur en það var mjög gaman að takast á við Íslandsklukkuna og horfa á hana verða til .
Benni vann algert þrekvirki með þeirri sýningu .
" Og eftir tvö Laxnessverk dugði ekkert minna en höfuðskáld leikbókmenntanna , Shakespeare , en Ólafur Darri leikur hertogann af Alban í Lé konungi .
" Lér er uppáhalds-Shakespeareverkið mitt en hlutverkið sem ég er í hefur reyndar alltaf farið í taugarnar á mér þegar ég hef séð verkið í leikhúsum .
Það er hins vegar ofsalega skemmtilegt að leika það .
Hertoginn af Alban endar með öll völdin en gefur þau svo frá sér í einu vetfangi .
Hann er svona góður gæi og mjög forvitnilegt að fást við hann .
Þar fyrir utan langaði mig að fá að vinna með leikstjóranum , Benedict Andrews , svo þetta er búið að vera mjög spennandi .
" Allar þessar sýningar eru í Þjóðleikhúsinu en Ólafur Darri er fastráðinn þar .
" Ég hef flakkað töluvert á milli , byrjaði hjá Þjóðleikhúsinu eftir að ég útskrifaðist 1998 og var svo í Borgarleikhúsinu í tvö ár .
Þaðan var ég rekinn árið 2002 ásamt öðrum af sparnaðarástæðum og ég hef stundum sagt að það hafi verið það farsælasta sem hefur komið fyrir mig á ævinni hvað varðar vinnu .
Þarna var ég sjálfur óánægður í vinnunni og þetta varð til þess að ég tók mig saman í andlitinu .
Ég ákvað að nú væri bara að hrökkva eða stökkva , annaðhvort sýndi ég mönnum hvað í mér byggi eða ég fyndi mér eitthvað annað að gera .
Niðurstaðan var að leggja allt í sölurnar og heppnin átti líka sinn þátt en ég fékk einmitt réttu hlutverkin á þessum tíma .
Þarna vorum við nýbúin að stofna Vesturport og með þeim lék ég fóstruna í Rómeó og Júlíu og síðan fékk frábært hlutverk í Kvetch sem leikfélagið Á senunni setti upp í samstarfi við Vesturport .
Þarna tók ég risastórt skref fram á við og varð miklu betri leikari en ég var áður .
" Hann tekur undir að starf Vesturports hafi reynst mikil rússíbanareið .
" Þar hefur maður gert ótrúlega skemmtilegar og forvitnilegar tilraunasýningar , eins og Títus sem var æfð í viku og sýnd í eitt kvöld í júlí fyrir troðfullu húsi .
Kringlunni rústað var sýning sem spratt upp úr því að okkur langaði að fjalla um það sem væri að gerast í samtímanum .
Vandamál leikhússins er að það er oft erfitt að fjalla um það sem er að gerast þá og þá stundina en það sem kveikti þessa sýningu voru hryðjuverkin í neðanjarðarlestunum í Madríd .
Okkur langaði að sjá hvað gæti gerst af þessum toga á Íslandi .
Víkingur Kristjánsson skrifaði leikrit sem Björn Hlynur [ Haraldsson ] leikstýrði og við vorum fjögur eða fimm sem lékum í því .
Þetta verk var skrifað , æft og sett upp á einum mánuði og viku þannig að við vorum búin að frumsýna fimm vikum eftir sprengingarnar í Madríd .
Svo hafa þessar stóru sýningar eins og Rómeó og Júlía , Woyzeck og í seinni tíð Fást gengið mjög vel .
Þetta er búið að vera algjört ævintýri .
" Verður í Hollywood-mynd Baltasars Hann bætir því við að vinnan í Vesturporti sé ekki síst dýrmæt vegna þeirra vinnuaðferða sem þar eru við lýði .
" Við settum okkur ákveðið " manifestó " sem gengur m.a. út á að vera ekki hræddur við að segja hvað manni finnst ef maður er málefnalegur og færir rök fyrir skoðun sinni .
Ég man t.d. eftir einni leiksýningu sem var frestað um mánuð vegna þess að einhver sagði hvað honum fannst á rennsli .
Í staðinn fyrir að menn yrðu fúlir var bara farið í að laga sýninguna .
Þetta hefur smitast yfir í aðra hluti , t.d. sjónvarpsseríu sem ég og Björn Thors lékum í í Bretlandi fyrir tveimur , þremur árum .
Þar átti ég samtal við leikstjóra sem ég hafði aldrei hitt áður og ég sagðist hafa skoðanir á öllu .
Hann yrði bara að segja mér hvort ég mætti hafa þær og þegar hann sagðist gjarnan vilja heyra þær tók ég hann á orðinu .
Eitt sinn þegar við vorum búnir að undirbúa eina senuna kom danskur leikari til okkar Bjössa eftir að leikstjórinn var farinn og sagðist hafa svitnað við að heyra hvernig við töluðum við leikstjórann .
Hann var ekki vanur því að menn leyfðu sér að segja hvað sem er .
Ég þakka Vesturporti þennan eiginleika .
Öðru hverju koma svo leikstjórar eða verkefni þar sem þetta hentar ekki , en þegar það gerir það hefur það nýst vel því betur sjá augu en auga .
" Fyrir utan leik í sjónvarpi og á sviði hefur Ólafur Darri leikið í hátt í 20 bíómyndum .
" Ég hef verið mjög heppinn og er þakklátur fyrir það .
Ég lék í þremur bíómyndum stuttu eftir að ég útskrifaðist en svo kom hlé í nokkur ár .
Svo var ég einhvern tímann að skoða ferilskrána mína og fór að láta það fara í taugarnar á mér hvað var langt síðan ég hafði leikið í bíómynd .
Ég tók upp símann og hringdi í þá leikstjóra sem voru að fara að gera bíómyndir , þar á meðal gamlan vin minn , Árna Ólaf Ásgeirsson , sem var að fara að gera myndina Blóðbönd .
Ég spurði hann hvort hann ætti ekki hlutverk fyrir mig en hann sagði að því miður væru eiginlega engin karlhlutverk í myndinni .
Viku síðar hringdi hann og sagðist ekki hafa losnað við mig úr höfðinu síðan við töluðum saman og spurði hvort ég gæti komið í prufu fyrir hlutverk .
Það endaði með því að ég lék kærastann hennar Elmu Lísu [ Gunnarsdóttur ] , sem leikur einmitt Döggu í Roklandi .
Skömmu eftir Blóðbönd lék ég í Bjólfskviðu og þannig fór boltinn að rúlla .
" Síðan hefur Ólafur Darri leikið í kvikmyndum eins og Börnum , Foreldrum , Brúðgumanum , Reykjavík-Rotterdam , Brimi og Kóngavegi svo einhverjar séu nefndar .
Það verður því ekki hjá því komist að spyrja hann hvort eigi betur við hann , leikhúsið eða kvikmyndir .
" Ég held að á þessum tímapunkti langi mig meira að kljást við kvikmyndaformið enda eru bíómyndir fátíðar á Íslandi .
Þegar það býðst vill maður helst fá að vera með í að gera þær , alla vega þær sem eru vel gerðar .
" Það stefnir allt í að Ólafi Darra verði að ósk sinni því hann er þegar búinn að bóka sig í næstu kvikmynd , sem er bandarísk endurgerð Baltasars Kormáks á Reykjavík-Rotterdam .
Tökur fara fram í New Orleans og fjármagnar stórfyrirtækið Universal myndina en áætlaður kostnaður er 30 milljónir bandaríkjadala , eða rúmir 3,5 milljarðar króna á gengi dagsins í dag .
" Það er ótrúlega gaman að fá tækifæri til að vinna með fólki eins og Mark Wahlberg , Kate Beckinsale og fleirum .
Ég hlakka líka mikið til að vinna með Baltasar í allt öðru umhverfi en venjulega .
" Föðurhlutverkið það stærsta Ólafur Darri segir nokkurn aðdraganda að því að hann fékk hlutverkið .
" Þegar við Balti vorum að byrja í tökum á Djúpinu hringdi umboðsmaðurinn minn í London í mig og tilkynnti mér glaður að ég hefði fengið hlutverk í Hollywood-mynd , Skyttunum þremur , sem átti að taka upp í Bæjaralandi í Þýskalandi .
Leikstjórinn hafði áður gert svona B-hryllingsmyndir á borð við Resident Evil og Alien vs .
Predator .
Ég hringdi í Balta sem var allur af vilja gerður að hliðra tökum svo ég gæti tekið þetta verkefni að mér .
Að lokum strandaði það á því að ég þurfti að raka mig og klippa fyrir Djúpið .
Ég var þá á leið í smá sumarfrí til Barcelona og ákvað að fara í klippingu og rakstur áður til að losna við að vera með feldinn í hitanum og það kostaði mig hlutverkið .
Ég sagði við Baltasar í gríni að hann yrði bara að redda mér öðru Hollywoodhlutverki í staðinn og ég get alveg viðurkennt að í einn sólarhring var ég svekktur enda þykja það yfirleitt svolítil tíðindi hjá leikara að fá fyrsta Hollywood-hlutverkið sitt .
Ég hugsaði að ég myndi aldrei aftur fá neitt þessu líkt .
En það lýsir Balta ágætlega að nokkrum mánuðum síðar átti hann stóran þátt í því að redda mér öðru slíku hlutverki .
" Stærsta hlutverkið sem Ólafur Darri tók sér fyrir hendur á nýliðnu ári er hins vegar af allt öðru tagi og meira langvarandi en í desember eignaðist hann og Lovísa Ósk Gunnarsdóttir sambýliskona hans sitt fyrsta barn , litla dóttur .
" Þá kemur að þessari ótrúlegu klisju , að maður hefði ekki trúað því hvað þetta er mikil snilld .
Og eins og menn voru búnir að segja mér þá skilur maður þetta ekki fyrr en maður er búinn að upplifa það sjálfur .
Ég er samt mjög glaður að ég hafi beðið þó þetta lengi – ég er 37 ára – en það er fyrst undanfarin ár sem mér finnst ég orðinn nógu þroskaður til að takast á við þetta .
Ég skal bara gangast við því að vera seinþroska .
Svo er bara dásamlegt að vera með svona lítilli manneskju og kynnast henni hægt og rólega .
" Ólafur Darri stefnir að því að fara í feðraorlof með vorinu .
" Þá stefnir konan á að fara að æfa danssýningu í Þjóðleikhúsinu með Ernu Ómars og vonandi verðum við feðginin þá bara á fartinni með barnavagninn og komum í heimsókn öðru hverju til að hitta mjólkurbúið áður en við förum aftur út að labba .
Ég hlakka mikið til , enda finnst mér stórkostleg forréttindi að fá tíma til að vera með dóttur minni og kynnast henni .
Ég er óskaplega þakklátur fyrir að búa á þessu góða landi með hinum plebbunum þegar ég hugsa til þess .
Svo er eitt og annað í pípunum sem maður veit ekki hvað úr verður .
Draumurinn er að sýna þessar þrjár sýningar sem ég er í núna , fara svo í gott feðraorlof og sjá svo til í haust .
Mig langar einfaldlega að slaka á , dvelja í því sem ég er að gera og njóta þess að vera með dóttur minni á meðan hún er svona lítil .
" 