Þegar skautað er yfir sögu heimsins undanfarin fimm hundruð ár er ekki annað hægt en að velta því fyrir sér hvað hafi valdið því að Evrópubúar nánast lögðu undir sig allan heiminn .
Jafnvel sigrar Alexanders mikla eða Gengis Khan blikna í samanburði við landvinninga Vestur-Evrópubúa á þessu tímabili .
Við vitum það núna að líffræðilegur munur á kynþáttum er yfirborðskenndur og enginn raunverulegur munur er á þeim þegar kemur að gáfum , andlegum styrkleika eða öðrum þáttum , þótt rasískar kenningar hafi verið notaðar til að réttlæta og útskýra landvinningana áður fyrr .
Í bók sinni , Guns , Germs , and Steel , kemur Jared Diamond fram með mjög áhugaverða kenningu sem kalla má í einföldu máli kenninguna um landfræðilega heppni .
Hann segir að á litlu svæði í Mið-Austurlöndum hafi fyrstu bændurnir fundið eina tegund af byggi , tvær tegundir af hveiti , þrjár tegundir af ætum baunum og þrjár af mikilvægustu húsdýrategundum heimssögunnar , geitur , kindur og kýr .
Skammt frá fundu þeir svo hesta og asna .
Að lokum segir hann að vegna þess hvernig Evrópa liggur landfræðilega hafi verið erfitt fyrir eitt ríki eða einn mann að ná völdum í álfunni allri .
Þvert á móti hafi mörg ríki þrifist , afmörkuð af fjöllum , skógum og vötnum og samkeppni þeirra á milli hafi drifið áfram vísindi og þróun í hernaði og á öðrum sviðum .
Menningarlegur munur hefur áhrif Kenning Diamonds hefur verið gagnrýnd , meðal annars af sagnfræðingnum Victor Davis Hanson , sem skrifaði bókina Carnage and Culture , að hluta til sem svar við Guns , Germs , and Steel .
Hanson veltir upp eftirfarandi spurningu : Ef landfræðileg heppni réði för , af hverju voru það ekki Hittítar , Egyptar , Medar , Babýlóníumenn , eða arftakar þeirra í Tyrklandi , Egyptalandi , Persíu eða Írak , sem tóku yfir heiminn ? Af hverju voru það þjóðir á jaðri Evrasíu , eins og Englendingar , Frakkar og Spánverjar ? Hanson afneitar með öllu , rétt eins og Diamond , að svarið sé að finna í líffræðilegum mun á kynþáttunum .
Kenning hans snýr hins vegar að menningarlegum mun á milli þjóða og þjóðflokka .
Segir Hanson að einstaklingshyggja , lýðræði , eignarréttur , kapítalismi , rökhyggja , frjálst flæði hugmynda og vísindaleg nálgun hafi ráðið því hvernig heimurinn þróaðist .
Nálgun Hansons er herfræðileg , enda segir hann að yfirtaka Evrópubúa á heiminum öllum hefði aldrei tekist nema með vopnavaldi .
Áðurnefndir þættir í vestrænni menningu hafi gert það að verkum að vestrænn stríðsrekstur hafi verið öðruvísi og mun áhrifameiri en stríðsmenning annarra þjóða og þjóðflokka og þar sé svarið að finna .
Menn sem eiga sitt eigið land , taka þátt í stjórn ríkisins og hafa umfangsmikil og almennt viðurkennd mannréttindi nálgist stríðsrekstur á annan hátt en rétt- og landlausir þrælar einvalds .
Í Grikklandi varð fyrst til hugmyndin um úrslitaorrustuna .
Þegar óvinurinn kom þrammandi yfir hæðina , náðu frjálsir bændur í vopn sín , söfnuðust saman og þrömmuðu á móti honum .
Þeir máttu ekki við því að tapa miklum tíma frá störfum sínum á bóndabænum og því var markmiðið að finna óvininn og ganga frá honum á sem skemmstum tíma .
Þegar þessir sömu menn þrömmuðu svo á móti risastórum herjum Persakonungs , var þessi einbeitni drápsvilji svo skelfilegur að þeir gátu stökkt á flótta mun stærri herjum .
Hanson tekur fram að þessi nálgun á stríðsrekstur sé ekki siðferðilega betri en aðrar nálganir , en ekki sé hægt að deila um árangurinn .
Hinir þættirnir , sem Hanson nefnir , höfðu ekki síður áhrif á stríðsrekstur á Vesturlöndum .
Frjálst flæði hugmynda og vísindaleg rökhugsun leiddu til mun hraðari þróunar í vopnabúnaði og herstjórnarlist .
Kapítalismi og eignarréttur gerðu það að verkum að framleiðslugeta Vesturlanda á sviði hergagna var miklum mun meiri en annars staðar – Tyrkjasoldánn keypti sínar byssur frá kristnum óvinum sínum og skip hans voru eftirmyndir af feneyskum galeiðum .
Hér er aðeins stiklað á stóru í umfjöllun um bækur þeirra Hansons og Diamonds , en báðir höfundar eiga hrós skilið fyrir að reyna að taka á erfiðu og flóknu málefni og bækur þeirra eru vel læsilegar og uppfullar af fróðleik og krefjandi hugmyndum fyrir lesandann að klást við .
