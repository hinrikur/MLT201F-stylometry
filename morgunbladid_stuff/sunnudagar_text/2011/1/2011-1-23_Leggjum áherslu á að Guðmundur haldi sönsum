Íslenska landsliðið í handknattleik yljar nú Íslendingum með frábærri frammistöðu í svartasta skammdeginu eins og stundum áður og hefur unnið alla fimm leiki sína á HM í Svíþjóð .
Á bak við landsliðsstrákana stendur góður hópur af traustu fólki sem leggur nótt við dag til þess að þeir megi ná sem mestum árangri .
Í þeim hópi eru meðhjálparar Guðmundar Guðmundssonar landsliðsþjálfara , Óskar Bjarni Óskarsson og Gunnar Magnússon .
Kristján Jónsson kris@mbl.is Glöggir íþróttaáhugamenn hafa sjálfsagt höggvið eftir því í viðtölum við Guðmund Guðmundsson og leikmenn íslenska handboltalandsliðsins að þar er gjarnan talað um að liðið hafi verið vel undirbúið , unnið heimavinnuna sína og þar fram eftir götunum .
Líklega er óhætt að fullyrða að fá handboltalandslið í heiminum , ef nokkur , eyði jafn mikilli orku og tíma í að leikgreina andstæðinga sína og íslenska landsliðið gerir .
Þar leika Óskar Bjarni og Gunnar lykilhlutverk og hefur það heldur betur skilað árangri .
Auðveldara er hins vegar um að tala en í að komast á stórmóti eins og HM , því þá líður stundum ekki nema tæpur sólarhringur á milli leikja .
" Við höfum bölvað þeim leiktímum þar sem leikið er seint á kvöldin eins og gegn Japan og Austurríki en þá var leikið klukkan 21.30 að staðartíma .
Þessir leikir voru tvo daga í röð og strax eftir leikinn á móti Japan fórum við eins fljótt og hægt var upp á hótel og biðum fyrir framan skrifstofuna og reyndum að fá dvd-diskinn sem fyrst með nýjasta leiknum sem Austurríki spilaði .
Um leið og við fáum leikina keyrum við þá í gegn og byrjum að klippa þá og greina en það tekur klukkutíma að keyra þá inn í forritið sem við notum áður en við getum byrjað að vinna .
Gummi þarf að fá efnið um morguninn en við leggjum áherslu á að hann hvílist yfir nóttina .
Við getum svo sem verið þreyttir en leggjum áherslu á að hann haldi sönsum .
Efnið þarf að vera tilbúið klukkan átta eða níu um morguninn .
Við erum auðvitað búnir að forvinna hluta af efninu en nýjustu leikina erum við að klippa til fram á nótt , " sagði Gunnar og Óskar bætti því við að upplýsingarnar sem Guðmundur fengi væru einnig á pappírsformi .
Mappan tilbúin þegar þjálfarinn vaknar " Við reynum að hafa þetta í möppu og hafa þetta aðgengilegt .
Við reynum að merkja við þau atriði sem við teljum að skipti máli varnar- og sóknarlega , " benti Óskar á og Gunnar heldur áfram : " Þegar Gummi vaknar á morgnana fær hann möppu með næstu andstæðingum .
Þar er að finna öll leikkerfi sem þeir hafa notað í sókninni og á móti öllum varnarafbrigðum sem þeir hafa spilað á móti .
Sama má segja um varnarleikinn en þar er að finna öll varnarafbrigði sem þeir hafa spilað .
Auk þess eru tilbúnar möppur með leikmönnunum sjálfum sem varnarmennirnir geta skoðað og markmenn geta séð hvernig andstæðingarnir skjóta .
Jafnframt geta leikmenn skoðað atriði úr okkar leikjum þar sem búið er að klippa til plúsana og mínusana í okkar leik .
Mest af þessu er vídeó en einnig er um að ræða hefðbundna tölfræði .
" Gunnar keypti sér áskrift Þeir félagar voru byrjaðir að hugsa fyrir því hvernig væri hægt að komast yfir upplýsingar um andstæðinga Íslands í milliriðlinum fyrir nokkrum dögum .
Úr varð að Gunnar keypti sér áskrift að sjónvarpsútsendingum á netinu og tók þannig upp leiki í riðlakeppninni hjá væntanlegum andstæðingum Íslands í milliriðlinum .
" Við getum ekki beðið því hver dagur skiptir okkur miklu máli .
Skipulagið er ekki sérlega gott hjá mótshöldurum þannig að við fáum leikina hjá andstæðingum okkar ansi seint .
Klukkutíma eftir að okkar leik lýkur þurfum við að byrja undirbúning fyrir næsta leik , " sagði Gunnar og blaðamanni leikur forvitni á að vita hvort sögurnar af svefnleysi þeirra félaga á stórmótum eigi við rök að styðjast .
" Þegar þessi vinna er í gangi erum við oft á tíðum til svona fjögur á nóttunni .
Við erum hins vegar heppnir með að vera tveir í þessu og það munar svakalega miklu .
Við getum skipt með okkur verkum og getum einnig skoðað meira .
Ef einn maður væri í þessu þyrfti viðkomandi að velja og hafna upplýsingum .
Þegar á líður mótin geta komið tímar þar sem vinnan er enn meira krefjandi .
Þá getur komið upp sú staða að við mætum andstæðingi t.d. í undanúrslitum og séum þá ekki búnir að gera ráðstafanir þar sem það liggur fyrir með litlum fyrirvara hver andstæðingurinn er , " útskýrði Óskar Bjarni .
Karl nær öllum stöðvum í Evrópu Spurðir hvort þeir séu með allar klær úti til að ná í leiki af andstæðingum Íslands berst talið fljótt að þjálfara heima á Íslandi , Karli Erlingssyni .
" Hjá Guðmundi er þetta einfaldlega þannig að það á að ná í leikina , sama hvernig það er gert .
Við erum það heppnir að þekkja frábæran snilling sem heitir Karl Erlingsson og nær einhvern veginn öllum sjónvarpsstöðvum í Evrópu .
Hann kaupir áskrift ef því er að skipta og Gunnar er gjarnan búinn að athuga hvar andstæðingar Íslands spila í aðdraganda stórmóta .
Gummi og Einar Þorvarðar eru einnig búnir að kanna það á oft á tíðum .
Kalli hefur reynst okkur frábær liðsauki í þessum undirbúningi og einnig oft áður .
Hann finnur eiginlega alla leiki og þegar við mætum á stórmót erum við með efni af nánast öllum liðum , " sagði Óskar og Gunnar benti á að það skipti miklu máli að vera komnir með upplýsingar fyrir mót því leikið er þétt meðan á mótinu stendur og tíminn af skornum skammti .
" Guðmundur er kröfuharður og slakar aldrei á kröfunum gagnvart okkur eða strákunum og það er mikill kostur , " sagði Óskar og Gunnar tekur í sama streng .
" Við erum með Gumma á bakinu allan sólarhringinn .
Hann leitar einnig mikið til okkar og nýtir okkur vel .
Þess vegna er gaman að vinna með honum .
" Forfallnir handboltanördar Ljóst er að HSÍ hefur skaffað Guðmundi frábæra aðstoðarmenn í þeim Gunnari og Óskari því þarna eru menn á ferðinni sem geta hugsað um handbolta allan sólarhringinn og haft gaman af .
" Ég held að þú þurfir að hafa gríðarlegan áhuga til að standa í þessu .
Við erum jú að klippa þetta til og koma efninu til Guðmundar en mér finnst alveg aðdáunarvert hvað hann getur setið yfir þessu og horft á efnið dag eftir dag þar sem hann kryfur andstæðingana til mergjar .
Ég þori að fullyrða að það sé enginn þjálfari í boltanum sem eyðir eins miklum tíma í að horfa á efni og greina og Guðmundur gerir .
Við sköffum myndefnið , og gerum það vel , en vinnan og ákvarðanatakan liggur hjá honum .
Við getum tekið sem dæmi hvernig þessu var háttað fyrir leikinn á móti Japan .
Þá var hann með tvo vídeófundi með öllu liðinu en auk þess var hann líka með fundi inni á herbergjum með varnarmönnum og markmönnum .
Þess á milli var hann að horfa á myndböndin og það var því varla frí mínúta hjá honum .
Ég fullyrði að aðrir þjálfarar leggja ekki jafnmikið á sig og hann .
Guðmundur vill líka fá þrjá til fjóra leiki af hverju liði .
Hann er góður í því að finna lausnirnar við leik andstæðingana og þær er ekki endilega að finna með því að horfa á einn leik , " sagði Óskar og Gunnar segir það vera hvatningu hversu mikið gagn sé að þeirra vinnu .
" Við vitum hversu mikið Gummi notar þessa þjónustu okkar en leikmenn gera það einnig .
Þeir koma til okkar og fá upplýsingar og myndefni .
Þeir eru mjög einbeittir og samviskusamir í því að pæla í þessu sjálfir .
Að því sögðu þá myndi ég halda að við eyddum mestum tíma í slíka undirbúningsvinnu af öllum þjóðum .
Auðvitað er þetta nett bilun en einnig mikil reynsla .
Við höfum jafnframt lært að skipuleggja okkur .
Maður nær í hálftíma til viðbótar í svefn ef maður er snöggur að koma sér á hótelið eftir leikina .
Ef við eigum von á því að fá leik á dvd klukkan 14 þá er ég á hótelinu , tek á móti honum og keyri hann inn í forritið á meðan Óskar er með liðinu á æfingu , " sagði Gunnar .
" Sem betur fer erum við vel giftir " Þess ber að geta að þeir Gunnar og Óskar eru engir aukvisar í handknattleiksþjálfun .
Báðir hafa þeir nóg fyrir stafni í þjálfun , Gunnar hjá Kristiansund í Noregi og Óskar hjá Val .
Er ekki erfitt fyrir þá að eyða jafnmiklum tíma í landsliðsverkefnin og raun ber vitni ? " Ég hef verið heppinn með mína vinnuveitendur í gegnum tíðina , bæði þegar ég var hjá Kaupþingi og einnig núna í Noregi .
Félagið sér hag sinn í að hleypa mér í þessi verkefni .
Þetta krefst skipulagningar og maður reynir að stýra janúarmánuði í gegnum símann og tölvupóst .
Félagið mitt í Noregi reynir kannski að auglýsa þetta upp og nýta sér þetta á einhvern hátt , " sagði Gunnar og Óskar segir Valsmenn stolta af því að tengja sig við landsliðið .
" Ég held að Valsmenn séu stoltir af þessu og finnist það vera styrkur að tengja Val við landsliðið .
Því er ekki að neita að janúarmánuður er erfiður og þá reynir mikið á Heimi Ríkharðsson .
Mér finnst erfitt að vera lengi frá félaginu sem aðalþjálfari .
Sem dæmi þá var 6. flokkur að spila og það var erfitt að vera ekki með litlu strákunum og ég var með smásamviskubit .
Þetta er langur tími ef vel gengur og við þetta má bæta að við erum báðir fjölskyldumenn .
Það reynir á fjölskylduna og allir þurfa að leggjast á eitt .
Á hinn bóginn eru þetta mikil forrétindi og mikil skemmtun fyrir utan það hvað þetta hefur hjálpað okkur gríðarlega sem þjálfarar .
Við bætum okkur með hverju móti og öðlumst svakalega reynslu , " sagði Óskar og Gunnar tekur þennan punkt á lofti .
" Hérna erum við að pæla í handbolta allan sólarhringinn með bestu þjóðum og bestu leikmönnum í heimi .
Maður getur ekki annað en bætt sig sem þjálfari með því að vinna með Gumma og landsliðsstrákunum .
Ég tek þó undir það með Óskari að maður er með samviskubit gagnvart félaginu og fjölskyldunni .
Sem betur fer erum við vel giftir því það er ekki auðvelt fyrir konurnar að vera einar heima að sjá um börnin í tæpan mánuð , " sagði Gunnar .
" Heiður að vera hluti af svona heild " Líklega hefur það komið mörgum íþróttaáhugamanninum á óvart að sjá landsliðsmanninn Guðjón Val Sigurðsson spila allt að því 60 mínútur , leik eftir leik , á heimsmeistaramótinu í handknattleik í Svíþjóð .
Hornamaðurinn snjalli missti nefnilega mikið úr á síðasta ári .
Guðjón var ein af lykilpersónunum í Austurríkisævintýrinu á EM í fyrra en í kjölfarið fór hann í aðgerð á vinstra hné .
Hún heppnaðist ekki sem skyldi og Guðjón fór í aðra aðgerð seint í maí .
Hún virðist hins vegar hafa gert sitt gagn því Guðjón sneri aftur á handboltavöllinn hinn 1. desember með félagsliði sínu Rhein-Neckar Löwen í Þýskalandi .
Mikil óvissa ríkti um þátttöku Guðjóns á HM vegna þessa og Guðjón tjáði Morgunblaðinu að hann hefði sjálfur ekki verið viss um að vera tilbúinn í slaginn fyrr en eftir vináttuleikina við Þjóðverja í aðdraganda keppninnar .
" Ég sagði alltaf að ég þyrfti að spila einhverja leiki í desember og fá að spreyta mig í einhverjar mínútur til þess að sjá hvar ég væri staddur .
Til að byrja með stóð ég á öndinni eftir nokkrar mínútur og vissi ekki hvaðan á mig stóð veðrið .
Ég fann að ég var búinn að æfa vel og var búinn að ná upp fínum styrk .
Spurningin var hins vegar hvernig þetta kæmi út inni á vellinum sjálfum .
Þegar maður er einn inni í æfingasal þá er þetta allt öðruvísi , því þá stjórnar maður álaginu sjálfur .
Í leikjum getur maður ekki ráðið því sjálfur hvenær maður þarf að hlaupa og hvenær ekki .
Það var kannski einna erfiðast við þetta allt saman .
Mig langaði alltaf að fara á HM en fann ekki fyrr en í Þjóðverjaleikjunum að þetta myndi ganga , þó svo að þeir leikir hafi alls ekki verið neinar flugeldasýningar af minni hálfu .
Þarna var um að ræða tvo leiki á tveimur dögum og fyrri leikurinn var fyrsti leikurinn sem ég spilaði frá upphafi til enda síðan á móti Pólverjum í bronsleiknum á EM í fyrra .
Morguninn eftir þorði ég ekki að stíga fram úr og lá á koddanum í smátíma .
Ég vildi ganga úr skugga um að ekkert amaði að en hnéð sýndi engin viðbrögð , þ.e.a.s. enginn vökvi eða bólgur fylgdu þeim leik .
Þá var ég endanlega viss um að þetta myndi ganga upp , " sagði Guðjón sem hafði tekið þátt í fimm leikjum með Löwen áður en að jólafríinu kom og lék þá yfirleitt annan hálfleikinn .
Eins og beljurnar á vorin Guðjón hefur hvergi dregið af sér eftir að til Svíþjóðar var komið og hvíldi aðeins í liðlega tíu mínútur í allri riðlakeppninni .
Ekki nóg með það heldur er hann einn af markahæstu leikmönnum keppninnar og tekur upp þráðinn þar sem frá var horfið í Austurríki .
Morgunblaðið innti Guðjón eftir því hvort hann fyndi fyrir mikilli leikgleði eftir að hafa verið jafn lengi frá handknattleiksiðkun og raun ber vitni .
" Já já , auðvitað geri ég það .
Ég tók hins vegar meira eftir því í byrjun desember þegar ég byrjaði að spila með félögum mínum í Rhein-Neckar Löwen .
Þeir höfðu æft allan júlí og spilað ágúst , september , október og nóvember en þá kom ég loksins inn í þetta í desember þegar þeir voru farnir að horfa til þess að komast í jólafrí .
Þá kom einn sem var eins og beljurnar á vorin , " sagði Guðjón og bætti við að hann hefði fundið fyrir því að gott væri að tilheyra hópnum hjá Löwen á nýjan leik .
" Handbolti er hópíþrótt og við erum vanir að tilheyra liði .
Ég fann einna mest fyrir því að tilheyra hópnum á ný þegar ég byrjaði aftur að spila .
Ég var alltaf á æfingunum og var á staðnum á meðan ég var meiddur en ég hafði ekkert hlutverk .
Þá er maður svolítið utangátta og hefur ekkert með gengi liðsins að gera eða hvernig æfingarnar ganga .
Sú tilfinning að vera hluti af heild og skipta máli á nýjan leik var gríðarlega góð .
" Forréttindi að geta létt lund landans Guðjón Valur hefur marga fjöruna sopið með íslenska landsliðinu og er að keppa á sínu þrettánda stórmóti .
Fyrsta stórmótið var EM í Króatíu árið 2000 og Guðjón hefur ekki misst úr stórmót síðan .
Guðjón segir það alltaf jafn sjálfsagt að gefa kost á sér í landsliðsverkefnin þrátt fyrir að álagið sé mikið á leikmönnum sem eru atvinnumenn erlendis , t.d. í Þýskalandi .
" Það eru forréttindi að fá að spila fyrir Íslands hönd .
Ég er alltaf gríðarlega stoltur og glaður þegar ég fæ að gera það .
Ég ætla ekki að reyna að ljúga því að þér að þetta sé alltaf jafn gaman , því auðvitað er ekkert gaman þegar illa gengur og þessir svokölluðu sérfræðingar taka menn af lífi .
Það er aldrei gaman en fylgir einfaldlega því að vera í liði sem fylgst er með og vinsælt er .
Að sjálfsögðu hefur verið gríðarlega gaman að taka þátt í þessu síðustu árin því það virðast allir fylgjast með okkur og hafa gríðarlegan áhuga á því sem við erum að gera .
Ef við getum létt lund landans á einhvern hátt þá eru mikil forréttindi að geta gert það með því að kasta bolta úti í heimi .
Á þessu móti erum við að þróa okkar leik og bregðast við leik andstæðinganna sem er öllu skemmtilegra en að vera alltaf að hamra á sömu hlutunum .
Við erum allir mjög einbeittir og hópurinn passar mjög vel saman .
Það er heiður að vera hluti af svona heild , " sagði Guðjón en benti jafnframt á að stórmótin séu frábrugðin mörgum öðrum landsliðsverkefnum .
Þegar æfingamót bætist við loka- og undankeppnir þá sé álagið orðið mjög mikið .
" Ekki eru öll landsliðsverkefni jafn áhugaverð og það getur reynst erfitt að sinna öllu vel .
Við getum tekið dæmi þar sem maður spilar í þýsku deildinni á sunnudegi og heldur til móts við landsliðið á mánudegi .
Þá eru kannski landsleikir í undankeppni á miðvikudegi og laugardegi sem þýðir að maður skilar sér heim á sunnudegi eða mánudegi og á aftur leik í deildinni á miðvikudegi .
Við svona aðstæður spyr maður sig , fyrir hvern er þetta gert ? Þetta hjálpar ekki leikmönnum að mínu mati og gæði leiksins líða fyrir þetta .
Eins sér maður á stórmótum , þar sem leikið er þétt , að gæði leikjanna í undanúrslitum og úrslitum eru oft á tíðum minni en í upphafi móts eða um miðbik móts .
HM í handbolta er klárað á þó nokkuð styttri tíma en HM í fótbolta svo dæmi sé tekið , " sagði Guðjón Valur Sigurðsson þegar Morgunblaðið náði tali af honum í Linköping .
kris@mbl.is 