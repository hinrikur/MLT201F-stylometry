Það er óhætt að segja að Sunnudagsmogginn sé helgaður listum í upphafi árs .
Fer vel á því á ári , þar sem listir og menning verða í öndvegi .
Ekki aðeins með opnun tónlistarhúss , sem tónlistarmenn hafa barist fyrir áratugum saman , heldur verða Íslendingar einnig í öndvegi á bókastefnunni í Frankfurt , sem er sú stærsta sinnar tegundar í heiminum , og eru Íslendingar fyrstir Norðurlandaþjóða til að hreppa það hlutskipti .
Ástæða er til að hampa sérstaklega Sigrúnu Eldjárn , sem á 30 ára rithöfundarafmæli og er tilnefnd til barnabókaverðlauna Astrid Lindgren .
Óhætt er að segja að hún hafi gætt tilveru barna lífi með teikningum sínum og sögum .
" Kannski er ég bara svona barnaleg sjálf og hef aldrei orðið fullorðin , " segir hún í viðtali sem Kolbrún Bergþórsdóttir átti við hana af þessu tilefni .
" En ég er að minnsta kosti sannfærð um að ég sé að vinna afskaplega mikilvægt starf .
Ég lifi í þeirri trú að ég sé að færa börnum eitthvað skemmtilegt að lesa og eitt af því mikilvægasta sem gert er fyrir börn er að láta þau lesa eða að lesa fyrir þau almennilegar bækur .
Þar með er maður auk þess að ala upp lesendur framtíðarinnar þannig að aðrir rithöfundar hafi einhverja til að skrifa fyrir .
" Auðvitað er það svo að barnabókahöfundar á borð við Sigrúnu krydda ekki aðeins tilveru þeirra yngstu , heldur einnig foreldra sem lesa fyrir börnin sín .
Oft og einatt er ekki síður mikilvægt að ala þá upp .
Þá er gaman að geta teflt fram grein Halldórs Guðmundssonar um tildrög bókar sem hann skrifaði og komin er út í Þýskalandi , en þar tekur hann fyrir ævi kjarnakonunnar Mamúsku sem lifði skin og storma tuttugustu aldarinnar , " öld öfganna með sínum ótæmandi sagnabrunni " .
Nálgun hans er fróðleg er hann skrifar um hlutverk ævisagnaritarans sem " hlýtur í senn að leita leyndardóma og sætta sig við að geta ekki afhjúpað þá alla og á ekki endilega að gera það .
Kver mitt um Mamúsku fjallar öðrum þræði um þetta , að líf konu eins og hennar , litríkt en aðeins að litlu leyti skjalfest , og ber með sér andblæ veraldar sem var , verður aldrei fangað til fulls ; lesandinn verður stundum að sætta sig við reykinn af réttunum .
" Halldór stýrir undirbúningi Íslendinga fyrir bókastefnuna í Frankfurt , sem fór vel af stað í október síðastliðnum þegar Íslendingar tóku við keflinu af Argentínumönnum .
Þegar er ljóst að yfir hundrað bækur íslenskra höfunda koma út á þýsku af þessu tilefni og Ísland verður í forgrunni á fjölmörgum viðburðum næsta árið .
Reynsla annarra þjóða sýnir að sá árangur er langvinnur ef vel tekst til .
Mamúska kallaði gesti sína börn og víst er að fólk á að hlúa að barninu í sjálfu sér – helst alla ævi .
Hornsteinninn að góðu samfélagi er lagður með því að skapa börnunum góð skilyrði , jafnt stórum sem smáum .
Víst er að listir og bókmenntir víkka ekki aðeins sjónsvið þeirra og hugmyndaheim , þar nema þau jafnframt " reykinn af réttunum " .
