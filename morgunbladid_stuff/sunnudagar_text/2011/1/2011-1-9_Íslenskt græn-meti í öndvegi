Nú þegar óopinberu Íslandsmeistaramóti í kjötáti er lokið , held ég að það sé við hæfi að koma með uppskriftir að grænmetisréttum .
Ég vil nota tækifærið til að hrósa íslenskum grænmetisframleiðendum fyrir frábæra frammistöðu undanfarinna ára og fyrirmyndar markaðssetningu , en þeir hafa verið leiðandi í því að setja andlit á vöruna sem við neytendur höfum tekið vel á móti .
Til dæmis finnst mér eins og ég þekki hjónin Knút og Helenu á Friðheimum vel þrátt fyrir að hafa aðeins hitt þau einu sinni , af því að plómutómatarnir þeirra eru í miklu uppáhaldi hjá okkur fjölskyldunni og iðulega á boðstólum .
Ég fylltist stolti þegar þau fengu titilinn " ræktendur ársins 2010 " hjá Sölufélagi Garðyrkjumanna fyrir skemmstu .
Hér á eftir eru tvær uppskriftir sem eru nokkuð ítalskar og henta plómutómötunum þeirra einkar vel , þegar ég hugsa það eru Friðheimar ansi ítalskt nafn sem mundi hljóma einhvernvegin svona Pace del mondo .
Mælist ég til þess að við vöndum okkur við að kaupa íslenskt grænmeti enn meira á nýju ári og sennilega væri nú gáfulegt að borða mikið af grænmeti a.m.k. fram að þorranum .
Tómat- og paprikumaukssúpa Fyrir 4 til 6 1 kg plómutómatar 3-4 hvítlauksrif 500 g rauð paprika 1 msk tómatpuré 1 dl steinselja ( söxuð ) 1 msk ferskt timjan ( saxað ) 1 dl ólífuolía 1/2 1 grænmetissoð 60 g smjör 1 dl sýrður rjómi Aðferð : Tómatarnir og paprikan er baðað í olíu og grillað í ofni eða á grilli þangað til tómatarnir eru dökkir .
Þá kælt , paprikan kjarnahreinsuð og afhýdd .
Svitið hvítlaukinn í olíunni og bætið síðan tómötunum og paprikunni við og sjóðið í soðinu ásamt tómatpuréinu í 30 mín .
Maukið þá súpuna og sigtið áður en hún er smökkuð til með salti , pipar , timjan og smjöri .
Stráið saxaðri steinselju yfir súpuna og berið fram með brauðteningum , sýrðum rjóma og ef til vill nýbökuðu brauði .
Kryddaður kjúklingabaunaréttur Fyrir 4 til 6 1 eggaldin 1 tsk salt 1 bolli kjúklingabaunir ( látið liggja í köldu vatni yfir nótt ) 2 msk ólífuolía 1 laukur ( saxaður ) 2 hvítlauksrif ( söxuð ) 2 msk engifer , rifið ( ferskt ) 1 msk broddkúmen ( malað ) 2 tsk paprikuduft ¼ tsk saffranþræðir 1 tsk chilliduft 1 L grænmetissoð 2 gulrætur ( skornar í teninga ) 1 rófa ( skorin í teninga ) 1 kúrbítur ( skorinn í teninga ) 5 Plómutómatar ( skornir í teninga ) 1/3 bolli steinselja ( söxuð ) Aðferð : Skerið eggaldin í tvennt eftir endilöngu , stráið saltinu yfir og látið standa í tuttugu mínútur , áður en þið skerið það í teninga , hitið olíuna á stórri steikarpönnu og brúnið laukinn létt áður en hvítlauk , engiferi og kryddi er bætt út í ásamt kjúklingabaununum ( látið vatnið renna vel af þeim fyrst ) .
Setjið grænmetissoðið út í og sjóðið í u.þ.b 40 mínútur við væga suðu , eða þar til baunirnar eru orðnar meyrar .
Blandið þá eggaldini , rófu , gulrótum og kúrbít út í og sjóðið áfram í tíu mínútur .
Blandið þá tómötunum út í og látið sjóða í 1-2 mín , áður en steinseljunni er stráð yfir og rétturinn borinn fram með hrísgrjónum eða fersku salati .
