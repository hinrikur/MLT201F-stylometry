Yfir hvaða fyrirbæri á íslensk tunga flest orð ? Þessar spurningu varpa ég stundum fram þegar tilefni gefst til og fáir eiga kollgátuna .
Fólk nefnir fyrirbæri eins og snjó , haf og vind og vissulega er til fjölbreyttur orðaforði yfir þau náttúruöfl sem þjóðin hefur þurft að kljást við frá öndverðu , til að mynda húsbóndann í neðra en hann hægt er að ávarpa með margvíslegum hætti .
En ef fjölbreytni orðanna endurspeglast í baráttunni þjóðarinnar við hvimleið öfl hlýtur heimska að vera versta ólukka okkar Íslendinga því að orðið heimskingi á sér fleiri samheiti en nokkurt annað í málinu .
Sá sem flettir upp í Íslenskri samheitaorðabók til að finna viðeigandi orð yfir heimskingja fyllist trúlega valkvíða því að þar hefur hann hvorki fleiri né færri orðum úr að spila en 75 .
Sum þeirra virðast fremur meinleysisleg , svo sem fífl , flón og kjáni en önnur eru öllu bragðmeiri , svo sem afglapi , beinasni , skynskiptingur og þöngulhaus .
En svo er ýmislegt þar á milli sem heyrist sjaldan , svo sem flautakollur , gláni og kusi .
Aðeins tvö samheitanna hafa krosstákn sem merkir að þau séu úrelt , þ.e. áni og trefill en a.m.k. tvö orð af erlendum uppruna hafa greinilega öðlast þegnrétt í þessum fjölbreytta íslenska munnsöfnuði , þ.e. imbi og idjót .
Hugtakið heimska telur öllu færri samheiti eða rúmlega 50 , en þar gefur ritstjóri orðabókarinnar upp andheitið skynsemi .
Hins vegar er ekkert andheiti gefið upp um heimskingja og því þarf maður að geta sér til um það .
Þá kemur upp í hugann orðið gáfumaður og sé flett upp á því kemur í ljós að þar er ekki um að ræða eins marga jafningja og í tilviki heimskingjans því að hann er aðeins einn og nefnist vitmaður .
Um það er engum öðrum blöðum að fletta .
Gamalreyndur kennari sagði eitt sinn að foreldrar þyldu að heyra hvaðeina um börn sín annað en að þau væru heimsk eða illa gefin , þá væri skömminni skárra að kalla þau þjófótt , undirförul og níðlöt .
Fæst viljum við heldur láta segja upp í opið geðið á okkur að við séum afglapar , beinasnar eða erkifífl .
En hvernig stendur þá á þessu hrapallega ójafnræði milli gáfumannsins og heimskingjans í samheitaorðabókinni ? Því verður tæplega svarað á þá lund að á Íslandi séu bara tveir gáfumenn á móti 76 heimskingjum .
Ætli skýringin sé ekki frekar sú að við metum andlegt atgervi svo mikils að okkur sómi illa að jaska það út með merkingarsnauðu orðagjálfri .
Að sama skapi er fátt áhrifaríkara til að láta í ljósi vanþóknun á öðrum en að fara niðrandi orðum um gáfnafar þeirra .
Þess vegna hefur orðabelgurinn um heimska manninn líklega þanist út eins og púkinn í fjósi Sæmundar fróða þótt sá hafi raunar þrifist á annars konar munnsöfnuði samkvæmt skemmtilegri þjóðsögu .
