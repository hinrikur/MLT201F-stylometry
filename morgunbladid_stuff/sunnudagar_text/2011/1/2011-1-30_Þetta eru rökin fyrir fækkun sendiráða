Hrunið hefur leitt til þess að á öllum sviðum samfélagsins , hjá hinu opinbera , einkafyrirtækjum og á heimilum hafa útgjöld verið tekin til endurskoðunar og leiða leitað til að draga úr þeim .
Þetta er ekki bara að gerast hér á Íslandi heldur um allan hinn vestræna heim , sem stendur frammi fyrir gjörbreyttum aðstæðum í efnahagsmálum .
Eitt af því sem hlýtur að koma til frekari skoðunar er kostnaður okkar við utanríkisþjónustu , þ.e. samskipti okkar við önnur ríki .
Nú orðið eru þau tiltölulega einföld .
Mikil átök vegna þátttöku okkar í kalda stríðinu og útfærslu fiskveiðilögsögunnar eru að baki .
Við eigum að vísu eftir að leiða til lykta fyrirkomulag samskipti okkar við Evrópusambandið en að öðru leyti snýst hagsmunagæzla gagnvart öðrum þjóðum um að tryggja réttmæta hlutdeild okkar í flökkustofnum á Norður-Atlantshafi og greiðan aðgang að erlendum mörkuðum fyrir afurðir okkar .
Til lengri tíma litið er stóra málið hvernig þróun siglingaleiða á norðurslóðum snertir hagsmuni okkar .
Jafnhliða því , sem sú hagsmunagæzla , sem utanríkisþjónusta okkar þarf að sjá um , hefur af ofangreindum sökum minnkað að umfangi hafa margvíslegar tækniframfarir og bættar samgöngur leitt til þess að hægt er að sinna þessum samskiptum með einfaldari og ódýrari hætti .
Nú geta fulltrúar íslenzkra stjórnvalda flogið til Evrópu snemma að morgni , sótt fundi og komið heim að kvöldi .
Þetta er mikil breyting frá því sem áður var , þegar einn fundur þýddi kannski þriggja daga ferðalag .
En jafnframt hafa tæknileg samskipti gjörbreytzt .
Símasamband er betra og fullkomnara .
Fjarfundakerfi hafa rutt sér til rúms þannig að fólk þarf ekki að ferðast landa í milli til þess að tala saman við sæmilega góðar aðstæður .
Það gamla kerfi , að utanríkisþjónustur komi sér upp eins konar útibúum víða um lönd , sem nefnast sendiráð með öllum þeim kostnaði , sem þeim fylgir hefur að sumu leyti runnið sitt skeið á enda .
Þetta er mikill kostnaður .
Þótt við séum örþjóð , sem að jafnaði skiptir engu máli í alþjóðlegum samskiptum , hafa sendimenn okkar á erlendri grund talið að umbúnaður um sendiráð okkar yrði að uppfylla vissar lágmarkskröfur .
Það þýðir að keyptir hafa verið dýrir bústaðir fyrir sendiherra ( eða leigðir í einhverjum tilvikum ) , skrifstofuhúsnæði hefur þurft að standast sömu kröfur auk alls þess , sem fylgir veröld diplómatanna .
Á undanförnum áratugum hefur sendiráðum okkar fjölgað .
Talið hefur verið nauðsynlegt að hafa þrjú sendiráð í Asíu , í Japan , Kína og á Indlandi , sendiráðum í Evrópu hefur verið fjölgað o.s.frv. Það blasir við að í þeirri endurskoðun alls opinbers kostnaðar sem nú stendur yfir hljótum við að hugsa samskipti okkar við aðrar þjóðir upp á nýtt .
Það er alveg öruggt mál að færi fram þarfagreining eins og tíðkast í einkafyrirtækjum kæmi í ljós að við þurfum ekki á öllum þessum útstöðvum að halda .
Auðvitað verðum við að hafa sendiráð hjá Sameinuðu þjóðunum , hjá Atlantshafsbandalaginu og hjá Evrópusambandinu .
Við hljótum líka hagsmuna okkar vegna að hafa sendiráð í helztu valdamiðstöðvum heims , svo sem í Washington , Peking , Berlín og London og kannski Moskvu .
Það er hins vegar engin þörf á að hafa fjögur sendiráð á Norðurlöndum .
Það dugar að hafa eitt og reka út frá því litlar skrifstofur annars staðar á Norðurlöndunum .
Það er lúxus sem við höfum ekki efni á að hafa þrjú sendiráð í Asíu .
Að öðru leyti er hægt að reka utanríkisþjónustu okkar og hagsmunagæzlu gagnvart öðrum þjóðum með sendiherrum , sem hafa aðsetur á Íslandi en ferðast til þeirra landa , sem kalla á slíkar heimsóknir , þegar tilefni er til .
Að hluta til er sú nærvera , sem fylgir því að hafa sendiráð í öðrum ríkjum , auðvitað táknræn en það eru takmörk fyrir því hvað smáþjóð getur leyft sér að leggja mikla peninga í táknræna nærveru .
Í hugmyndum sem þessum felst enginn fjandskapur gagnvart utanríkisþjónustu okkar heldur einfaldlega sú skoðun að kostnaður við hana hljóti að koma til endurskoðunar eins og öll önnur opinber útgjöld og að við sníðum okkur stakk eftir vexti í þessum efnum sem öðrum .
Því verður haldið fram að verði sendiráðum okkar í öðrum löndum fækkað muni þau hin sömu loka sendiráðum sínum hér og við verða af tekjum vegna þeirra .
Það tekjutap er ekki svo mikið að það geti ráðið fjölda sendiráða okkar .
Önnur ríki eru sífellt að endurskoða þörf fyrir sendiráð í öðrum löndum .
Ekki eru margir mánuðir síðan endurskipulagning af því tagi fór fram í norsku utanríkisþjónustunni .
Þegar gerð er krafa um mikla fækkun starfa í heilbrigðisþjónustunni , niðurskurð útgjalda á Landspítala , sparnað í rekstri skóla , allt að því lokun heilsugæzlustöðva á landsbyggðinni og allt það sem við þekkjum úr umræðum líðandi stundar er ósköp eðlilegt að hið sama nái til utanríkisþjónustunnar .
Og það auðveldar niðurskurð á þeim vettvangi að sterk rök eru fyrir honum vegna breyttra aðstæðna og nýrra samskiptahátta .
En samskipti okkar við önnur ríki snúast um fleira .
Alþingi sjálft á í umtalsverðum samskiptum við önnur lönd .
Þingmenn eru mikið á ferðalögum til fundahalda .
Hið sama á við um embættismenn í öðrum ráðuneytum og ríkisstofnunum .
Margt af þessu skilar litlu og sumt engu eins og þeir vita bezt sjálfir sem í því standa .
Það mundi draga mjög úr kostnaði ef dagpeningakerfi hins opinbera yrði breytt og tekin upp sá háttur , sem tíðkast í sumum einkafyrirtækjum , að greiða útlagðan kostnað en ekki dagpeninga , sem í of mörgum tilvikum virka sem launauppbót .
