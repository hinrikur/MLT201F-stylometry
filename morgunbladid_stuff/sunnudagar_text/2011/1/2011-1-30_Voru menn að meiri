Þau undur og stórmerki gerðust á Alþingi á fimmtudag , þar sem stjórnlagaþingsklúðrið var til umræðu , að tveir stjórnarþingmenn báðust afsökunar á klúðrinu .
Þetta voru þingmennirnir Róbert Marshall , sem er formaður allsherjarnefndar Alþingis og þingmaður Samfylkingarinnar , og Árni Þór Sigurðsson , starfandi þingflokksformaður Vinstrihreyfingarinnar – græns framboðs .
Ég er þeirrar skoðunar að þingmennirnir hafi með afsökunarbeiðni sinni til íslensku þjóðarinnar verið menn að meiri og ólíkt meiri mannsbragur hafi verið á málflutningi þeirra en málflutningi þeirra Jóhönnu Sigurðardóttur forsætisráðherra og Ögmundar Jónassonar innanríkisráðherra .
Forsætisráðherra sparaði ekki gífuryrðin í málflutningi sínum og sagði m.a. að " íhaldið " væri " skíthrætt " við að sett yrði inn í stjórnarskrá ákvæði um að auðlindirnar yrðu í þjóðareign .
Er svona málflutningur samboðinn forsætisráðherra ? Forsætisráðherra er eðli málsins í forsæti ríkisstjórnarinnar og ber ábyrgð á stjórnsýslunni .
Hefði nú ekki verið vitinu nær hjá Jóhönnu að beina augum að því sem úrskeiðis fór við kosninguna til stjórnlagaþings og skoða vel ígrundaðan rökstuðning Hæstaréttar fyrir ógildingu kosninganna ? Svo skoraði ráðherrann á þingheim að koma sér saman og færa þjóðinni það stjórnlagaþing sem hún hefði kallað eftir .
Ja hérna hér ! Ekki hef ég orðið þess vör að þjóðin hafi kallað eftir einu eða neinu í þessum efnum .
Þetta hefur frá upphafi verið sérstakt gæluverkefni Jóhönnu Sigurðardóttur og ekkert hefur breyst í þeim efnum .
Búið er að kosta til mörg hundruðum milljóna króna við undirbúning og kosningu , en samt sem áður ætlar enginn ráðherra í ríkisstjórn Jóhönnu að axla ábyrgð á klúðrinu .
Slík meðferð á almannafé myndi kalla á afsagnir í öðrum löndum , sem við , á hátíðis- og tyllidögum berum okkur saman við .
Innanríkisráðherrann var ekki mikið skárri í munnlegri skýrslu sinni sem hann flutti þingheimi á fimmtudag , því hann tiltók í fyrsta lagi að Hæstiréttur væri ekki hafinn yfir gagnrýni , í öðru lagi þyrfti að beina sjónum að löggjafanum , Alþingi , sem bæri ábyrgð á lagasetningunni .
Í þriðja lagi taldi ráðherrann að væri í lagi að líta til þeirra sem framkvæmdu lögin , þ.e. dómsmála- og mannréttindaráðuneytisins og landskjörstjórnar .
Hefði ekki verið réttara og sanngjarnara af innanríkisráðherranum , miðað við ákvörðun Hæstaréttar , sem byggir ógildingu sína á löglausri framkvæmd kosninganna , að hefja upptalninguna á innanríkisráðuneytinu , sem bar höfuðábyrgð á framkvæmd kosninganna .
Ekki veit ég hvernig ríkisstjórnin og stjórnarmeirihlutinn á Alþingi ætla að reyna að greiða úr þeirri flækju og klúðri sem þau standa nú frammi fyrir að verða að gera , en um hitt er ég sannfærð að það mun kosta okkur skattgreiðendur þessa lands a.m.k. aðrar 300 milljónir króna .
En það eru vitanlega smápeningar , þegar slíkt þjóðþrifamál á í hlut , sem a.m.k. tveimur þriðju hlutum þjóðarinnar er skítsama um ! Það verður bara skorið enn meira niður í heilbrigðiskerfinu , öldrunarþjónustunni , menntakerfinu og öðrum velferðarsviðum samfélagsins , til þess að fjármagna nýtt stjórnlagaþingsklúður .
Allir vita hver kosningaþátttakan var , þegar kosið var til stjórnlagaþings í nóvember sl. og mér býður í grun , að þátttakan í nýjum kosningum , verði þær knúnar í gegn af Jóhönnu og co. , verði mjög fjarri því að ná þriðjungi kosningabærra manna í kjörklefana því nú liggur fyrir að það verða að vera klefar , ekki skilrúm og þá verður biðtíminn á kjörstað lengri en hann var þegar skilrúmin og númeruðu kjörseðlarnir voru fullnægjandi að mati innanríkisráðherrans .
