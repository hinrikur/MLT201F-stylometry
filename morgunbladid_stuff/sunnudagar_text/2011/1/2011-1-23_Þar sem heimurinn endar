Halló manni , taktu mynd af okkur og hafðu skipið með í bakgrunni ! Við skulum hætta að kyssast á meðan .
" Þeir léku sér á ströndinni og í flæðarmálinu , slógust , kysstust og gáfu frá sér vinaleg selahljóð .
Það var alveg greinilegt að þeim fannst ekki leiðinlegt að vera til .
Þeir litu af og til upp úr faðmlögunum , það var eins og þeir væru að spyrja okkur með augunum sem voru á stærð við golfkúlur : " Hvað , er tvö þúsund og sjö hjá ykkur ennþá , þetta er svo flott skip ? " Já , skipið er glæsilegt og margra ára draumur að rætast – að komast til Suðurskautslandsins , fimmtu stærstu heimsálfunnar á eftir Afríku , Asíu , Norður- og Suður-Ameríku .
Að standa á ströndinni á Suður-Georgíu-eyju er eins og að vera á baðströnd á Spáni .
Eini munurinn er sá að allir baðstrandargestir virðast hafa legið á maganum og sólbrunnið sér til óbóta á bakinu .
Suðurheimskautið er 14 milljón ferkílómetrar að stærð og að 98 prósentum hulið ís sem er að meðaltali einn og hálfur kílómetri að þykkt .
Ég var í boði Le Cercle Polaire og Michels Rocards , fyrrverandi forsætisráðherra Frakklands og núverandi sendiherra pólanna .
Le Cercle Polaire eru frönsk samtök sem Laurent Mayet og Stanislas Potier stýra af röggsemi og umhyggju fyrir norður- og suðurpólum jarðarinnar .
Það eru engar öfgar í þeirra tali , heldur vilja þeir vekja fólk til vitundar um þá staðreynd að íshellurnar eru að bráðna sem gæti valdið jarðarbúum ómældum þjáningum í framtíðinni .
Sú þróun er þegar hafin .
Það eru margir heimsfrægir heimskautafarar í samtökunum eins og Ranulph Fines , einnig hefur Albert prins af Mónakó lagt samtökunum lið með hugleiðingum sínum um pólana ásamt mörgum fleiri málsmetandi mönnum .
Það eru einnig vísindamenn með í ferðinni á vegum Le Cercle Polaire , þar á meðal Jean Claude Gascard og Neil Hamilton , sem hafa rannsakað ísbreiður norðurhjarans í nær 30 ár , einnig Henriette Rasmussen , fyrverandi þingmaður , einn fárra Grænlendinga sem komið hafa á suðurskautið .
Þau hafa öll áhyggjur af því sem er að gerast í loftslagsmálum , vel sést á Grænlandi hvað er að gerast .
Ísbreiðan á norðurhjaranum hefur aldrei bráðnað svona hratt , mun hraðar en menn reiknuðu með fyrir nokkrum árum .
Svo eru um borð aðrir vísindamenn sem þekkja til dýralífs á suðurskautinu og hafa dvalist þar svo mánuðum skiptir .
Þessir vísindamenn halda fyrirlestra í lok hvers dags um borð í skipinu .
Flestir um borð eru venjulegir ferðamenn sem vilja sjá þennan heimshluta og fræðast um það sem er að gerast á pólunum .
Einn vísindamannanna spyr í einum fyrirlestrinum : " Veit einhver hvað Arktos þýðir ? " Ekkert svar úr salnum .
" Arktos þýðir björn og það voru Grikkir sem gáfu norðurpólnum það nafn og Antarktos ( enginn björn ) fyrir suðurpólinn .
Hvernig vissu Grikkir að það voru birnir á norðurhveli og engir birnir a suðurhveli ? " " Þeir hljóta að að hafa lesið í stjörnurnar á himnum , " er svarað úr salnum .
" Ég sé ekkert í stjörnunum sem segir að það séu ísbirnir á norðurhveli en ekki á suðurhveli .
" Voru hugsanlega einhverjar samgöngur sem upplýstu um ísbirni á norðurhjaranum fyrir mörg hundruð árum og að það væru engir á suðurskautssvæðunum ? Það veit í raun og veru enginn með vissu en orðin Arctic og Antarctic eru komin af þessum orðum Arktos og Antarktos úr grísku og þýða björn og enginn björn .
Við sigldum að ströndinni á Suður-Georgíu-eyju á leið á suðurheimskautið og þessir forvitnu og vinalegu weddel-selir skriðu á land um leið og við og kíktu á okkur .
Það var ekki snefill af ótta í okkar garð , þeir nörtuðu aðeins í úlpuna með vörunum .
Það var ekki verið að bíta með tönnunum , þeir voru svona eins og vinalegir hundar sem vilja leika sér .
Það var hægt að klappa þeim .
Það var engu líkara en þeir hefðu eignast nýja vini .
Ég var ekkert að svekkja þá með því að ég væri ekki einn af ríku körlunum frá árinu 2007 á Íslandi .
Við gengum á land og upp á eyjuna , Nikolais Dubreuil stjórnaði öllu sem gert er í gúmmíbátunum og á landi .
Nikolais er heimskautafari og öryggið uppmálað .
Hann fylgdist með öllum sem komu á land og gaf þeim góð ráð sem höfðu áhyggjur af því að fara á land .
Sumir voru komnir hátt á níræðisaldur og voru að láta drauma sína rætast .
Nikolais og hans menn á gúmmíbátunum sigldu út frá skipinu og könnuðu allt sem gert er áður en fólki var hleypt í land eða kíkt á ísjaka úti á rúmsjó .
Allt var vandlega skoðað með öryggi farþega í fyrirrúmi , það voru ánægðir farþegar sem höfðu stigið á ísjaka úti á reginhafi , sennilega mesta afrek sumra allt sitt líf .
Brosið náði eiginlega hringinn á andliti sumra .
Það er ekki amalegt fyrir skipafélag að hafa mann eins og Nikolais í sínum röðum .
Skipið sem við vorum á , Le Boréal , er fallegt og gott skip .
Raunar svo glæsilegt að manni líður eins og árið sé 2007 .
En það er desember 2010 og Le Boréal er eitt af um 25 skipum sem sigla til Suðurheimskautslandsins .
Skipum sem sigla með farþega sem vilja sjá suðurheimskautið með sínu stórbrotna landslagi og dýralífi – svæði sem er algjörlega einstakt á jörðinni – hefur fækkað um helming frá árinu 2007 enda verða þau að uppfylla strangar kröfur .
Enginn ætti að sleppa því tækifæri að fara og sjá þennan hluta heimsins , eigi þeir á annað borð einhvern möguleika á því .
Le Boréal var að fara í sína fyrstu ferð til suðurskautsins en það er í eigu skipafélagsins Compagnie Du Ponant sem hefur höfuðstöðvar í Marseille í Frakklandi .
Compagnie Du Ponant er með alls konar skemmtiferðaskip og skútur innan sinna raða sem eru á siglingu víða um heimshöfin .
Compagnie Du Ponant siglir meðal annars til Íslands og Grænlands á sumrin .
Skipstjórinn í ferðinni , Jean Philippe Lemaire , er þaulreyndur skipstjóri , honum og áhöfn hans er mjög umhugað um að fólki líði vel um borð og þar er aldrei nein lognmolla .
Leiðangursstjóri um borð er Jerome Pierre sem gleður fólk með endalausum bröndurum og skemmtisögum , maður eiginlega veltist um af hlátri í takt við ölduna þegar Jerome talar og gerir grín að sjálfum sér og öðrum .
Farþegar eru stöðugt upplýstir um veðrið á leiðinni og róaðir niður ef ölduhæð eykst , sem getur gerst á þessari leið , sem er um 7.000 km .
Framan af ferðinni var gott í sjóinn en síðari hlutinn var erfiðari , stormur og risaháar öldur .
Skipstjórinn á Clelia II , sem var rétt á eftir okkur , var í sinni 159. ferð um þessar slóðir en hafði ekki í annan tíma lent í öðru eins veðri .
Skoða má myndskeið af siglingu Cleliu II á Youtube .
Le Boreal fann ekki mikið fyrir veðrinu , skipið var stöðugt og sjó dælt á milli jafnvægistanka þannig að hliðarveltingur var mjög lítill , einungis smástamp þegar stefnið stakkst í ölduna .
Hönnun skipsins er snilldarverk .
Ég hálfskammaðist mín , hélt að ég væri að fara í einhverjum ryðdalli .
Hafði ekki haft tíma til að kynna mér skipið .
Í stormi fyrir aftan okkur á heimleiðinni var skip sem varð fyrir brotsjó , varð vélarvana og rúður brotnuðu .
Við fréttum af því þegar við komum í land .
Þótt maður haldi að maður sé einn í heiminum á svæðinu þá er það ekki svo .
Það eru alltaf einhver skip nálægt ef eitthvað kemur fyrir en þau passa sig á því að vera helst ekki á sama stað á sama tíma , svo það verði ekki of mikil ásókn á svæðin á sama tíma .
Skammt frá téðu skipi var skip sem dró það í land .
Öll ferðalög taka enda og þvílíkt ferðalag að fara til Suðurskautslandsins .
Það gerðist eiginlega óvart , ég hafði misst það út úr mér við strákana hjá Cercle Polaire Michel , Stanislas og Laurent , að mig hefði alltaf langað til tunglsins og á suðurheimskautið þegar þeir spurðu mig hvað ég ætlaði að mynda næst eftir að Grænlandsverkefnið kláraðist .
Þeir gripu það á lofti og spurðu hvort ég vildi ekki bara koma með þeim .
" Við erum að fara eftir tvær vikur til suðurskautsins , tunglið verður hins vegar að bíða .
" Ég var ekki að fara neitt og það ætti eiginlega að leggja mann á hæli sem hafnar svona ferð , ég valdi suðurskautið .
Þessari ferð verður ekki lýst með orðum eða myndum , það verður að upplifa umhverfið , hlusta á hljóðin , finna lyktina af einhverju kaldasta og vindasamasta svæði á jörðinni , en þannig er það þegar verst lætur að vetri til .
Menn geta verið alveg jafnilla settir á Suðurskautslandinu og á tunglinu .
Að bjarga mönnum sem ganga á pólinn getur verið snúið .
Á stórum svæðum er ekki hægt að lenda flugvél og á löngum köflum eru veður válynd .
Menn verða að bjarga sér sjálfir .
En nú er sumar og skipin sigla í einhverja mánuði .
Í lok ferðarinnar , eftir 7.000 km siglingu , var tekin hópmynd af áhöfninni við Góðrarvonarhöfða , þar sigldu menn forðum framhjá og stefndu á heimsenda .
Enginn vissi hvað var framundan – svæðin voru með öllu óþekkt .
