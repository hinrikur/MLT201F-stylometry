Fræg er smellan um manninn sem sat í óperuhúsinu .
Þegar forleik sýningarinnar lauk sagði hann þungbúinn við sinn sessunaut : " Ef þetta var bara forleikurinn , þá líst mér ekki á eftirleikinn .
" Það er úrskurður Hæstaréttar um stjórnlagaþingskosninguna sem kallar fram þessa sögu .
Nú er orðið ljóst að stjórnvöld geta ekki tekið ákvörðun Hæstaréttar af þeim manndómi sem ætlast er til af þeim sem stýra landi .
Þau leitast við að lesa úr dóminum eitthvað allt annað en í honum stendur .
Það var lagasetningin um kosninguna sem brást .
Flestar þær athugasemdir sem dómurinn gerir eiga augljóslega rót í mistökum löggjafans .
Það óhugnanlega er að forsætisráðherrann og ríkisstjórnin þrýstu á þingið með offorsi til að knýja í gegn að stjórnlagaþingi , sem kjósa átti til af slíkum vanefnum , yrði fengið valdið til að breyta stjórnarskránni .
Það vald er að sjálfsögðu á hendi Alþingis sjálfs .
Þó getur ekkert þing á einu kjörtímabili breytt stjórnarskránni .
Það þarf tvö kjörtímabil til og þar með er einnig tryggð aðkoma þjóðarinnar , sem getur gripið inn í villist þingmenn af leið .
Sem betur fer tókst staðföstum þingmönnum , sem þó voru fáliðaðir þegar þarna var komið sögu , að standa af sér yfirganginn og þær hótanir og formælingar sem fylgdu .
Hefði það ekki tekist væri hið alvarlega mál sem upp er komið hálfu verra .
Hvar liggur ábyrgðin ? Sá ráðherra sem ber stjórnskipulega ábyrgð á þessum óförum , svo ekki sé talað um stjórnmálalega ábyrgð , er forsætisráðherrann .
Í málum sem lúta að breytingum á stjórnskipuninni og stjórnarskránni er verkaskiptingin algjörlega skýr og hefur verið frá því að Íslendingar öðluðust forræði eigin mála .
Forsætisráðherrann fer með fyrirsvarið í málinu .
Augljóst er , þegar þetta er skrifað , að Jóhanna Sigurðardóttir , sem aldrei tekur ábyrgð á nokkrum sköpuðum hlut sem úrskeiðis fer á meðan hún stendur vaktina , og eru þeir orðnir ótrúlega margir , gerir nú allt til að láta aðra taka skellinn sem henni ber .
Nú er reynt að láta landskjörstjórn verða blóraböggulinn í þeirri von að þannig megi beina athyglinni frá alvarlegum mistökum forsætisráðherrans sjálfs .
Það er rétt , að landskjörstjórn átti einn fræðilegan kost í stöðunni .
Hún gat tilkynnt að lagagrundvöllurinn sem ríkisstjórnin hafði keyrt í gegn væri þannig úr garði gerður að henni væri ófært að láta efna til kosninga til stjórnlagaþings .
Yrði ekki mark á því tekið færi hún frá í heild sinni .
Þessi kostur er fjarlægur mjög þótt hægt sé að halda því fram að hann hafi verið fræðilega fyrir hendi .
Kjörstjórnin tók þann kost að hafast ekki að á því stigi svo sem vel er skiljanlegt .
Framkvæmdavaldið , sem hefur verklega umsjón með kosningum , fór því af stað og reyndi að finna flöt á að halda stjórnlagaþingskosningar undir þeim undarlegu formerkjum sem lögin frá Alþingi höfðu sett .
Þegar að kjördegi var komið má segja að landskjörstjórn hefði átt næsta kost til að blása kosningarnar af , því að augljóst væri orðið að þær uppfylltu hvorki sérlögin um þær né , og enn síður , almennu kosningalögin sem tóku við þar sem sérlögin þraut .
Sá kostur var á hinn bóginn mjög fjarlægur , svo ekki sé meira sagt , og reyndar engar líkur til að fyrir svo alvarlegri aðgerð hefði nokkru sinni fengist meirihlutastuðningur í landskjörstjórn .
Það ber því allt að sama brunni .
Skaðinn var skeður þegar lagasetningarferlinu um stjórnlagaþing lauk á Alþingi .
Þeir sem síðar komu að málinu eru sekir um það eitt að hafa reynt að bjarga því sem bjarga mátti .
Til þess höfðu þeir því miður ekki lagalegar forsendur segir Hæstiréttur í sínum athyglisverða dómi .
Vel má vera að forsætisráðherranum takist að fá aðra en þá sem endanlega ábyrgð bera til að taka á sig kárínurnar af eigin klúðri .
Það væri ekki í fyrsta sinn og vissulega ekki stórmannlegt enda sýnir reynslan að ekki er við neinu stórmannlegu að búast úr þeirri átt .
Fræðasamfélagið fer á kreik Samfylkingin býr ótrúlega vel að þægum þjónum í svokölluðu fræðasamfélagi Háskólans .
Það hefur heldur betur sést að undanförnu í umræðum um Evrópumál , þar sem slíkir hafa algjörlega þurrkað út allan trúverðugleika Háskólans á þessu mikilvæga sviði og er erfitt að horfa upp á þá niðurlæginu á sjálfu aldarafmæli svo mikilvægrar stofnunar .
Hugmyndir kennara í stjórnmálafræðum í framhaldi af samhljóða ákvörðun 6 dómara Hæstaréttar Íslands sem settar hafa verið fram eru farsakenndar svo fastara sé ekki kveðið að .
Sá lagði til að það ágæta fólk sem kosið var í hinum ógiltu kosningum yrði bara kosið aftur af Alþingi ! Með fullri virðingu fyrir því fólki er ekki endilega víst að alþingismenn treysti því best til að breyta stjórnarskránni .
Sumt af því sem þaðan hefur heyrst um stjórnarskrána , tilgang hennar og hlutverk er næsta sérkennilegt , svo ekki sé meira sagt .
Þó er það í rauninni aukaatriði í umfjöllun um þessa ótæku hugmynd .
Rökstuðningurinn virðist einkum vera sá , að þar sem ekkert hafi verið sannað um að misfellurnar hafi haft áhrif á útkomu kosninganna þá sé þessi furðuleið alveg rakin .
Hver veit þetta ? Megingrundvöllur kosninga í þessu landi er sá að þær séu leynilegar .
Hæstiréttur komst að þeirri niðurstöðu að þessi meginforsenda hefði ekki verið fyrir hendi .
Þess vegna ógilti hann kosninguna .
Þar með eru kjörbréf þau sem útgefin voru úr sögunni .
Handhafar þeirra hafa ekki ríkara tilkall um sérstaka traustsyfirlýsingu frá Alþingi en annað fólk .
Ef Hæstiréttur hefði ekki komist að þeirri niðurstöðu að forsendur leynilegra kosninga væru ekki uppfylltar hefði hann vafalítið , með vísun til fjölmargra annarra annmarka sem hann tilfærir , gert annað tveggja eða hvort tveggja : Verið með alvarlegar athugasemdir og / eða ákveðið að endurtalning atkvæða skyldi fara fram .
Orðuð hefur verið sú ábending að í kosningalögum , sem sérlögin um stjórnlagaþing vísa til , sé ákvæði sem segi að ekki skuli ógilda kosningar nema annmarkar við framkvæmd þeirra hafi haft áhrif á niðurstöðuna .
Þarna er augljóslega um vanþekkingu eða útúrsnúning að ræða .
Gefum okkur það að kosning hefði farið fram á skólaborðum án minnstu skilrúma , frambjóðendur hefðu verið á rölti um kjörstaðina og áróður um stuðning við einstaka frambjóðendur verið uppi á kjörstöðunum .
Þeir frambjóðendur hefðu þó fengið lítið sem ekkert fylgi og jafnvel minna en aðrir .
Myndu menn með vísun til þess að ósannað væri að allir þessir stórannmarkar hefðu ekki haft áhrif á niðurstöðuna ákveðið að slíkar skrípakosningar skyldu standa ? Það ákvæði sem menn eru að teygja sig í hefur auðvitað þann megintilgang að koma í veg fyrir að eyðileggja megi kosningar vegna atvika sem hafi vissulega verið alvarleg , en afmörkuð , svo sem ákveðin brot á tilteknum kjörstöðum , hugsanlega framin til að reyna að láta ónýta viðkomandi kosningu .
Þeir alvarlegu annmarkar sem Hæstiréttur tók afstöðu til lutu að kosningunum sem heild .
Þeir giltu um alla kjörstaði alls staðar á landinu , meðvitaða framkvæmd yfirvalda á kosningunum og þeir urðu m.a. til þess að ekki var talið hægt að líta svo á að kosningarnar uppfylltu það frumskilyrði að teljast leynilegar kosningar .
Óskiljanlegar kosningareglur Þess utan voru ýmsir þættir kosninganna nær óskiljanlegir fyrir venjulegt fólk og helsti sérfræðingur kosninganna sem kom fyrir Hæstarétt viðurkenndi að kerfið sem valið var ( hver gerði það ? ) gengi í raun naumast upp þegar frambjóðendur væru svo margir sem reyndin varð .
En það væri samt það skásta við slíkar aðstæður .
En fleiri atriði komu til .
Einn hinna " kjörnu " , Andrés Magnússon , fékk útgefið kjörbréf þótt ljóst væri orðið að hann var á kjördegi varaþingmaður Vinstri grænna , en þingmenn og varaþingmenn voru ekki kjörgengir skv. skýru ákvæði sérlaganna .
Þessi einstaklingur , sem ætlaði að eigin sögn að breyta stjórnarskránni í réttlætisátt , skilaði ekki inn sínu kjörbréfi sjálfviljugur .
Það vandamál hans er nú leyst , hvað sem samviskunni líður .
Þá er full ástæða til að vekja athygli fólks á svokölluðum " sætishlut " sem var forsenda þess að menn teldust hafa náð kosningu , en eitt kæruatriða Óðins Sigþórssonar laut að því .
Er skorað á menn að lesa sér til um það atriði á vef Hæstaréttar en hafa þó vænan skammt af höfuðverkjatöflum og vatnsglas við höndina .
Ein skýrasta málsgrein um þetta atriði er þessi : Kjósendur í stjórnlagaþingskosningunni voru óvenju duglegir að raða frambjóðendum en að meðaltali voru 14,8 frambjóðendur tilnefndir á hverjum seðli .
Í kosningunni reyndust tæp 17% , atkvæða eða réttara sagt atkvæðisgilda , ekki rata á leiðarenda .
Þetta er lágt hlutfall m.v .
hinn mikla fjölda frambjóðenda sem nam 522 .
En afleiðingin var engu að síður sú að síðustu 14 frambjóðendurnir , sem náðu kjöri , höfðu ekki hlotið tilfærð næg atkvæði til að eiga fyrir fullum sætishlut og höfðu þó – eins og lögin mæla fyrir um – öll færanleg atkvæði verið færð til 25 efstu frambjóðendanna .
" Engin atkvæði sátu að lokum eftir hjá hinum 497 sem ekki náðu kjöri .
" ( leturbr .
í endurútskrift Hrd .
) Ekki verður séð að Hæstiréttur taki afstöðu til þessa kæruatriðis , enda þá þegar komin fram ærin ástæða til að ógilda kosningarnar .
Skýringar á þessu " sætishlutar " -máli í endurritinu eru mun lengri og flækjustigið verulegt .
Vafalaust er að fáir , eða kannski nær engir kjósenda sem mættu á kjörstað , skildu nokkuð í því kosningakerfi sem notað var .
Sama hefur gilt um frambjóðendur .
Hvers vegna í ósköpunum er staðið þannig að verki ? Svo endurnýtt sé gömul sögn um Schengen-samkomulagið má segja eftirfarandi um reglurnar um " sætishlut " í lögunum : Aðeins þrír menn í heiminum skilja regluna .
Einn er indverskur prófessor , sem lést fyrir fáeinum misserum .
Annar missti vitið við vinnslu málsins og er nú talinn reika um í regnskógum Suður-Ameríku .
Sá þriðji er vanhæfur til að fjalla um það , því hann skellti sér í framboð til stjórnlagaþings eftir að hann var búinn að fá stjórnmálamenn sem botnuðu ekki neitt í neinu til að lögfesta regluna .
