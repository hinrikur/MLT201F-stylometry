Kjaftæði , " hrópar KR-ingur svo heyrist um allan salinn .
" Kjaftæði ! " Auðvitað er útilokað að þetta hafi verið óíþróttamannsleg villa .
Hvað er dómarinn að fara ? Haukar fá samt tvö vítaskot og halda boltanum .
Dómarinn ætlar greinilega ekki að skipta um skoðun .
Þetta minnir á sögu af gamalreyndum dómara , sem hafði tekið að sér að dæma í firmakeppni .
Þegar hæst stendur hrekkur boltinn út af og allir í salnum sjá hver kom við boltann síðast nema dómarinn , sem dæmir vitlausu liði boltann .
Leikmenn hins liðsins byrja að tuða í dómaranum , sem hlustar á þá svipbrigðalaus uns hann segir : " Það er þá ekki í fyrsta skipti , sem ég dæmi einhverja bölvaða vitleysu .
" Málið afgreitt .
En leikur Hauka og KR heldur áfram og KR-ingar eru ekki einir um að vera óánægðir með dómarana .
" Dæmdu báðum megin , " hrópar stuðningsmaður Hafnfirðinganna þegar dæmd er tæknivilla á Hauka fyrir mögl og þrætubók .
Leikurinn hefst kortéri eftir að Íslendingar hafa unnið frækinn sigur á Norðmönnum á HM í handbolta í Svíþjóð og einhvern veginn er ljóst að þessi deildarleikur mun ekki hafa afgerandi áhrif á gang himintunglanna .
Reyndar skilja ekki nema tvö sæti liðin að í töflunni , en þetta fimmtudagskvöld er himinn og haf á milli .
Haukum tekst að halda í við KR-inga í upphafi og eftir fyrsta leikhluta er aðeins fjögurra stiga munur , en í öðrum leikhluta taka KR-ingar öll völd og skora 37 stig á móti níu stigum Hauka .
Þegar þrjár mínútur eru eftir af fyrri hálfleik er leikurinn búinn .
" Þið eruð að fara illa með okkur , " segir kona í sjoppunni hjá Haukum í hálfleik og viðskiptavinurinn úr Vesturbænum er hálfafsakandi yfir ósvífni gestanna .
Leikurinn heldur þó áfram .
Trymbill í Haukatreyju heldur ótrauður áfram að berja bumbu , en undirtektir annarra áhorfenda eru dræmar , finnst kannski tilgangslítið að æpa sig hása þegar munurinn er orðinn 30 stig .
Í hátölurum gellur hvell rödd ítrekað .
" Hendur saman , " hrópar röddin .
Sennilega hafnfirska yfir að klappa .
KR-ingurinn , sem er með dómgæsluna á heilanum , er meira að segja hættur að einbeita sér , nöldrar af skyldurækni þegar hann er ósammála dómaranum – sem sagt í hvert skipti sem dæmt er á KR – en það heyrist að hugur fylgir ekki máli .
Dómgæslan mun ekki ráða úrslitum í þessum leik .
Semaj Inge , sem áður lék með KR og Haukum tókst á sínum tíma að stöðva og fá til liðs við sig þegar hann var á leiðinni út á flugvöll , reynir að klóra í bakkann .
" Ég skil ekki af hverju við létum hann fara , " segir KR-ingur þegar Inge skorar glæsilega körfu þar sem hann virðist vera á samningi við þyngdarlögmálið um að þurfa ekki að lenda .
Liðið hans er ekki með neinn slíkan samning og þarf nú að jafna sig eftir brotlendingu .
Karl Blöndal kbl@mbl.is 