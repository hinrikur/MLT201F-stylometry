Mjög sennilega er Missir eftir Guðberg Bergsson besta íslenska skáldsaga síðasta árs , þótt af einhverjum sérkennilegum ástæðum hafi hún ekki verið tilnefnd til Íslensku bókmenntaverðlaunanna .
Bókin kom út í kilju snemma í fyrra , en var svo endurútgefin , og þá innbundin , fyrir jól .
Sú kápa er einstaklega falleg og bókin í alla staði hin eigulegasta .
Það er alltaf skemmtilegt að eiga góðar bækur í fallegum útgáfum .
Kiljur eru ódýrar og þægilegar , en ef sagan sem sögð er verður manni kær vill maður eiga hana innbundna í fallegri kápu og með góðu letri .
Enda fer það svo að eftir því sem árin líða leggur maður æ meiri áherslu á að eiga uppáhaldsbækurnar sínar innbundnar .
Kiljurnar fara því í ruslið og í stað þeirra koma bústnar og fyrirferðarmiklar bækur .
Það er til dæmis nokkuð mikill munur fyrir aðdáendur P.G .
Wodehouse að eiga bækur hans innbundnar í smekklegri ritröð fremur en að eiga þær í ódýrum kiljum .
Maður horfir vinalega í átt til þeirra þar sem þær tróna svo fallega í bókaskápnum og kemst í gott skap bara við að sjá þær , enda minna þær á hvað höfundur þeirra var einstaklega fyndinn maður .
Innbundinn og myndskreyttur Shakespeare á frummálinu veitir mikla gleði og sama má segja um verk Jane Austen og Charles Dickens .
Slíkar hátíðarútgáfur koma út erlendis og rata stundum , en ekki nógu oft , í íslenskar bókabúðir .
Ein ástæða þess að því fylgir svo mikil gleði að fara í erlendar bókabúðir er þetta mikla úrval af klassík í fallegum útgáfum þar sem listamenn eru fengnir til að sjá um hönnun og myndskreytingar .
Sjálfsagt er slík útgáfa mjög dýr og borgar sig líklega ekki hér á landi , en samt eru slíkar bækur til , eins og til dæmis fallega myndskreytt útgáfa af Fjallkirkju Gunnars Gunnarssonar , sem Mál og menning gaf út fyrir allnokkrum árum .
Myndskreytingar eru ekki óþarfa dútl .
Útlit bóka skiptir máli .
