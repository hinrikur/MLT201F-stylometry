Kjarvalar nefnist sýning Stefáns Jónssonar myndlistarmanns sem verður opnuð í Hafnarborg í dag klukkan 15 .
Eins og heiti sýningarinnar gefur í skyn , vinnur Stefán út frá verkum Jóhannesar S. Kjarval ; á sýningunni eru tíu skúlptúrar og grafíkverk að auki .
Stefán hefur áður unnið út frá kunnum myndlistarverkum , hefur meðal annars fært sögufræg málverk meistara eins og Giotto og Goya í þvívíð form , og hefur þá oft notað Legokalla í stað persónanna í verkunum .
" Fyrir um tíu árum gerði ég býsna stórt verk út frá Fjallamjólk Kjarvals .
Svo hef ég alltaf af og til verið að skoða verk hans .
Árið 2007 var ég búinn að fá hugmyndir að fleiri skúlptúrum og byrjaði að gera þessi verk sem eru hér á sýningunni , " segir Stefán .
Hvert verkanna heitir Kjarvali og á eftir kemur númer og síðan í sviga heiti málverksins sem unnið er út frá .
" Stundum er sagt að fólk eigi marga " Kjarvala " , það þykir merkilegt og er merki um fólki búi vel .
Þessi heiti eru vísun í þetta orðalag , " segir Stefán .
En velur hann verk Kjarvals frekar en verk annarra íslenskra myndlistarmanna , þar sem hann er einskonar tákn fyrir alla málarana ? " Já , að einhverju leyti .
Jóhannes Kjarval er það fyrsta sem mörgum dettur í hug þegar minnst er á málverk hér á landi .
Hann er " málarinn " rétt eins og Halldór Laxness er " rithöfundurinn .
" Þegar ég var byrjaður að vinna út frá verkum Kjarvals sá ég að mögulegt var að halda áfram og gera fleiri .
Ég hef líka gert nokkur út frá málverkum Giottos , reyndar aðallega eftir einu verki .
" Stefán segir að verk Kjarvals hafi gefið sér hugmyndir um að nota ýmiskonar efnivið .
Þarna eru verk úr gifsi , bronsi , baðherbergisflísum ; líka prjónaður skúlptúr .
" Ég horfi á málverkin og þau gefa mér hugmynd um efnivið í skúlptúrinn .
Eitt verka Kjarvals sem ég vísa í heitir Mosi við Vífilsfell , þetta er mynd af víðáttumiklu hrauni sem ég geri úr gólfefnagúmmíi með gulum flögum í .
Það gefur svolitla mosatilfinningu .
Sum verkin eru nokkuð bókstafleg , til dæmis gifsverk sem ég málaði með bleki en það vísar í blekteikningu af fjalli .
Önnur eru meira abstrakt .
" Hvað varð um póstmódernismann ? Stefán útskrifaðist frá Myndlistar- og handíðaskóla Íslands árið 1992 og lauk MFA-gráðu við School og Visual Arts í New York árið 1994 .
Hann hefur lengi unnið út frá listaverkum annarra .
Höfðu póstmódernískar kenningar um endurvinnslu áhrif á þá þróun ? " Ég hugsa það , " svarar hann .
" Þegar ég var í skóla var mikil umræða í gangi um endalok listarinnar .
Og hvað þá ? spurðu menn .
Mér fannst einn möguleikinn vera þessi ; fyrst búið væri að gera allt , þá gerði ég verkin bara aftur .
Þetta er því einhvers konar svar við umræðu sem var sterk þegar ég var að byrja í myndlistinni , og má alveg tengja póst-módernískum fræðum .
Svo er spurning hvað hefur orðið um þennan póstmódernisma , " segir Stefán og brosir .
Í íslenskri myndlist hefur málverkið " átt " landslagsmyndina og Stefán segir að með þessum þrívíddarverkum , spyrji hann hvort hann sem skúlptúristi geti ekki eignast einhverja sneið af þeirri köku .
" Getur landslagsmynd ekki verið þrívíð alveg eins og tvívíð ? " spyr hann og segist ekki vera einn í þeim pælingum , nefnir sem dæmi fleiri skúlptúrista : Kristin E. Hrafnsson , Brynhildi Þorgeirsdóttur , Katrínu Sigurðardóttur , og jafnvel Helga Þorgils .
" Þessi verk eru engin óvirðing við landslagið eða Kjarval , alls ekki , " segir hann .
Verk Kjarvals séu bara sinn efniviður , rétt eins og landslagið , sem Kjarval horfði á sem " frumáhorfandi " , var hans efniviður .
" Ég hef stundum hugsað um frummyndakenningu Platóns , sem þoldi ekki listina því hann sagði að allir hlutir í kringum okkur væru eftirmyndir af frummyndum , og svo kemur listamaður og gerir eftirmynd af eftirmyndinni .
Það fannst honum orðið afskaplega útvatnað .
Ég er síðan kominn enn einu skrefi lengra og farinn að gera eftirmynd af eftirmynd af eftirmynd .
Ég er ekkert sammála Platón , enda segja þessi verk mín að eftirmyndin sé jafn merkileg frummynd og sú frummynd sem Kjarval vann með .
Ég nota málverkin rétt eins og Kjarval notaði náttúruna á sínum tíma , " segir Stefán .
Hann verður með listamannsspjall á sýningunni í á morgun , sunnudag , kl. 15. 