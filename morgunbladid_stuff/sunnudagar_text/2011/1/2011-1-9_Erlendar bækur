A Feast for Crows - George R.R .
Martin * * * * Fantasíubækur eru meðal þeirra bókmennta sem seljast mest í heiminum í dag ásamt vísindaskáldskap .
Ef mig misminnir ekki eru aðeins ástar- og spennusögur sem seljast meira en sögur af geisla- og galdrasverðum .
Langstærstur hluti fantasíugeirans er hins vegar mesta rusl þar sem höfundar virðast halda að nægilegt sé að hrista saman álfa , dverga og galdra með einum eða tveimur drekum til að búa til góða sögu .
Sem betur fer eru hins vegar undantekningar þar á og síðustu ár hafa tvær seríur borið höfuð og herðar yfir annað sem á boðstólum er fyrir unnendur góðrar fantasíu .
Fyrst ber að nefna A Song of Ice and Fire eftir bandaríska rithöfundinn George R.R .
Martin .
Serían segir frá borgarastríði í ímynduðum miðaldaheimi , þar sem konungsdæmið sekkur í blóðugt borgarastríð eftir dularfullan dauðdaga kóngsins .
Martin hefur sjálfur sagt að hann hafi sótt töluvert í Rósastríðin ensku þegar hann var að skapa heiminn og söguna , en persónurnar eiga margar meira sameiginlegt með morðóðum og svikulum meðlimum ítalskra aðalsætta .
Gagnrýnandi breska blaðsins Guardian sagði að í bókinni væru persónur sem væru svo eitraðar að þær gætu borðað hina alræmdu Borgia-fjölskyldu í morgunmat .
Sagan er sótsvört og gríðarlega spennandi og lesandinn þarf að vera ansi kaldrifjaður til að sleppa ósnortinn frá lestri bókanna .
Nýjasta bókin í flokknum heitir A Feast for Crows og er verðugur arftaki þeirra sem á undan gengu .
Aðdáendur bókanna geta svo huggað sig við að þrjár bækur eiga eftir að koma út og að bandaríska sjónvarpsstöðin HBO er að klára framleiðslu á sjónvarpsþáttum , byggðum á bókunum .
Dust of Dreams - Steven Erikson * * * * ½ Önnur sería sem fyllilega stenst samanburðinn við bækur Martins er Malazan Book of the Fallen eftir kanadíska mann- og fornleifafræðinginn Steven Erikson .
Erfitt er að lýsa efni bókanna , en þær gerast í ímynduðum heimi þar sem guðir og goðsagnakenndar skepnur ganga um heiminn og blanda sér í málefni konungs- og keisaradæma .
Dauðlegir einstaklingar taka illa í þessi afskipti og milli þess sem þeir berjast sín á milli þá rífast þeir og slást við hina afskiptasömu guði .
Sérþekking Eriksons í mannfræði gagnast honum vel , en lýsingar hans á ímynduðum þjóðum og þjóðflokkum og trú þeirra og menningu eru afar vel útfærðar .
Dramatíkin í bókum Eriksons er öll stórbrotnari og epískari en hjá Martin , þar sem persónulegt drama leikur stærra hlutverk .
Þegar hafa níu bækur komið út í seríunni og er aðeins ein eftir , en félagi Eriksons , Ian Cameron Esslemont , sem skapaði heiminn með honum , er byrjaður að skrifa bækur í sama heimi sem lofa góðu .
Dust of Dreams er áðurnefnd níunda bók í flokknum og heldur áfram frásögninni af baráttu manna og hálfguða við hinn geðveika og valdasjúka Bæklaða Guð .
Bækur Eriksons , eins og reyndar Martins líka , eru grundaðar í mjög tragískri sýn á heiminn og á mannlegt eðli og eru frábært dæmi um sótsvarta fantasíu .
