Kvikmyndaáhugamenn fengu góða viðbót þegar Bíó Paradís við Hverfisgötu tók til starfa en þar eru sýndar gamlar og nýjar gæðakvikmyndir .
Ásgrímur Sverrisson kvikmyndagerðarmaður er dagskrárstjóri kvikmyndahússins .
Hann segir starfsemina ganga vel .
" Við erum í uppbyggingarferli og lítum á þetta sem langhlaup .
Kvikmyndamiðstöð Íslands hefur stutt okkur með ráðum og dáð , borgaryfirvöld hafa sýnt stuðning sinn í verki frá upphafi og nú höfum við einnig fengið afar góðan stuðning frá ríkinu .
Þetta eru afar þakklát framlög og þau gera þessa tilraun mögulega en dekka aðeins hluta kostnaðarins .
Þess vegna erum við að miklu leyti upp á náð íslenskra bíógesta komin , en það er bara ágætis hlutskipti .
Þetta er fyrir þá gert .
Okkar spurning er hvort nægilega margir séu þarna úti sem vilja fara aðrar leiðir , prófa nýja hluti .
" H v er er sérstaða Bíós Paradísar ? " Bíóið hefur mjög skýrt erindi : að efla fjölbreytni í framboði kvikmynda á Íslandi .
Það eru kvikmyndagerðarmenn sem standa að þessum rekstri ásamt Alþjóðlegri kvikmyndahátíð og grasrótarsamtökum kvikmyndaunnenda og það er vegna þess að okkur rennur blóðið til skyldunnar .
Á endanum er þetta spurning um kvikmyndamenningu í landinu .
Að almenningur hafi reglulegt aðgengi að fjölbreyttu úrvali kvikmynda og hafi tækifæri til að kynnast margs konar frásagnaraðferðum og andrúmslofti sem er í mörgum tilfellum ólíkt því sem býðst innan meginstraumsins frá Hollywood .
Við leggjum áherslu á að sýna það sem önnur kvikmyndahús hafa ekki verið að sýna nema að takmörkuðu leyti .
Ég vil hins vegar taka skýrt fram að við stillum okkur ekki upp gegn hinum kvikmyndahúsunum heldur lítum við á okkur sem viðbót .
Við eigum í mjög góðu samstarfi við þau , enda eru þau einnig dreifingaraðilar og við fáum margar myndir frá þeim Kvikmyndamenning okkar er fátækleg .
Við Íslendingar förum þjóða mest í bíó , en við vitum ekki mikið um kvikmyndir , annað en Hollywoodframleiðsluna .
Á Íslandi er ennþá verið að deila um hvort kvikmynd sé listform .
Meira að segja innan stjórnkerfisins finnum við kvikmyndagerðarmenn að þetta er dregið í efa .
Þetta er afleiðing af áratuga vanrækslu og sinnuleysi gagnvart möguleikum kvikmyndarinnar .
Hún er miklu meira en bara popp og kók , þótt það geti verið ágætt stundum .
Samfara því að stofna þetta bíó komum við líka með hugmyndir um að nota bíóið til að stunda markvissa kvikmyndakennslu fyrir börnin og unglinga .
Við viljum koma þessari kennslu inn í skólakerfið og menntamálaráðherra hefur reyndar tekið vel í þær hugmyndir .
" RÚV er ekki fréttastöð Kvikmyndagerðarmenn hafa verið afar gagnrýnir á Ríkissjónvarpið og sagt að það standi ekki vörð um íslenska menningu .
Er þetta ekki of hörð gagnrýni ? " Þetta er í rauninni sárgrætilegt upp á að horfa því ég vil veg Sjónvarpsins sem mestan .
Eitt af helstu vandamálum þess , og það er eins og það hafi ágerst með árunum , er að fréttir eru þar upphaf og endir alls .
Fréttamenn hafa til dæmis hertekið innlenda dagskrárdeild .
Hvers vegna , með allri virðingu fyrir því ágæta fólki ? Fréttir birta okkur aðeins takmarkaða sýn á samfélagið , þó að fréttamenn og pólitíkusar virðist stundum halda annað .
Núverandi útvarpsstjóri , sem gat sér góðan orðstír sem fréttamaður , virðist leggja sig fram við að gleyma því að erindi RÚV , samkvæmt lögum , er ekki aðeins fólgið í því að sinna fréttaflutningi .
RÚV er ekki fréttastöð .
RÚV hefur einnig skilgreindar menningarlegar skyldur .
Það er annað jafnmikilvægt erindi .
Ég sé hins vegar fá merki um að þeim skyldum sé sinnt af einhverri sannfæringu í Sjónvarpinu .
Hvar er metnaðarfull áætlun um uppbyggingu leikinnar dagskrárgerðar ? Hvar er samskonar plan um sýningar á vel unnum heimildamyndum sem taka á samfélagi okkar og sögu með einhvers konar markvissum hætti ? Það er hlutverk stjórnenda RÚV að hafa á þessu skoðanir og taka frumkvæði .
Leggja fram sínar áætlanir þannig að hægt sé að fylgjast með og skapa umræður og aðhald .
Hvar er dagskrárstefna Sjónvarpsins , sem þeim er uppálagt að leggja fram samkvæmt þjónustusamningi ? Mér skilst að þeir hafi sagt ráðuneytinu að dagskrárstefnan birtist á skjánum á hverjum degi og það væri nóg .
Það er auðvitað ekki nóg .
Bæði er framkvæmdinni afar ábótavant og annað er að án gegnsærrar markmiðasetningar endar öll umræða um dagskrá Sjónvarpsins í einhverjum þrætum og hnútukasti , yfirsýn skortir og þá er stutt í fjas um aukaatriði .
Ég reyndi að spyrja Pál út í þetta á málfundi um RÚV um daginn .
Hann sagðist ekki skilja spurninguna .
Og talandi um þjónustusamninginn .
Samkvæmt honum átti að auka hlutfall innlends efnis úr 44% í 65% á fimm árum .
Og þar sem tekið var fram að ekki ætti að auka við hlut frétta var í rauninni verið að tala um 150% aukningu á því sem við köllum innlenda dagskrárgerð .
Vissulega metnaðarfullt og þarft plan , en samningurinn er auðvitað rústir einar núna og hefur verið það í raun mestallan tímann .
Mér skilst að hann sé í endurskoðun og vonandi bera menn gæfu til að setja saman raunhæft plagg í þetta skiptið .
Stjórnendur RÚV hafa alltof lengi verið í þeim fasa að líta á kvikmyndagerðarmenn sem enn einn þrýstihópinn sem þarf að díla við , jafnvel af illri nauðsyn .
Það er auðvitað mikill misskilningur , það er ekkert " þeir gegn okkur " -dæmi í gangi , við tilheyrum öll sama hópnum , fólkinu sem býr til dagskrá fyrir íslenskt sjónvarp .
Sum okkar vinna innanhúss , önnur utanhúss en þetta er sama mengið .
" Gerum það samt Þú hefur verið kvikmyndagerðarmaður í fjölmörg ár .
Er auðvelt að gera íslenska kvikmynd í fullri lengd í dag ? " Ja , nú hef ég ekki gert slíka mynd sjálfur en mér skilst á kollegum mínum að það hafi aldrei verið auðvelt , oftast bölvað vesen , og þá skipti meint góðæristímabil litlu máli .
Þegar hrunið kom hugsaði maður : Já , nú eru allir Íslendingar orðnir blankir og komnir á sama stað og kvikmyndagerðarmenn sem hafa alltaf þurft að berjast í bökkum .
Kalt mat er að í raun sé ekki hægt að gera bíómyndir á Íslandi .
Við bara gerum það samt .
Það kostar jafnmikið að gera mynd hér í 320.000 manna samfélagi og til dæmis í Danmörku þar sem búa fimm milljónir .
Við höfum auðvitað neyðst til að gerast sérfræðingar í hagkvæmum lausnum .
Hér er reynt að draga úr kostnaði með því að fólk leggur á sig mikla vinnu og er tilbúið að sætta sig við skert kjör .
Þetta gengur af því að fólk hefur brennandi ástríðu fyrir því sem það er að gera .
Það getur vissulega fleytt manni langt en fórnarkostnaðurinn getur stundum farið úr böndum , fjárhagslega , tilfinningalega og félagslega .
Þetta hljómar kannski dálítið dramatískt , auðvitað kemur ýmislegt á móti enda snýst þetta starf um drauma , vonir og þrár .
Samt er mikið starf óunnið við að bæta aðstæður í þessum bransa .
Við mættum líka vanda okkur aðeins meira svona almennt , sérstaklega í að ná valdi á kvikmyndafrásögninni .
" Íslensk kvikmyndagerð er þá fyrst og fremst hugsjónastarf ? " Þetta er dýrt hobbí , eins og einn vinur minn lýsti því einu sinni .
Ég er ekki viss um að hann hafi verið að spauga .
" Ábyggilega nörd Þú gerðir þína fyrstu mynd þrettán ára , varstu nörd ? " Ábyggilega .
Ég var alltaf staðráðinn í að verða kvikmyndagerðarmaður frá því ég man eftir mér .
Pabbi minn , Sverrir Kr. Bjarnason tæknimaður , var sendur út á sínum tíma til Danmarks Radio til að læra að búa til sjónvarp ásamt hópi annarra Íslendinga .
Þeir komu síðan heim og settu Sjónvarpið á fót 1966 .
Ég fékk stundum að koma upp í sjónvarp sem strákur og heillaðist af þessu umhverfi .
Alveg fram til 1980 eða svo var Sjónvarpshúsið á Laugavegi í raun miðstöð íslenskrar kvikmyndagerðar .
Þar stigu margir sín fyrstu spor og hlutu dýrmæta reynslu .
Þegar ég var að alast upp gerði ég engan sérstakan mun á bíói og sjónvarpi .
Þetta var bara kvikmyndagerð fyrir mér .
Ég byrjaði að gera kvikmyndir árið 1978 , þrettán ára gamall , ásamt félögum mínum í Hafnarfirði .
Þetta voru myndir um krakka á okkar reki og lýstu samskiptum kynjanna , leit að sjálfsmynd og stöðu í lífinu .
Þetta voru ýmist raunsæislegar myndir eða kómedíur .
Árið 1979 gerði ég ásamt nokkrum félögum mínum í Flensborg mynd sem heitir Fyrsta ástin .
Þetta var svona rómantísk kómedía um samskipti unglinga .
Með mér voru meðal annarra Helgi Már Jónsson sem nú er látinn , Hallur Helgason síðar leikhúsfrömuður og kvikmyndagerðarmaður og Stefán Hjörleifsson gítarleikari .
Davíð Þór Jónsson lék aðalhlutverkið í myndinni , Steinn Ármann var einnig þarna .
Þessi mynd sló hressilega í gegn , við fengum fyrir kostnaði fyrsta sýningarkvöldið eftir að hafa sýnt hana í Flensborg .
Svo sýndum við hana í nokkrum skólum á höfuðborgarsvæðinu og nágrenni og þar gerði hún einnig mikla lukku .
Það var ekki dónalegt að kynnast þeirri tilfinningu að gera mynd sem slær í gegn ! Myndin var síðan notuð sem nokkurs konar prufumynd fyrir Punktur punktur komma strik sem Þorsteinn Jónsson tók upp sumarið 1980 , flestir leikarar úr Fyrstu ástinni eru þar í stórum hlutverkum .
Ég var líka byrjaður að skrifa um kvikmyndir á þessum árum .
Ég held að ég hafi verið um það bil tólf ára þegar tímaritið Æskan birti kvikmyndagagnrýni eftir mig .
Ég skrifaði líka í blöð sem ég gaf út sjálfur , þannig að ég hef alla tíð skrifað mikið um kvikmyndir .
Hins vegar hef ekki mikið gagnrýnt íslenskar myndir , mér hefur ekki fundist það passa .
Fólkið í kvikmyndabransanum eru vinir mínir og félagar og það er ekki við hæfi að ég sé að gagnrýna það opinberlega .
En ég hef mikið fjallað um íslenska kvikmyndagerð á margs konar annan hátt í hvers kyns fjölmiðlum gegnum tíðina .
Á unglingsárum mínum var íslensk kvikmyndagerð að hrökkva í gang .
Ég fylgdist auðvitað spenntur með því .
Þarna var töluvert um að vera í Sjónvarpinu .
Hrafn Gunnlaugsson var að gera sig breiðan og gerði sjónvarpsmyndirnar Silfurtunglið , Blóðrautt sólarlag og Vandarhögg .
Dagblöðin voru full af lesendabréfum þar sem lýst var yfir vandlætingu og reiði vegna þessara mynda .
Blóðrautt sólarlag var nýlega sýnd í Bíó Paradís og hefur elst stórkostlega vel , frábær mynd .
" Hvaða mynd þinni ertu stoltastur af ? " Þú meinar fyrir utan Fyrstu ástina , sem er mynd sem mér þykir ennþá mjög vænt um , þótt það sé örugglega frekar skondið að horfa á hana í dag .
Þetta er alltaf spurning um það hvernig manni tekst að skila á tjaldið þeirri hugmynd sem var inni í höfðinu á manni .
Mér fannst ég komast nálægt því í lokamyndinni minni frá National Film School , Ferðinni að miðju jarðar , sem var tekin hér heima .
Svo fannst mér heppnast ágætlega sjónvarpsmynd sem ég gerði fyrir RÚV með Friðriki Erlingssyni árið 1998 og heitir Heimsókn , þar sem Hjalti Rögnvaldsson fór með aðalhlutverkið .
Ég hef gert myndbönd , auglýsingar , kynningarmyndir , heimildarmyndir , sjónvarpsþætti , stuttmyndir og leiknar sjónvarpsmyndir .
En ég hef ekki gert bíómynd .
Hún hlýtur að koma fljótlega .
Annars á maður að forðast að fjölyrða opinberlega um það sem maður ætlar að fara að gera .
Það er betra að láta verkin tala .
" 