Í þann tíð vas Ísland viði vaxit á miðli fjalla ok fjöru .
" Þessi víðfrægu orð má finna í Íslendinga bók Ara fróða .
Talsverðar heimildir eru til um skóga hér á Íslandi .
Ekki er þó hægt að sjá með neinni vissu hversu stórir og umfangsmiklir þessir skógar hafa verið .
Þá eru deildar meiningar um eyðingu skóga hérlendis .
Sá sem líklegast fyrstur fjallar um þetta efni er Oddur Einarsson í Íslandslýsingu sinni , sem að öllum líkindum var samin 1588-89 .
Oddur telur að sýna megi , með öruggum heimildum , að mikill hluti Íslands hafi áður fyrr verið þakinn skógum .
Þá segir Oddur " landið samt smám saman rúið þeim af ýmsum atvikum " .
Helstu ástæður fyrir eyðingu skóganna telur Oddur vera hamfarir veðráttunnar og enn önnur skakkaföll , nefnir hann þar til snjófljóð og aurskriður , en nefnir einnig , að öðru hverju hafi " steðjað að önnur slys og ýmis óhöpp , eins og árið 1587 , er eldur kom upp í allálitlegum skógi á Suðurlandi , vegna ógætni einhvers mannaumingja , er var að gera til kola , í héraði því , þar sem árlega er haldið þing landsmanna .
Brann skógur þessi í nokkrar vikur samfleytt , þar sem eldurinn breiddist út , unz mikill hluti skógarins var uppurinn frá rótum og ekki annað en askan eftir .
" Oddur telur að skógar hafi aðalega eyðst af ýmsum náttúruhamförum og slæmri veðráttu .
Í Jarðabók Árna Magnússonar og Páls Vídalíns frá árunum 1702-1712 er nokkuð fjallað um eyðingu skóga .
Sem orsök skógareyðingar er þar oftast tilfærð brúkun manna : skógarhögg til kolagerðar , eldiviðar og bygginga .
Ofbeit sauðfjár er ekki nefnd á nafn í þessum heimildum .
Helstu orsakir gróðureyðingar og sennilega þær einu eru : Veðráttan , ofbeit og hverskonar rányrkja af manna völdum og svo náttúruhamfarir .
Veðráttan hefur margs konar áhrif á gróðurinn .
Áhrif hennar eru bæði bein og óbein .
Sumarhitinn ræður mestu um þroska gróðursins , svo framarlega sem úrkoman er hæfileg .
Miklir vindar hefta þroska gróðurs .
Frjósemi jarðvegsins er að mjög miklu leyti undir sumarhita komin , en þurrir vindar valda uppblæstri og gróðureyðingu .
Náttúruhamfarir eins og eldsumbrot og afleiðingar þeirra , hraunflóð , öskufall og jökulhlaup geta algerlega eytt gróðri á takmörkuðum svæðum .
Almennt er talið að einn helsti þáttur gróðureyðingar hér á landi sé ofbeit og þá aðallega sauðfjár .
Hákon Bjarnason , fyrrum skógræktarstjóri , taldi að eyðing birkiskóganna hér á landi væri fyrst og fremst beitinni að kenna .
Þá er rétt að benda á að gróður fer talsvert eftir snjóalögum .
Þar sem snjór liggur lengi er landið jafngrónast og þar er minnstur uppblástur .
Þar sem snjólétt er eru skemmdir af völdum uppblásturs langtum meiri en annars staðar .
Orsakir eyðingar skóga hér á landi eru margir samliggjandi þættir .
Höfundur þessa pistils treystir sér ekki að meta þátt veðurfars eða ofbeitar í þessu samhengi .
Hins vegar er vert að hafa í huga að án sauðkindarinnar hefðu menn ekki getað búið hér á ísaköldu landi .
Oddi Einarssyni og þeim Árna Magnússyni og Páli Vídalín verður tíðrætt um skógarhögg til kolagerðar .
Margar heimildir og minjar eru til um kolagerð .
" Að fara í skóg " þýddi einfaldlega að höggva tré , ná í við og hrís .
Í flestum byggðum á Íslandi var skortur á eldivið , mór og tað er ekki gott eldsneyti .
Viðarkurl var úrvals uppkveikja , hríslur og greinar notaðar með taði til að reykja kjöt .
Lengi vel var lítið um ræktuð tún hér á landi , bændur sóttu heyfeng á engjar .
Grasengjar voru að mestu leyti mýrar og grösin því frekar gróf og því talsvert mál að haldi biti í ljánum .
Helsta áhyggjuefni Íslenskra bænda var að afla nægrar töðu fyrir veturinn , heyleysi um miðjan vetur var einhver sú mesta ógn sem komið gat fyrir bændur og fjölskyldur þeirra .
Frá upphafi byggðar voru ljáirnir lélegir , til að halda í þeim biti þurfti að hita þá og dengja , til þess þurfti viðarkol og það mikið .
Það er því afar líklegt að kolagerð landsmanna hafi átt hvað mestan þátt í að eyða íslensku skógunum .
Þegar skógarnir voru orðnir ofnýttir þurfti ekki mikla beit til að eyðileggja þá alveg .
Kolagerð var hætt að mestu hér á landi í lok 19 aldar .
Það má þakka Torfa Ólafssyni sem stofnaði og rak , Ólafsdalsskólann , sem starfaði frá 1880 til 1907 .
Torfi hóf að flytja inn svo kallaða bakkaljái frá Skotlandi sem auðvelt var að brýna og halda bitinu í .
Nú er verið að endurbyggja Ólafsdalsskólann og koma þar upp safni í minningu Torfa og fjölskyldu hans það er verðugt verkefni .
Ég vil að lokum hvetja skóræktarfólk sem og aðra landsmenn til að heimsækja Ólafsdal og styðja við uppbyggingarstarfið þar .
