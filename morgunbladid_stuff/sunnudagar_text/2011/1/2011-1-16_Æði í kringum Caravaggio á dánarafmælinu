Í fyrra voru 400 ár liðin síðan ítalski listmálarinn Caravaggio lést , 39 ára að aldri .
Við þessi tímamót greip sannkallað Caravaggio-æði um sig – fjöldi bóka var gefinn út og alls kyns sýningar settar upp .
Mest fannst fyrir áhuganum í Róm , þar sem flest verka meistarans er að finna .
Einar Falur Ingólfsson efi@mbl.is Það var 18. júlí sem Michelangelo Merisi da Caravaggio lést í ítalska strandbænum Porto Ercole .
Nokkrum dögum áður hafði hann verið hnepptur í varðhald þar sem hann var farþegi á báti og stefndi til Rómar , því páfinn hafði lofað honum sakaruppgjöf .
Hann var í tvo daga í steininum og þegar hann losnaði hafði báturinn siglt af stað án hans , en með allar eigur hans , þar á meðal síðustu verkin sem hann hafði málað , verk sem hann hafði ætlað velgjörðarmönnum sínum og mögulega sjálfum páfanum .
Caravaggio hljóp af stað á eftir bátnum , segir sagan , en gafst upp og veiktist af malaríu ; nokkrum dögum síðar var hann allur .
Þetta var fyrir 400 árum , 18. júlí árið 1610 .
Málverkin náðu til Rómar en Caravaggio var holað niður í fjöldagröf í Porto Ercole .
Hann var ekki nema 39 ára gamall en þegar einn frægasti listamaður heimalandsins ; frægur fyrir byltingarkennda myndlistina , þar sem hann sagði skilið við upphafna nálgun við kristindóminn og tók að nota fyrirsætur af götunni í ofurraunsæjum myndverkum , sem byggðust á dramatískri lýsingu með einum ljósgjafa og meistaralegri myndbyggingu .
Caravaggio var þó ekki síður frægur , eða alræmdur , fyrir framkomu sína og lífsstíl ; hann þótti ruddafenginn slarkari og hafði orðið manni að bana .
Síðustu æviárin var hann á sífelldum flótta en málaði engu að síður á þeim tíma óviðjafnanleg meistaraverk .
Pílagrímsferðir á slóðir listamanns Í rúmar þrjár aldir hvarf Caravaggio að vissu leyti af sjónarsviðinu .
Listáhugafólk vissi af verkum hans , einhverjir fræðimenn fjölluðu um þau , en ofurraunsæi hans átti ekki upp á pallborðið hjá almenningi .
Það breyttist heldur betur á tuttugustu öldinni , þegar fræðimenn og almenningur náðu höndum saman í aðdáun sinni ; vissulega á verkunum , en það hefur ekki spillt fyrir að Caravaggio var ekki " bara " listamaður heldur líka óstýrilátur , líklega samkynhneigður , og loks morðingi á flótta undan réttvísinni .
Hann var efniviður í alls kyns ævisögur , sálgreiningar og kvikmyndir .
Richard E. Spear hefur skrifað áhugaverða grein í tímaritið Art in America um þessa vaxandi aðdáun á Caravaggio , sem náði hámarki á síðasta ári þegar þær fréttir bárust um heimsbyggðina að ítalskir vísindamenn væru að leita að beinum listamannsins í fjöldagröf í Porto Ercole .
Þeir fundu bein úr manni sem var um fertugt , og ákváðu að þar hlytu þau réttu að vera komin .
Síðan var tekið dna-sýni úr fjarskyldum ættingjum – þar sem Caravaggio átti engin börn svo vitað sé , og þótt efahyggjumenn telji litlar líkur á að hægt sé að finna raunveruleg bein listamannsins með þessum hætti , þá mun grafhýsi vera á teikniborðinu .
Nýr áfangastaður fyrir listpílagríma , hvort sem beinin eru Caravaggios eða ekki .
Kannski er það aukaatriði , úrtölupískur eins og umræðan á sínum tíma um það hvort beinin í gröf Jónasar Hallgrímssonar væru hans eða dansks bakara .
Annar pílagrímastaður verður senn opnaður í Caravaggio , heimabæ fjölskyldu listamannsins í Lombardo-héraði , þótt líklegast sé talið að hann hafi fæðst í Mílanó .
300 bækur með Caravaggio á áratug Spear segir að fyrstu þrjár aldirnar eftir dauða Caravaggios hafi um tólf sinnum á áratug verið minnst á hann á prenti .
Skrifunum fjölgar nokkuð á fyrri hluta 20. aldar en sprenging verður í rannsóknum á listamanninum og umfjöllun um hann eftir árið 1951 , þegar sýningin Mostra del Caravaggioe del Caravaggeschi var sett upp í Mílanó ; þá er sem allt verði brjálað – Caravaggioæðið hefjist .
Áhuginn var svo mikill að árið 1961 skrifaði listfræðingurinn Ellis Waterhouse að það mætti fyrirgefa saklausum lesanda listasögu að glepjast til að halda að staða Caravaggios í menningarsögu heimsins væri einhvers staðar á milli Aristótelesar og Leníns .
En mikilvægi Caravaggios í menningarsögunni hefur haldið áfram að styrkjast .
Á níunda áratugnum komu út rómaðar metsölubækur um listamanninn , ásjóna hans birtist á 100.000 líru peningaseðli á Ítalíu og gerðar voru að minnsta kosti tvær kvikmyndir um ævi hans .
Og á síðasta áratug jókst framleiðslan á Caravaggio-tengdu efni enn ; á þeim tíma komu yfir 300 bækur út með eftirprentunum verka hans .
Ítalska tölfræðistofnunin segir hann vera þann endurreisnarmálara sem oftast er vitnað í þar í landi .
Af ítöskum myndlistarmönnum er það aðeins Bernini , sem var arkitekt , myndhöggvari og málari , sem oftar er vitnað til af ítölskum myndlistarmönnum .
Öllum stefnt til Rómar Hátindi náði Caravaggio-æðið í fyrra , þegar 400 ár voru frá dauða listamannsins og fjöldi nýrra bóka kom út um hann .
Einungis eru kunn um 60 málverk sem Caravaggio málaði með vissu – engar teikningar eru til , en hann rissaði útlínur á strigann með oddhvössu áhaldi og málaði síðan beint eftir lifandi fyrirsætum , gerði engar forteikningar .
Engu að síður voru á síðasta ári margar sýningar á verkum Caravaggios , eða á verkum sem mögulega kunna að vera eftir hann , og á verkum listamanna sem voru undir áhrifum frá honum , settar upp í Stokkhólmi , Genóa , Caravaggio , Rimini , Flórens , Porto Ercole , Napolí , og eflaust víðar , en síðast og alls ekki síst í Rómaborg .
Eðlilega var mest látið með minningu Caravaggios í Róm ; borginni þar sem hann skapaði mörg af sínu glæstustu verkum ; borginni sem hann var á leið til þegar hann lést .
Allir sannir listáhugamenn sem gátu steðjuðu til Rómar í fyrra en þar voru settar upp tvær sýningar með verkum hans .
Í Caravaggio Bacon var stefnt saman verkum þeirra Francis Bacons , og fékk sú moðvolga dóma , en á sýningunni , sem hét einfaldlega Caravaggio , voru 24 óumdeild meistaraverk til sýnis .
Yfir 5.000 manns fylltu sýningarsalina daglega , svitnuðu í mannþrönginni , störðu á snilldina – og sumir grétu .
Sem er skiljanlegt – listin gerist ekki tignarlegri , en um leið mennskari , en í þessum verkum .
Alltaf má ganga að mörgum helstu verkum Caravaggios í Róm ; í söfnum borgarinnar og í kirkjum þar sem lista-maðurinn kom verkunum sjálfur fyrir á sínum tíma , fyrir og um aldamótin 1600 .
Á dánardeginum í sumar var opið alla nóttina í Galleria Borghese og sérstakir strætisvagnar , Linea Caravaggio , gengu allan sólarhringinn milli chiese di Caravaggio , kirknanna sem geyma meistaraverkin .
Menningartengd ferðaþjónusta í upphafinni mynd ; Ítalir kunna að gera út á verk sinna bestu sona .
Í þessum kirkjum eru verk málarans , sem var hvorki kristilegur í athöfnum né æði , orðin að ölturum listrænnar tilbeiðslu .
Þessi verk krefjast lotningar og fá þau í tilkomumiklu endurreisnarumhverfinu .
Í San Luigi dei Francesi eru þrjú listsöguleg ævintýri yfir hliðaraltari og sýna köllun , pínslu og himnaför heilags Matteusar ; verkin eru máluð fyrir þetta skot og er sem birtan í þeim komi frá glugganum yfir altarinu .
Þessi verk ein gera ferð til Rómar þess virði .
En Caravaggio er í fleiri kirkjum borgarinnar ; tvö eru í Santa Maria del Popolo og eitt yfir altarinu í kirkju Sant ' Agostino .
Allt þetta ár hafa listunnendur ekið eða gengið milli þessarra kirkna og listasafnanna í Róm með nafn Caravaggios á vörum , fullir lotningar , en um fjórðungur verka hans er í borginni .
Ætti þessi mikli áhugi á verkum hins ódæla listamanns að koma á óvart ? Í rauninni ekki .
Hann er einn af mestu meisturum listasögunnar og allt gott um það að segja að fólk leiti uppi það sem vel var gert – rétt eins og það ætti að leita uppi það sem vel er gert í samtímanum .
Ekki komst ég til Rómar í fyrra en fyrir fimm árum gerði ég mér ferð til Lundúna að sjá sýningu á 15 verkum frá síðustu árum listamannsins .
Þá var hann á hátindi ferilsins , hundeltur , örvæntingarfullur , og þvílík snilld ! Þar varð ég fyrir einni minni sterkustu listrænu upplifun síðan ég sá yfirlitssýningu á verkum Cartier-Bressons í sömu borg 19 ára gamall .
Svitnaði og kólnaði á víxl .
Ég býst við að pílagrímunum í Róm hafi liðið eins í fyrra , sumum hverjum að minnsta kosti .
