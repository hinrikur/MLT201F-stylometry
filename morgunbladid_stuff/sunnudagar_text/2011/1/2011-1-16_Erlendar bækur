The Finkler Question - Howard Jacobson * * * ½ Howard Jacobson hlaut Booker-verðlaunin fyrir bókina The Finkler Question .
Bókin fjallar um Julian Treslove , aflóga starfsmann BBC , sem aldrei náði lengra en að vera í næturútvarpinu og nú fæst við að fara í hlutverk á mannamótum , og tvo vini hans – ef vini skyldi kalla – sem báðir eru gyðingar .
Eftir að vera rændur á götu úti verður Treslove sannfærður um að hann sé gyðingur , sem hann reyndar kallar Finklera eftir öðrum vinanna tveggja og þaðan er kominn titill bókarinnar .
Jacobson er góður penni , í textanum er urmull af tilvísunum og hann er oft bráðfyndinn , jafnvel þannig að maður hlær upphátt .
Á köflum minnir Jacobson á Anthony Burgess , en skilur þó ekki jafn mikið eftir sig að lestri loknum og stundum er honum svo mikið í mun að vera fyndinn að hann fórnar trúverðugleikanum .
Moonlight Mile - Dennis Lehane * * * - Patrick Kenzie er harðsoðinn einkaspæjari í Boston – vitaskuld með írskt blóð í æðum og myndi ábyggilega vegna vel ef samviskan þvældist ekki fyrir honum .
Þegar Amanda Cready hverfur fær hann tækifæri til að rétta af mistök úr fortíðinni .
Dennis Lehane er höfundur Mystic River og hefur komið að þáttunum The Wire , sem áttu óvænta innkomu í íslenska pólitík á liðnu ári .
Hann hefur skrifað áður um Kenzie og konu hans og félaga í snuðrinu , Angie Gennaro .
Mikill hraði er í bókinni og hún er ágætlega spennandi , en stúlkan , sem þau leita að minnir óþyrmilega á Lisbeth Salander úr bókum Stiegs Larsons , getur allt nema slegist .
The Sleepwalkers - Paul Grossman * * * - Þýskaland nasismans er sívinsælt efni í spennubækur .
Hér stígur fram á sjónarsviðið lögreglumaður , sem er hetja í Þýskalandi fyrir að hafa leyst slungið morðmál .
Gallinn er sá að hetjan er gyðingur .
Í bókinni Sleepwalkers leiðir lík í vatni inn í innsta kreðs nasista og til svívirðilegra tilrauna á mönnum " í þágu læknavísindanna " .
Weimar-lýðveldið er að líða undir lok og myrkir tímar að taka við og eftir því sem sögunni vindur fram áttar aðalpersónan sig á því að hann á enga framtíð í heimalandi sínu og bandamönnum hans í rannsókninni fækkar jafnt og þétt .
Ýmislegt er fyrirsjáanlegt í bókinni varðandi samspil söguþráðarins og raunverulegra atburða , en lýsingin á andrúmsloftinu í Berlín er trúverðug og atburðarásin æsileg .
Karl Blöndal kbl@mbl.is 