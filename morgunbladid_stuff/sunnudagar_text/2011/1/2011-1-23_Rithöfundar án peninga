Íslendingar monta sig af því að vera bókaþjóð en of oft virðist þeim standa nokkuð á sama um kjör rithöfunda .
Ár hvert rís til dæmis upp vælukór sem gólar ógurlega af því að stór hópur rithöfunda landsins fær starfslaun .
Þessi hópur vill taka þetta smotterí af þeim og ætlast til að listamenn lúti markaðslögmálum og láti sig hverfa af vettvangi geti þeir ekki framfleytt sér á list sinni .
Staðreyndin er sú að íslenskir rithöfundar lifa engu sérstöku sældarlífi af ritlaunum og starfslaunum .
Sumir þurfa nánast að stunda meinlætalifnað eða eiga forsjálan maka sem er í fastri vinnu .
Ef þeir skrifa metsölubók fá þeir vissulega aukabónus , en samt sem áður er mánaðarkaupið ekki hátt miðað við þann tíma sem hefur farið í samningu verksins .
Það ætti að vera mögulegt að gera vel við bestu rithöfunda þjóðarinnar þegar kemur að Íslensku bókmenntaverðlaununum .
Þessi verðlaun , sem eiga að teljast virtustu bókmenntaverðlaun hér á landi , eru heldur nánasarleg þegar horft er á þá peningaupphæð sem sigurvegurunum er veitt en hún mun vera hálf milljón eða svo .
Það er ekki há verðlaunaupphæð þegar virtustu bókmenntaverðlaun landsins eiga í hlut , ekki einu sinni í kreppu .
Einhver leið hlýtur að finnast til að tvöfalda , en helst ferfalda þessa upphæð .
Af hverju á gott skáld ekki að fá að njóta þess fjárhagslega að hafa skrifað verðlaunabók ? Auk þess skipta verðlaun því meira máli því veglegri sem þau eru .
Og dómnefndir munu leitast við að vanda sig sérlega vel við valið , en ekki láta sérkennilega duttlunga ráða ef verðlaunaupphæðin er vegleg og skiptir vinningshafann máli .
Alltof oft þykir ekki við hæfi að listamenn telji sig þurfa peninga .
Það er ætlast til að þeir séu hugsjónafólk sem hugsi ekki um veraldleg gæði , vilji ekki eiga fallegt sófasett , hvað þá stóran flatskjá .
Ef listamaður sýnir sig í því að vera peningamaður er viðbúið að talað sé um það af vandlætingu að hann hafi selt sig .
Listamenn þurfa að lifa eins og annað fólk .
Hæfileikaríkir listamenn eiga að njóta sín og fá að njóta lífsins .
Þegar þeir eru verðlaunaðir á að gera það með stíl , þannig að eftir því sé tekið .
