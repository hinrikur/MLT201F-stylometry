Ég er farin að halda að líkaminn leggist í eins konar híði á þessum árstíma .
Það er alveg sama hversu snemma ég fer að sofa eða hversu lengi ég sef .
Um miðjan morgun er ég oftast farin að geispa óstjórnlega og jafnvel að draga ýsur .
Vona bara að enginn hafi séð til mín .
Á kvöldin tekur síðan við einhvers konar geðveiki .
Stundum tekst mér að neyða mig til að fara mjög snemma að sofa .
En stundum minni ég sjálfa mig á hvað það verður hvort eð er hræðilegt að þurfa að vakna svo ég geti alveg vakað aðeins lengur .
Sú ákvörðun reynist iðulega jafn slæm þegar ég vakna úldin morguninn eftir en ekkert læri ég þó .
Rúmið mitt er bara svo allt of heillandi þessa dagana .
Þar gæti ég auðveldlega legið fram að hádegi alla daga , vafið sænginni þétt utan um mig og sofið vært .
Rumskað kannski við og við , kúrt og sofnað svo aftur .
Þetta er oftast hægt um helgar en hinir fimm dagarnir eru öllu erfiðari .
Þá líður mér líklega svipað og móður þegar hún skilur barnið eftir fyrstu vikuna í leikskólanum .
Eða nei annars .
Ég er líklegast barnið og rúmið mitt móðirin .
Sem barnið vola ég og veina því ég vil ekki vera slitin í burtu frá rúminu þar sem ég hef haft það svo gott síðustu sex til níu tímana .
Allt eftir því hvenær svefninn bar mig ofurliði .
Rúmið hefur haldið utan um mig eins og huggandi móðir , tekið mig í styrka arma sína og vaggað mér í svefn .
Veitt stuðning á réttum tímum , hlustað á þarfir mínar og veitt mér umhyggju .
Rétt eins og móðirin góða .
En svo er kominn morgunn og ég er rekin úr hinum hlýja faðmi .
Rúmið er heldur ekkert sátt við breytinguna .
Það er hálfstressað og hrætt um að mér verði kalt úti í hinum dimma vetrardegi .
Því finnst líka hálfskrýtið að hafa mig ekki hjá sér yfir daginn og við erum sammála um að best væri bara að halda saman og lesa og kúra út daginn .
En það þarf víst að halda út í daginn svo að á hverjum morgni kveðjumst við með trega og stundum sé ég varla út úr augunum .
Það er þó ekki fyrir tárum heldur einfaldlega af því að ég er ekki endilega vöknuð þó mér takist að komast fram úr .
Svo líður dagurinn og smám saman verður rúmið eins og fjarlægur draumur .
En þetta breytist um leið og heim er komið .
Þá stenst ég oft ekki endurfundina og flýti þeim gjarnan .
Kúri smástund fyrir kvöldmatinn eða læt mig falla í mjúkan faðm rúmsins með bók í hendi .
Kvöldin eru síðan best þegar ég get steinsofnað og veit að ég má liggja þarna í dágóða stund .
Það er jú heil nótt þangað til rútínan hefst á ný .
Birtist í bláum draumi Misjafnt er hversu mikið fólk dreymir en það fylgir svefninum að dreyma og stundum heilan helling .
Draumar eru athyglisvert fyrirbæri og urðu bæði Sigmund Freud og Carl Jung frægir fyrir kenningar sínar um það að draumir afhjúpi leyndar þrár okkar og hræðslu .
Slíkar kenningar eru enn í dag fyrirferðarmiklar í sálfræðimeðferð þó vissulega hafi fólk á þeim ólíkar skoðanir .
Draumastaður Ekki veit ég hvort það hefur í raun eitthvað með það að gera sem slíkt en mig dreymir mest á einum ákveðnum stað .
Kannski er það bara friðurinn og róin sem valda því .
Eða kannski er svona góð og gömul sál í húsinu og fallegir andar allt um kring ? Þá hafa ýmsir , bæði fræði- og listamenn , greint frá því að þeir hafi uppgötvað lausnir eða fengið frábærar hugmyndir í draumi .
Avatar-leikstjórinn James Cameron sagði t.d. frá því í viðtali við San Francisco Chronicle að draumur móður hans um hávaxna , bláa konu hefði orðið kveikjan að kvikmyndinni .
Þá hafa sumir löngum verið taldir berdreymnari en aðrir og dreymir fyrir daglátum .
En misjafnt er auðvitað fyrir hversu stórum eða alvarlegum hlutum fólk dreymir .
Það væri kannski réttast að geyma ætíð skrifblokk á náttborðinu , bara svo maður gleymi nú ekki einhverjum góðum hugmyndum .
Flóuð mjólk eða hummus Það sem við borðum og drekkum ku hafa áhrif á svefninn .
Þannig getur verið mjög erfitt að sofna eftir marga kaffibolla og af sumum er talið að súkkulaði og ostar valdi svefntruflunum og jafnvel martröðum .
Meðal þess sem sagt er best að borða í kvöldmatinn þannig að líkaminn verði afslappaður er hummus með pítubrauði , túnfisksamloka og kjúklingur eða kjöt með grænmeti .
Svo er auðvitað klassískt húsráð að fá sér flóaða mjólk fyrir svefninn .
Mikilvægast er þó að borða það sem hentar hverjum og einum best .
Þetta á jafnt við um svefn sem og annað .
Kjöraðstæður til svefns En þurfum við meiri svefn á veturna eða er þetta bara leti í okkur ? Það ku vera svo að við þörfnumst í raun ekki meiri svefns en vissir þættir sem við ráðum ekki við láta okkur vilja meira .
Allt stjórnast þetta af birtu , en með þverrandi dagsljósi framleiðir heilaköngullinn meira melantónín sem gerir það að verkum að við verðum syfjuð .
Á morgnana fær heilaköngullinn boð um að hætta framleiðslunni til að við eigum auðveldara með að vakna .
Á veturna vöknum við hins vegar áður en birtir og framleiðslan er því enn á fullu .
Um leið hefst hún líka áður en við erum tilbúin að fara að sofa og þetta úskýrir þreytuna og sljóleikann sem margir finna fyrir á þessum árstíma .
Ef þú færð eins mikinn svefn og þú þarft þarftu ekki meira bara af því að það er vetur .
En ef þú hefur lengi verið illa sofin / n er þetta rétti tíminn til að ná upp svefni enda bjóðast kjöraðstæður til svefns á veturna þegar bæði er kalt og dimmt .
