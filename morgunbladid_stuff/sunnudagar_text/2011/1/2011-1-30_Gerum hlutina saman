Birgitta Jónsdóttir hefur verið í eldlínunni vegna óskar bandarískra stjórnvalda um að fá upplýsingar um samskipti hennar á vefnum Twitter og aðdróttana vegna einkennalausrar tölvu sem fannst fyrir ári í húsakynnum Alþingis .
Hún gagnrýnir samskiptahætti í íslenskri pólitík og hvetur stjórnmálamenn til að leggjast saman á árarnar .
Texti : Karl Blöndal kbl@mbl.is Ljósmyndir : Kristinn Ingvarsson Birgitta Jónsdóttir , þingmaður Hreyfingarinnar , komst í heimsfréttirnar þegar samskiptavefurinn Twitter greindi frá því að bandarísk yfirvöld hefðu farið fram á að upplýsingar um samskipti hennar á vefnum í sambandi við rannsókn þeirra á starfsemi uppljóstrunarsamtakanna WikiLeaks yrðu látnar af hendi .
" Þetta er tímamótamál , " segir Birgitta .
" Ég hef fengið til liðs við mig bandaríska lögfræðinga , sem taka málið að sér án endurgjalds og hafa látið mig fá nýja trú á lögmannastéttinni .
Þetta mál verður einnig tekið fyrir hjá alþjóðaþingmannasambandinu , sem er að vinna skýrslu um málið því að þetta er ný hlið á réttinum til friðhelgi einkalífsins á Facebook , Google , Twitter og í tölvupóstinum þínum .
Twitter er minnsta málið , þeir börðust , en ég hef ekkert heyrt frá hinum þar sem hægt er að sjá mitt tengslanet , hvort ég styðji Bradley Manning eða frelsisbaráttu Tíbet svo dæmi sé tekið .
Síðan er allur einkapósturinn minn á Gmail .
" Twitter fékk bréf 14. desember frá dómstóli í Virginíu þar sem farið var fram á að gögn Birgittu og fjögurra annarra , Bradleys Manning , sem situr í fangelsi grunaður um að hafa lekið ógrynni upplýsinga til WikiLeaks , Julians Assange , forustumanns WikiLeaks , og tveggja forritara , Rops Gonggrijp og Jacobs Appelbaum , yrðu látin af hendi .
" Þar var farið fram á að þessi gögn yrðu afhent innan þriggja daga án þess að við vissum af því , " segir Birgitta .
" Þessi fyrirskipun var lokuð , en Twitter krafðist þess að leyndinni yrði aflétt .
Þegar það tókst sendi Twitter okkur tölvupóst og vakti athygli á málinu ásamt beiðninni .
Þeir sögðu mér hvað ég hefði langan tíma til að bregðast við og bentu mér á að ég gæti leitað til samtakanna EFF [ Electronic Frontier Foundation ] og ACLU [ American Civil Liberties Union ] .
" Hryðjuverkavæðing WikiLeaks Svo vildi til að Birgitta hafði kynnst John Perry Barlow , einum stofnenda EFF , í tengslum við hugmyndina um fjölmiðlafríríki á Íslandi , og samtökin útveguðu henni sinn fremsta lögfræðing sér til aðstoðar .
" Á miðvikudagsmorgun skiluðu þeir inn málsvörn minni , en slík leynd hvílir yfir þessu máli að það má ekki birta hana og mér finnst það mjög óþægilegt , " segir hún .
" Á hinn bóginn er ég ánægð með að farið var gegn mér því að þá fæ ég tækifæri til að vekja athygli fólks á að öryggi þess á samskiptavefjum , sem eru hýstir í Bandaríkjunum , er ekki neitt , því að bæði eru upplýsingarnar seldar til fyrirtækja og síðan hefur ríkisstjórn Bandaríkjanna beint aðgengi að þeim .
Um leið og eitthvað fer af stað sem yfirvöld setja undir hið víðfema hryðjuverkahugtak eru þeim allar leiðir opnar - og nú er búið að hryðjuverkavæða WikiLeaks og kalla þá að nethryðjuverkamenn .
Ég treysti mér ekki til að ferðast til Bandaríkjanna eins og stendur eftir eindregin fyrirmæli frá mínum lögfræðingum vegna hættunnar á að ég verði sett í varðhald eða þurfi að sæta óþægilegum yfirheyrslum .
" Til marks um að þetta séu engir órar bendir Birgitta á að Applebaum hafi verið handtekinn og færður til yfirheyrslu þegar hann kom til Bandaríkjanna .
" Hann er reyndar svo mikill prakkari að hann var með dulkóðað skjal með sér , " segir hún .
" Þegar þeir opnuðu skjalið reyndist þar vera fyrsta viðbótargreinin við bandarísku stjórnarskrána þar sem bann er lagt við setningu hvers kyns laga sem hefta málfrelsi og fjölmiðlafrelsi .
" Birgitta segir að hún hafi hvergi komið nálægt lekanum sjálfum til WikiLeaks , þótt hún hafi átt þátt í að koma á framfæri við almenning myndbandinu , sem sýndi árás bandarískra hermanna á óbreytta borgara í Bagdad .
" WikiLeaks virkar þannig að þeir taka á móti brúna umslaginu með upplýsingunum , " segir hún .
" Þess vegna er fráleitt að aðeins skuli ráðist á þá , en ástæðan er að það er auðvelt .
Áður fyrr tóku blöðin við brúna umslaginu beint eða óbeint og reyndu að átta sig á hvort gögnin væru ekta eða fölsuð .
Nú beinast spjótin að WikiLeaks , en eru blöðin næst ? " Uppljóstrarar gæti sín Birgitta segir einnig að þetta mál sýni að þeir , sem vilja fara í hlutverk uppljóstrarans , þurfi að gæta sín .
" Nú gerist það í ríkara mæli að fjölmiðlar fá til sín rafræn gögn og það er auðvelt að rekja þau til upprunans ef þau eru ekki afhent með öruggum hætti , " segir Birgitta .
" Ef fólk er með mikilvægar upplýsingar vara ég það við því að senda þær í tölvupósti og alls ekki í gegnum Google .
Það er eins og að senda póstkort og fólk verður að hafa í huga að þessi gögn eru geymd í sjö ár vegna markaðsrannsókna og afhent yfirvöldum án þess að fólk sé látið vita .
" Tengsl Birgittu við WikiLeaks urðu til þess að nafn hennar var nefnt eftir að greint var frá því nú í janúar að í febrúar í fyrra hefði fundist grunsamleg tölva í skrifstofu í húsakynnum Alþingis , sem líkast til hefði verið notuð til að hlaða niður gögnum úr tölvukerfi þingsins .
Hún er ekki ánægð með það og gagnrýnir hvernig WikiLeaks var tengt málinu í frétt Morgunblaðsins þar sem fyrst var greint frá tölvunni .
Truflandi að hafa legið undir grun í 11 mánuði Í umræðum á Alþingi um málið svaraði Birgitta í bundnu máli og sagði að það væri við hæfi vegna þeirra aðdróttana , sem hún , þingmenn Hreyfingarinnar og WikiLeaks hefðu orðið fyrir í þingsal um morguninn .
Ljóðið er eftir Pál J. Árdal og hefst svona : Ef ætlarðu að svívirða saklausan mann þá segðu aldrei ákveðnar skammir um hann .
En láttu það svona í veðrinu vaka , þú vitir að hann hafi unnið til saka .
" Það truflar mig að við - eða ég - höfum legið undir grun í 11 mánuði án þess að talað væri við mig , " segir Birgitta .
" Allan þennan tíma fylgist fólk með mér og horfir á mig tortryggnum augum án þess að ég fái tækifæri til að bera þetta af mér .
Mér finnst þetta mjög alvarlegt og yfirstjórn þingsins , sem á að vinna fyrir þingmenn en ekki fyrir sig , hafa gjörsamlega brugðist mér .
" Hefði viljað verja sig og breyta lykilorðum Hún segist hafa farið að velta fyrir sér hvað hún hafi verið að gera þá daga , sem tölvan var þarna .
Þá stóð yfir málþóf vegna Icesave og hún notaði herbergið til að leggja sig þegar þingfundir stóðu fram á nótt .
Hún og Margrét Tryggvadóttir , sem einnig er þingmaður Hreyfingarinnar , hefðu tengt tölvur sínar með nákvæmlega sama hætti og tölvan , sem fannst , var tengd .
" Mér finnst þetta mjög óþægilegt , " segir hún .
" Herbergið mitt , sem er þarna rétt hjá , er líka alltaf opið .
Síðan kemur í ljós að ef tölvan mín var tengd við innra net þingsins var hún á sama legg og þessi tölva .
Fyrst ég var ekki látin vita hafði ég ekki tækifæri til að verja mig með því að breyta lykilorðum og öðrum hlutum .
Mér finnst þetta stórkostlega alvarlegt mál .
Þess vegna gæti einhver hafa farið í gegnum allt mitt og nóg er nú sótt að manni annars staðar frá varðandi mínar upplýsingar .
Þetta sýnir furðulega vanþekkingu þeirra , sem komu að þessu máli .
" Hollt að fara í gegnum stjórnarskrána Þegar viðtalið er tekið standa yfir umræður á þingi um ógildingu Hæstaréttar á kosningunum til stjórnlagaþings .
" Stjórnarskráin okkar er kannski ekki stórkostlega gölluð , en hér varð samfélagslegt hrun , ekki bara bankahrun , " segir Birgitta .
" Ímynd þjóðarinnar hrundi og við upplifðum að allt hafði brugðist , sem maður hafði treyst á að mundi sjá um mann – kerfið hrundi og traustið gagnvart því fór .
Ég held að það sé hollt fyrir þjóðir að fara í gegnum stjórnarskrána sína með reglulegu millibili út af því að það er grunnstoðin .
Um hana þarf að ríkja sátt og fólk þarf að þekkja stjórnarskrána sína .
Annars verður hún síbrotin eins og núna þegar stöðugt er talað um hin og þessi stjórnarskrárbrot og að henni sé ekki fylgt eftir .
" Fjölmiðlar tína úr það fyndna og fáránlega Birgitta segir að fólk upplifi að þingið virði ekki alltaf stjórnarskrána og af umræðunni á netinu að dæma sé einfaldlega engin virðing borin fyrir þinginu eða ráðherrum .
" Traust til þingsins er mjög lítið , ekki nema 9% , og litið á það sem einhverja hálfvitasamkomu , " segir Birgitta .
" Þannig talar fólk um þingið .
Hvernig ætlum við að laga það ? Með því að halda áfram að gefa fjölmiðlum færi á okkur á þessum eina hálftíma , sem fylgst er með störfum þingsins í óundirbúnum fyrirspurnum ? Fjölmiðlar reyna að tína úr fyndnar og fáránlegar athugasemdir , sem hér koma fram þegar þingið er inni í sal .
" Birgitta segir að áður en hún settist á þing hafi hún reynt að vekja athygli þess með ýmsum hætti á sínum baráttumálum , en hún hafi ekki gert sér grein fyrir því að þegar mál væru til umfjöllunar í nefndum gætu bæði félög og einstaklingar komið með ábendingar og haft áhrif á löggjöfina .
" Þetta veit fólk ekki , " segir hún .
" Upplýsingaflæðið vantar .
Fjölmiðlar þurfa að standa sig betur í því hvernig þeir fjalla um mál á þingi .
Við reyndum einn flokka til dæmis að vekja athygli á fjármálum flokkanna og hvað þeir úthluta sér miklu fé á kostnað almennings , settum fram tillögur og reyndum að skapa umræðu , en enginn fylgdi því eftir .
Samt er þetta hitamál í samfélaginu og mikið gagnrýnt í skýrslu rannsóknarnefndar Alþingis .
" En samstaða fær enga athygli Hún segir að inni í nefndum sé oft frábær vinna innt af hendi og góð samstaða , en það fái enga athygli .
" Það þarf að endurheimta traust , en eins og stendur er alveg sama hver er á þingi og hverjir eru við völd af því að ekki hefur verið tekið á ákveðnum þáttum , " segir hún .
" Ég horfi núna með hryllingi til þess ef nú fara í hönd hverjar kosningarnar á eftir öðrum án þess að tekið verði á málum því að við lifum nú á mjög háskalegum tímum .
Við höfum tekið þetta stóra Alþjóðagjaldeyrissjóðslán .
Mál á borð við neyðarlögin og málareksturinn í kringum þau eru óleyst og því er haldið fram að verði þau dæmd ógild færum við á hausinn .
Ýmislegt af þessu tagi er yfirvofandi og óvíst hvort það fellur okkur í hag eða ekki .
Því er mjög mikilvægt að við tökum okkur saman í andlitinu hér inni á þingi , bæði stjórnarliðar og minnihlutinn .
Á svona tímum á ekki að rífast um það hvernig sjúkrabíllinn er á litinn , heldur fagna því að hann sé til staðar .
" Á að vera sama hvaðan góð hugmynd kemur Hún segir að inni á þinginu standi yfir tilraunir til að breyta þessu .
" En æðstu aðilar í flokkakerfinu þurfa að taka ákvörðun um að nú eigi að einbeita sér að því að koma sjúkrabílnum á vettvang og sama sé hvaðan góð hugmyndi komi , hvort hún komi úr " vitlausum " flokki eða ekki , heldur finnum við lausnirnar saman .
Það þurfum við að gera og koma okkur út úr þessum gamla hugsunarhætti .
Núna er tækifærið .
" Birgitta hefur kallað eftir því að þingflokksformenn hittist og fari yfir það hvað þingið geti gert .
Einnig hefur hún hvatt til þess að þingið taki sér meiri völd til að koma í gegn stefnumótandi málum .
" Það er alveg hægt , " segir hún .
" Mér tókst að koma í gegn tillögu til þingsályktunar um að Ísland skapi sér afgerandi lagalega sérstöðu varðandi verndun tjáningar- og upplýsingafrelsis eins og það var orðað .
Hún er stefnumótandi og var samþykkt samhljóða .
Ég hef hvatt stjórnarliða til að gera hið sama .
Þingið er gagnrýnt fyrir að vera stimpilstofnun fyrir framkvæmdavaldið .
Embættismenn í ráðuneytunum skrifa lögin og ráðherrar koma oft ekki að því .
Við erum að gera mjög flókna hluti og iðulega eru á þeim miklir ágallar .
Þess vegna verðum við öll að vinna saman .
" Birgitta hefur gagnrýnt þingið harkalega í ræðum .
" Það hefur ekkert gerst .
Ég kallaði saman þingflokksformenn þegar ég var í því embætti .
Það er ár síðan og ekkert hefur gerst .
Þó að ég gagnrýni þingið og hvernig það starfar er ég líka að kalla eftir öðrum vinnubrögðum .
Ég hef talað við marga hérna og veit að menn vilja vinna öðruvísi .
Þetta er spurning um framkvæmd og ég kalla eftir henni , að við tökum meðvitaða ákvörðun um að breyta þessu .
Þó að maður geti fengið eitthvað út úr því að komast vel að orði í ræðustól og koma höggi á einhvern snýst starfið ekki um það .
" Birgitta telur að sjálfsmynd þingsins og viðhorfin til þess innan lands sé ekki í samræmi við það hvernig litið sé á Ísland utan frá .
Sjáum ekki kostina fyrir neikvæðni " Við erum mjög upptekin af neikvæðni gagnvart okkur og að allt sé ömurlegt , allir ráðamenn ömurlegir , allt spillt og viðurstyggilegt og hér sé kraumandi forarpyttur , " segir hún .
" Erlendis er fólk forvitið um lýðræðisþáttinn á Íslandi og spyr til dæmis hvað við séum að gera með Hreyfingunni .
Okkur berast fyrirspurnir frá Grikklandi , Englandi , Ítalíu og víðar um aðferðir okkar .
Við erum svo fá að tíminn til að útskýra hvernig við viljum starfa hefur ekki verið mikill , en við viljum koma okkur fyrir handan hægri og vinstri stefnunnar og einbeita okkur að málefnunum .
Í stefnu okkar er aðallega tekið á lýðræðisumbótum , gagnsæi , endurbótum í stjórnsýslu og fjármálum og neyðaraðstoð fyrir heimilin í landinu , en við höfum leyfi til að hafa okkar skoðanir á hlutunum .
Síðan þegar við höfum komið stefnuskrá okkar í gegn leysum við Hreyfinguna upp .
Ekkert okkar dreymir um að vera hér það sem eftir er ævinnar og það gefur manni ótrúlega mikið frelsi , líka til að vinna öðruvísi .
Þótt stundum virðist að við gagnrýnum mikið bæði stjórn og minnihluta þá vinnum við vel með öðrum , reynum að gera það út frá málefnum og styðjum stundum minnihlutann og stundum meirihlutann .
" Birgitta segir að þess vegna leggi Hreyfingin til að enginn sitji á þingi lengur en átta ár í senn vegna þess að eftir ákveðinn tíma missi menn jarðsamband .
" Þótt starfsreynsla sé oft góð eru til dæmis sum félagasamtök og jafnvel pólitísk samtök þannig að lagt er til að fólk gegni æðstu embættum aðeins í takmarkaðan tíma , " segir hún .
" Þetta má skoða .
" Hún finnst einnig að þingið sé orðið mun einsleitara en áður var .
" Það voru meiri tengsl á milli þings og þjóðar og breiddin meiri , " segir hún .
" Atvinnupólitíkusar eru orðnir ráðandi og ég held að það sé ekki gott .
Þeir mega vera nokkrir , en ekki allir því að þá verður hópurinn einsleitur .
" Brusselíska í býkúpu Hún segir að sambandið við baklandið veikist með þessu , þótt ástandið hér sé þó ekki orðið jafn alvarlegt og til dæmis á Evrópuþinginu þar sem alveg hafi verið skorið á sambandið milli þingmanns og þjóðar .
" Hverjum finnst spennandi að fara inn í einhverja býkúpu þar sem lög eru skrifuð á brusselísku , sem enginn maður skilur , svo er það þýtt á fjölda tungumála , oft með hrikalegum þýðingarvillum .
Mér finnst þetta nánast eins og Réttarhaldið eftir Kafka .
Margt frábært gerist á þessum vettvangi , en ég hef hlustað á fólk sem vinnur þarna og þingmenn eru margir mjög gramir yfir þessu verklagi .
" Birgitta segir að vandræðagangur af þessu tagi eigi sér stað á mörgum þingum og veltir fyrir sér hvort það sé vísbending um að þingræðið hafi þróast svo langt frá upprunanum að það kalli á nýjar leiðir .
" Þess vegna er svo mikill áhugi á því sem kalla má rafræn stjórnmál , " segir hún .
" Hvernig er hægt að gera almenning meðvitaðri um að hann þurfi að fylgjast með og taka þátt í að móta sitt samfélag .
Ef ég sit hér ein og tala bara við mína kollega verður það mjög gelt .
" Birgitta telur að beint lýðræði sé hluti af því að endurvekja traust almennings á stjórnmálum .
" Ég held að mikilvægt sé í staðinn fyrir að búa til sérlög um hverja þjóðaratkvæðagreiðslu að setja almenn lög , " segir hún , " en áhuginn er lítill .
Við höfum þrisvar lagt fram þingsályktunartillögu um þjóðaratkvæðagreiðslur , þegar það var gert síðast í síðustu viku var einn í salnum , en samt er talað um að þingið vilji fara í þessi mál .
Nú hafa tvær stórar undirskriftasafnanir farið af stað , bæði um Magma og vegatollana .
Ef það væri komin löggjöf væri hægt væri að safna undirskriftum löglega og það má gera með ódýrum aðferðum af því að við erum svo tæknivædd , þótt tækninni verði að taka með ákveðnum fyrirvara .
" Birgitta telur ekki að sú pólitíska vakning , sem varð upp úr hruninu , sé á enda .
Fólk sé þvert á móti mun duglegra nú en áður fyrr að koma hugmyndum sínum á framfæri .
" Þótt ekki séu stór og stöðug mótmæli eins og var hafa nógu margir vaknað til athafna og ábendinga , " segir hún .
" Við þurfum að gefa þeim verkfærin , beinar útsendingar frá nefndafundum og þegar nefndastörfum verður breytt í haust á að setja í lögin að það sé hluti af okkar starfi að skoða hvað brennur mest á fólki .
Á vefnum Skuggaþing er hægt að fylgjast með störfum þingsins og taka afstöðu til þingmála .
Út um allan heim er litið til okkar og margir eru heillaðir af því að tekist hafi að fá fram þjóðaratkvæði um Icesave og því hafi verið hafnað að velta einkaskuldum yfir á þjóðina .
Við njótum mikillar virðingar hjá þeim , sem vita af því , líka hjá almenningi í Bretlandi og Hollandi , sem hefur fengið nóg af því að aðgerðir stjórnvalda þar lendi á hans herðum .
Mér finnst mikilvægt að við gerum okkur grein fyrir því án þess að fara í þjóðarrembing að við megum vera nokkuð ánægð með margt , sem við höfum gert sem þjóð á undanförnum tveimur árum .
Þótt okkur finnist margt hafa gengið illa megum við ekki gleyma því að það hefur líka gengið vel og mikill sköpunarkraftur og styrkur býr í þessari þjóð .
Þess vegna er mikilvægt að stjórnvöld gefi fólki tilefni til að langa til að vera hér og nota þennan kraft hér , ekki fara í burtu frá okkur .
Stjórnvöld verða að gera sér grein fyrir þessu .
" Birgitta telur að enn búi almenningur í skuldavanda við of mikla óvissu .
" Ég þekki marga , sem litu á fasteignina sína sem lífeyrissparnaðinn sinn , " segir hún .
" Þeir lögðu sparnaðinn sinn inn í fasteignina og nú er það allt farið .
Þetta fólk er mjög móðgað yfir því hvernig það er stimplað því að það var að spara inn í húsnæðið sitt og er síðan kallað óráðsíufólk .
Það er mjög ósanngjarnt .
Það gleymist líka hvað orð eru magnað fyrirbæri , þú getur tekið eitthvað og drepið það eða gefið því líf með orðum .
Ein setning getur skipt máli frá ákveðnu fólki .
Það er ekki gæfulegt og óréttlátt þegar hamrað er á sama neikvæða viðhorfinu gagnvart þeim , sem eiga um sárt að binda fyrir .
Mér finnst við þurfa að fara að vanda okkur betur hvernig við tölum hvert við annað og komum fram hvert við annað .
Við eigum ekki bara að hjóla hvert í annað og finna sökudólga , þó að fólk beri ábyrgð og daglega heyri maður hrikalega hluti um glæpsamlega hegðun – hvítflibbaglæpir eru alveg jafn alvarlegir og geta haft afdrifaríkar afleiðingar fyrir marga .
Þess vegna vil ég kalla eftir þjóðarátaki um að nú gerum við hlutina saman .
Þó að fullt af hlutum gefi okkur tilefni til að fara í hár saman , til dæmis spurningin um aðild að Evrópusambandinu , sem býður upp á heita og öfgafulla umræðu þannig að meðalhófið gjörsamlega hverfur .
Ef við getum reynt að finna það sem við erum sammála um og einbeitt okkur að því held ég að við gerum okkur lífið auðveldara bæði hér á þessum vinnustað og annars staðar .
Við eigum að vinna saman að því sem við getum unnið saman .
" Rafrænt heimsbókasafn á Íslandi Brewster Kahle er bandarískur auðmaður sem hefur gert það að hugsjón sinni að stofna rafræn bóka- , skjala- og gagnasöfn opin almenningi án endurgjalds .
Hann er stofnandi netskjalasafnsins Internet Archive , sem hefur að leiðarljósi að veita " alhliða aðgang að allri vitneskju " .
Kahle var staddur hér á landi þrjá daga í liðinni viku og hyggst styðja við það að allt , sem gefið hefur verið út á Íslandi , verði sett á rafrænt form .
" Kahle fór að vinna út frá sýn Þorsteins Hallgrímssonar , sem vann á Landsbókasafninu og er nýkominn á eftirlaun , um að gera allt , sem komið hefur út á íslensku rafrænt .
Þetta stoppaði allt 2008 , en svo heyrði Brewster að hér ætti að búa til skjól fyrir upplýsinga- og málfrelsi , sem á undir högg að sækja alls staðar og við sáum þegar lögbannið var sett á Kaupþingsskjölin að í það sama gæti stefnt hér héldum við ekki vöku okkar .
" Ársverk 25 manna Birgitta fór með Kahle á fund innanríkis- , menntamála- og utanríkisráðherra ( hann hitti jafnframt iðnaðarráðherra ) og kveðst hafa fundið fyrir miklum stuðningi vegna þess að þetta er gerlegt .
" Þegar þetta stoppaði 2008 vantaði peninga , " segir hún .
" Brewster myndi senda hingað hátækniskönnunargræjur , sem hafa verið notaðar til að setja tvær milljónir bóka á rafrænt form , og þjálfa fólk .
Einn starfsmaður á Landsbókasafninu hefur þegar verið úti í San Francisco í sex mánuði .
Það eina sem við þyrftum að gera er að nota styrki Vinnumálastofnunar til atvinnumála .
Íslensk bókmenntaverk teljast vera 47 þúsund .
Það tekur um 25 manns eitt ár að koma því í stafrænt form með bestu mögulegri tækni .
Stefnan hjá ríkisstjórninni er að gera allt rafrænt og þegar hefur mikið verið gert , til dæmis með tímarit og dagblöð , en það tæki óendanlega langan tíma án þessarar tækni .
" Lausn á rétthafamáli Umrædd tæki skanna með tækni sem gerir kleift að nota vefþulu til að lesa textann og það yrði fyrsta skrefið .
Það yrði stórt skref fyrir blinda og lesblinda .
" Síðan hefur verið fundin lausn á rétthafavandamálinu í Bandaríkjunum þar sem einhvern mesta frumskóg rétthafalögfræðinga er að finna , " segir hún .
" Þetta er bókasafn þannig að ef um er að ræða samtímabók er eitt eintak lánað – ein bók , þótt í raun gæti hún verið í óendanlega mörgum eintökum – í tvær vikur .
Þá gufar hún upp og næsti getur fengið hana .
Réttahafamálin voru helsta fyrirstaðan ásamt kostnaðinum við að vinna þetta .
En svo virðist sem finna megi lausn í gegnum styrkina hjá Vinnumálastofnun og Brewster myndi leggja til fé á móti til að heildarlaunin yrðu hærri .
" Birgitta segir að Kahle hafi litist vel á Ísland út af þingsályktuninni um að Ísland skapi sér afgerandi lagalega sérstöðu varðandi verndun tjáningar- og upplýsingafrelsis og fyrirhuguðum lögum í framhaldinu , sérstaklega vegna hugmyndarinnar , sem fengin er úr frönskum lögum , um að ekki megi breyta því sem telja má sögulegar heimildir eða gögn þegar þrír mánuðir eru liðnir frá birtingu þeirra .
Birgitta segir að Kahle hafi hug á að styðja við skönnun alls þess , sem komið hefur út á Íslandi , vegna þess að hægt er að ná utan um verkefnið .
En möguleikarnir felist ekki aðeins í því , sem er á prenti , heldur einnig sjónvarps- og útvarpsefni .
Stofnun Brewsters , Internet Archive , hafi tekið efni sjónvarpsstöðva til varðveislu og akkur væri í að gera slíkt hið sama við efni sjónvarpsstöðva hér þannig að til dæmis mætti fletta upp í fréttum lengra aftur í tímann , en nú er .
Að búa til nútíma Alexandríu " Ég held að það yrði meiriháttar fyrir söguþjóðina að vera fyrsta þjóðin til að fara rafrænt á netið með allt , sem komið hefur út á íslensku , " segir hún .
" Síðan hefur hann tekið tónlist , vídeó og kvikmyndir og gert aðgengilegt almenningi .
Með því að leysa smávægilega hnökra , meðal annars í sambandi við bandvídd gæti orðið að veruleika að við myndum geyma afrit af heimsbókasafninu á Íslandi .
Hans sýn er að koma öllum bókmenntum heimsins frá upphafi á netið og búa til nútíma Alexandríu .
" Kahle hefur lagt til stofnfé stofnunar til að halda utan um verkefnið og Birgitta kveðst hafa fengið vilyrði fyrir stuðningi víðs vegar að úr heiminum .
" Við áttum okkur ekki alveg á umfangi þessa verkefnis , " segir hún .
" Upplýsingar hafa engin landamæri lengur .
Því er lagaumhverfið einnig landamæralaust og nú stendur yfir baráttan um réttinn til upplýsinga .
Það má ekki misskilja að þegar kallað er eftir réttinum til upplýsinga á það við um upplýsingar sem varða almannahag , ég er ekki að kalla eftir að sjá bankayfirlitið þitt .
Einnig vantar öruggan stað til að hýsa upplýsingarnar og mikið er litið til okkar um það , sérstaklega vegna fjölmiðlafríkríkisins og öryggisins sem hér er og tengist bæði veðurfari – á Íslandi eru hitasveiflur litlar milli árstíða og það auðveldar gagnavörslu – grænni orku og tækifærinu í að nýta staðsetninguna í miðju svæðisins þar sem upplýsingaflæðið er mest .
" Bandvíddarvandinn Birgitta segir að helsti vandinn við að gera þetta verkefni að veruleika sé mikill kostnaður við bandvídd .
Verðlagning hennar sé undir Póst- og fjarskiptastofnun komin og hún sé fráleit .
" Nú er nýtingin um fjögur prósent og þessi fjögur prósent eru að borga restina , " segir Birgitta .
" Ef bókasafnið kæmi myndi það taka um fjórðung af bandvíddinni , sem er til staðar .
Þetta verður bara að leysa .
" Birgitta hefur barist fyrir málstað Tíbets og verið í alþjóðlegum samtökum þingmanna um þá baráttu .
Hún vill taka útfærslu hugmyndarinnar um að gera Ísland að griðastað upplýsinga- og fjölmiðlafrelsis sömu tökum og Eva Joly er fyrsti þingmaðurinn , sem ætlar að vera með .
Stofnunin um upplýsinga- og fjölmiðlafrelsi myndi síðan starfa með fyrirhugaðri Evu Joly-stofnun og ein hugmyndin er að þær veiti nokkurs konar Nóbelsverðlaun á sviði upplýsingafrelsis , sem mætti veita á kvikmyndahátíð í Reykjavík .
Hlutverk stofnunarinnar yrði líka að aðstoða við að löggjöfin um vernd upplýsinga- og fjölmiðlafrelsis næði fram að ganga , meðal annars með því að kalla til færustu lögfræðinga .
Ýta undir rannsóknarblaðamennsku Birgitta vill einnig nota stofnunina til að ýta undir þekkingu á því hvernig rannsóknarblaðamennska er stunduð .
" Þetta er ekki bara vandamál hér , heldur víðar , en úti er meiri þekking , " segir hún .
" Mikið er talað um að það sé erfitt hjá blaðamannastéttinni á Íslandi í dag út af niðurskurði , vantrausti , hraða og miklu álagi á þá fáu blaðamenn , sem eru í vinnu .
Hinir hefðbundnu miðlar eru að lognast út af vegna þess að fólk sækir ekki í þá eins og áður heldur fer á netið .
Leið til að fjármagna fjölmiðlun í gegnum netið hefur hins vegar ekki verið fundin og því eru fjölmiðlar veikari en þeir hafa verið .
Á sama tíma sæta þeir árásum frá lögfræðingastéttinni í Bandaríkjunum og Bretlandi þar sem heilu stofurnar starfa við að þagga niður fréttir og stöðva fréttir , sem komnar eru á netið , og taka hluti út sem eiga að vera á skrá .
Þetta truflar mig vegna þess að ég hef mikinn áhuga á samtíma mínum og vil hafa alla myndina , ekki bara glansmynd af fyrirtækjum .
Ef ég sem þingmaður á að fara að meta fyrirtæki , sem vill komast hér inn , er óþægilegt að fara á netið og finna bara glansmynd .
Sýnu verst er ástandið á Bretlandi .
Þessu er hægt að breyta með því að breyta löggjöfinni í samræmi við það að upplýsingar hafi engin landamæri .
" 