Þó að mörgum finnist gaman að ferðast getur verið jafn leiðinlegt að þurfa að pakka niður .
Þetta finnst mér sérstaklega eiga við þegar kemur að því að pakka niður eins litlu og maður mögulega kemst af með .
Á meðan ég bjó erlendis var þetta nokkuð sem mér ætlaði bara ekki að takast að læra .
Í hvert skipti sem ég stóð sveitt á brautarpallinum eða flugvellinum bölvaði ég sjálfri mér fyrir að hafa pakkað niður svona mörgum bókum .
Eða minnti sjálfa mig á að ég myndi aldrei þurfa öll þessi föt .
Svo fékk ég harðsperrur í hendur og axlir daginn eftir og ef lyftan var biluð á brautarstöðinni var mér oft skapi næst að leggjast niður og fara að grenja .
Í gegnum árin lærði ég samt smám saman mikilvæga lexíu .
Í fyrsta lagi þarf maður ekki að pakka niður allri búslóðinni sinni þó að maður skreppi í vikuferð .
Það er nefnilega flest til úti í hinum stóra heimi sem má kaupa ef maður hefur gleymt einhverju heima .
Í öðru lagi notar maður yfirleitt í mesta lagi helminginn af fötunum sem maður pakkar niður .
Maður þarf oftast ekki nema segjum tvennar buxur , góða peysu og yfirhöfn en svo nokkra boli í nokkra daga ferð .
Svo er minnsta málið að kaupa sér eina flík eða tvær ef til þess kemur .
Í þriðja lagi er síðan ekki sniðugt að burðast með bækur landa á milli .
Þær eru nefnilega þungar og telja fljótt í kílóum .
Kiljur eru miklu betri og taktu bara eina eða tvær og ekki fimm .
Ef þig vantar meira að lesa eru bókabúðir um allan heim og yfirleitt til eitthvað á ensku .
Þegar þetta er allt komið heim og saman er líka ágætt að huga að ferðatöskunni sjálfri .
Hún þarf ekki að kosta þig aleiguna en það er betra ef hún er með sæmilegum hjólum því það getur létt lífið til muna .
Svo er gott að merkja töskuna með litríku bandi eða einhverju þannig að þú þekkir hana um leið og hún birtist á töskubandinu .
Nú , þá er alveg eftir að tala um næsta stig og það er að geta farið í bakpokaferðalag .
Mig dreymir um fjarlægar slóðir og slíkt ferðalag .
Þá er nú betra að geta pakkað litlu og léttu og spurning um að æfa sig fram að brottför .
Byrja á hrúgu og vinna sig smátt og smátt í gegnum hana .
Sjá þannig hvað manni finnist mikilvægast að taka með og hvað megi bara alveg verða eftir heima .
