8:49 Ekki seinna en átján mínútum eftir framúrstig er ég mættur á svæðið , eða sá karakter sem þykist vera ég í þessu tiltekna lífi .
Karakterinn er ekki alltaf velkominn , bæði þar sem hann talar mikið í hausnum á mér og kemur með ýmiss konar áhyggjur og verkefni .
Maður vill helst ekki vera þessi karakter .
Hljómar ruglingslega , en maður veit varla hver maður er , hvað þá aðrir .
Rétt áður en hristarinn lýkur við matseld skýst sú hugsun í gegn að það væri líklega ekkert til lífsbóta þó að einhver vissi það .
Held að þarna sé komin þema fyrir daginn .
11:07 Skoppað um í ræktinni með Elmu , sem kvelur skottið á mér fram og til baka , á milli rembinga hugsa ég um vinnuna , að ég þurfi að pússa stikluna fyrir myndina KURTEIST FÓLK ( rak mig í hástafatakkann ) , sem verður frumsýnd 30 .
MARS ( hástafatakkinn aftur eitthvað að stríða mér ) .
Man alls ekki hver ég er á meðan æfingu stendur enda er Elmu alveg sama .
12:07 Einn af hápunktum dagsins , að spila fótbolta með skemmtilegum fýrum í mýrinni .
Læri mjög mikið á þessum stundum , auðmýktin mikil að fá að læra knatttækni af þessum snillingum .
Þeir virðast heldur ekki vita hver maðurinn er , a.m.k. ekki þegar manni er hent í gólfið , tæklaður hægri til vinstri , allt til að minna mig á smæð mína í alheiminum .
13:34 Stjórnarfundur með Kristínu Andreu framleiðanda í höfuðstöðvum Poppoli-kvikmyndafélags á Hallveigarstíg .
Fundur settur og farið yfir markaðssetningu á kvikmyndinni KURTEISU FÓLKI ( þarf að fara með lyklaborðið í viðgerð , þessir hástafir virka engan veginn rétt ) .
Hérna virðist Kristín Andrea vita hver ég er , eða hún setur upp gott leikrit til að sannfæra mig um að svo sé .
Ég geng brattur út af fundi , kankvís á hæl , í slagtogi við lítið " aha , kannski fékk ég þarna vísbendingu um hver ég sé " .
14:30 Upptökur á kynningarefni fyrir KURTEIST FÓLK , viðtöl við helstu stjörnur myndarinnar ( eru þessir leikarar stjörnur ? Ég meina , eru þeir eitthvað meira en ég ? Hefði kannski átt að vera leikari , þá kannski vissi ég , eða aðrir hver ég er , reyni að fela biturleika eftir megni ) .
Bjarni Felix tökumaður lýsir og tekur , Guðni Páll setur í spurningar og umsjónar .
Stefán Karl stígur í stól , setur upp Skype fyrir okkur frá Los Angeles og tekur upp viðtalið , Eggert Þorleifsson mætir strangsvipaður enda atvinnumaður fram í góma .
Benni Erlings og Hilmir Snær negla þetta og Ágústa Eva ( ég er ekki að name-droppa hérna ) spilar sig áfram á sínu óútreiknanlega augnaráði .
Halldóra Geirharðs ( Okei , núna viðurkenni ég name-dropp ) man ekkert eftir sínum karakter , ber því við að langt sé liðið frá upptökum á myndinni .
Ég tek kast því hún veit augjóslega ekkert hver ég er .
Halldóru tekst að róa mig með sögum frá Afríku .
16:00 Gunnhildur Þórðardóttir kemur í heimsókn á skrifstofuna með Nikulás Hrafn , sem ég giska á að sé nokkurra mánaða .
Ég fæ að halda á honum , rembist við að ná augnsambandi í von um svar .
Í samstarfi við móður finn ég æviferil fyrir pilt , gæti verið ýmist rokkstjarnan ( fallin stjarna þ.e. ) , skífuþeytirinn eða arkítektinn Nikky Raven , sem yrði hans " nom de guerre " .
Ég og Nikky förum í langferð um skrifstofuna , hægt , í laumi þefa ég af honum , nokkrir huldir eggjastokkar ná júdóbragði á tilfinningum sem hafa setið í aftursætinu vegna vinnufíknar .
Sleppi þó að íþyngja barninu með þeirri áþján , hann á eftir að fá sínar saltöldur .
16:41 Fer á Kaffismiðjuna , sit með kaffi og ætla mér að hugsa einbeitt um heimspekilega hluti .
Eftir að hafa rembst við það í þónokkurn tíma ákveð ég að hætta að reyna og drekk bara kaffið .
Píri samt augun svo aðrir haldi að eitthvað sé í gangi .
18:00 Hugleiðsla , leiðinlegar þrjátíu mínútur , fylgst með andardrætti .
Það má víst ekki tala mikið um það .
18:47 Matur , hent í eggjaköku með grænmeti , farið á Facebook á meðan og beðið eftir því hvort einhver spjalli við mig á chattinu .
Ekkert gerist .
Beðið .
Íhuga alvarlega að senda nokkur " hæ " yfir á chattinu , en hætti við á síðustu stundu .
Lífið verður varla meira spennandi .
Eggjakakan étin .
19:40 Te með sjálfum mér .
Farið yfir klippur og fínpúss á fólkinu kurteisa fyrir hljóðvinnslu og leitað að mexíkóskum lagahöfundi á netinu , viðkomandi gerði lag sem ég vil nota í , jú , mikið rétt , KURTEIST FÓLK .
Þar syngur ekkja nokkur um týnda syni sína .
21:12 Fótbolti , í þetta skiptið í tölvu með Benna litla bróður , mikill þroski bræðranna kemur í veg fyrir samkeppnis-andrúmsloft .
22:48 Róað fyrir svefn , kíkt á kvikmyndina " Three Days of the Condor " með Bobba Redford .
Max von Sydow í formi .
Fatta nokkra hluti úr myndinni sem ég ætla skammarlaust að stela .
00:17 Rólega gefst ég upp og fer frá sjálfum mér , reyni að skilja bitur- og eftirsjálaust við daginn , tekst það þrátt fyrir að færanýting hefði mátt vera betri í fótboltanum .
Sé fyrir mér nokkra takta sem skal beitt næst , Nikky Raven útskýrir fyrir mér nýstárlega tækni sem hann ætlar að nota sem arkítekt ...
ZZZZZ 