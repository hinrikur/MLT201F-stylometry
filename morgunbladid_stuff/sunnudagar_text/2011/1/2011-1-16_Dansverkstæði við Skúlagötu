Dansverkstæðið er sprottið upp úr hugmyndum um danshús í Reykjavík sem danssamfélagið er búið að vera að ræða sín á milli síðasta áratuginn , útskýrir Karen María Jónsdóttir , sem þekkir íslenska dansheiminn betur en flestir aðrir .
Hún er fagstjóri dansnáms við Listaháskóla Íslands , formaður Félags íslenskra listdansara ( FÍLD ) og situr í stjórn Dansverkstæðisins , sem opnað var við Skúlagötu í haust .
" Árið 2007 kynntum við fyrstu skýrsluna okkar um mögulegt danshús í Reykjavík og fengum fínar undirtektir í fjölmiðlum og stjórnsýslunni .
Svo kom kreppan og það hvarf allt fjármagn , " segir hún .
" Sannleikurinn er sá að listdans á Íslandi hefur verið hluti af menningarflórunni í meira en heila öld og er eina listgreinin sem hefur aldrei fengið sitt pláss í hinu opinbera borgarrými .
Við höfum alltaf þurft að vera inni hjá öðrum , hvort sem það er í Borgarleikhúsinu , í félagsheimili , skrifstofurými eða Þjóðleikhúsinu .
Þetta hefur takmarkað hvað listdansinn getur gert hverju sinni , " segir Karen María og tekur dæmi .
" Íslenski dansflokkurinn átti fyrst heima í félagsheimilinu á Seltjarnarnesi .
Svo fékk hann inni í Þjóðleikhúsinu en var settur á götuna árið 1990 og fór þá í skrifstofurými við Engjateig .
Nokkrum árum síðar fékk hann aðstöðu í Borgarleikhúsinu og er þar í takmörkuðu rými , " segir hún og bendir á að það sé vont að vera alltaf upp á einhvern annan kominn .
Efling sjálfstæða geirans Viðhorfið í dansheiminum hefur breyst síðustu ár og hefur sjálfstæði geirinn eflst mikið .
" Hann var ekki þekkt fyrirbæri þangað til fyrir 20 árum , " segir Karen María , sem var einn stofnmeðlima Dansleikhúss með ekka árið 1996 , sem var sjálfstætt starfandi hópur , sem markaði ákveðin tímamót í dansheiminum .
" Svo með tilkomu Reykjavík Dance Festival upp úr aldamótum sjá íslenskir danshöfundar allt í einu að það eru fleiri möguleikar til að starfa en hjá Íslenska dansflokknum , sem hafði þá verið eini vettvangur dansarans og danshöfundarins , " segir hún .
Breytingar með dansnámi við LHÍ Breytingarnar á síðustu tíu árum markast líka af því að dansarar líta ekki lengur á Ísland sem sitt eina markaðssvæði .
" Allar áhorfenda- og sýningatölur staðfesta það að við sýnum miklu meira í Evrópu en á Íslandi .
Það er miklu meira flæði og Dansflokkurinn hefur opnast .
Fólk fer mikið á milli .
Þetta hefur gert það að uppgangurinn í dansgeiranum er meiri en nokkru sinni fyrr .
Það sem gerist líka á þessu tímabili er að Listaháskóli Íslands stofnar til dansnáms árið 2005 .
Með því breyttist umhverfið mikið , " segir hún og útskýrir að með Listaháskólanum hafi komið mikið af danslistafólki til landsins með strauma og stefnur með sér og í leiðinni brúað bilið yfir til Evrópu .
Hún segir að hugsunin og viðhorfið í geiranum hafi breyst mikið .
" Tækifærin til að skapa sér og öðrum verkefni og vinnu og þróa danslistina eru óendanleg í dag , " segir Karen María og ítrekar að danslistamaðurinn sé alls ekki bundinn af því að vera á Íslandi .
Alþjóðlega dansumhverfið er líka að breytast .
" Núna eru hátíðir , danshús , dansverkstæði , dansframleiðslufyrirtæki öll að sameinast um að meðframleiða og sýna verk hvers annars , " segir hún og tekur dæmi : " Erna Ómarsdóttir býr til dæmis til verk í fimm löndum , vinnur hluta af verkefnunum á hverjum stað , frumsýnir á síðasta staðnum og ferðast síðan hringinn með sýninguna , " segir Karen María , sem segir vinnuferlið verið farið að markast af því hversu alþjóðlegt umhverfið sé orðið .
" Hugmyndin með Danshúsið og núna Dansverkstæðið er að tengja Ísland enn frekar inn í þetta alþjóðlega framleiðslu- og sýningarnet .
" Gamla skiptingin ; Dansflokkurinn annars vegar og sjálfstæði geirinn hins vegar , er að hverfa .
" Sjálfstætt starfandi danshöfundum og dönsurum finnst spennandi að fara í flokkinn í eitt verkefni , fara svo út í annað verkefni og koma svo heim og starfa í sjálfstæða geiranum í enn öðru verkefni .
Þeir sjá Dansflokkinn sem spennandi kost en ekki endilega stað til að vera það sem eftir er .
" Karen María segir þetta jákvæða þróun og endurspegli þróunina erlendis .
" Það þarf að sjálfsögðu að vera fastur kjarni í flokknum en flæði dansara inn í hann er orðið meira .
" Sjálf lærði hún úti í Hollandi með fleiri íslenskum stelpum og stofnaði dansleikhúshóp ásamt þeim en á meðal stofnfélaga voru ennfremur Erna Ómarsdóttir , Aino Freyja Järvelä og Kolbrún Anna Björnsdóttir .
" Þegar við settum upp Dansleikhús með ekka vorum við fyrsti sjalfstætt starfandi danshópurinn sem starfaði algjörlega sjálfstætt , það er var ekki að nýta fólk sem var á launum hjá Dansflokknum eða leikhúsunum .
Að sama skapi sóttum við um fjármagn til að búa til sýningar og gerðum það tvisvar sinnum á ári í ákveðinn tíma , " segir hún og útskýrir að bara það að sýna fram á að þetta væri hægt hafi verið mikilvægt .
" Við þóttum stórskrýtnar að ætla ekki inn í Dansflokkinn , að það væri ekki okkar lokamarkmið , " rifjar hún upp og hlær .
" Þetta var hvatning fyrir marga til að prufa sig sjálfir áfram á eigin forsendum , " segir hún og útskýrir nánar breytingar síðustu ára .
Danslistamenn í danssamfélagi " Fljótlega þegar Reykjavík Dance Festival verður til upp úr aldamótunum fer maður að sjá öra viðhorfsbreytingu í þessa átt .
Í dag spyr fólk þessarar spurningar ekki lengur .
Við erum hætt að tala um flokkinn og sjálfstæða geirann .
Við tölum um þetta sem danssamfélag .
Dansflokkurinn er einn af þessum stöðum í danssamfélaginu sem þú vilt eiga viðkomu á eins og fleiri staðir .
Við erum farin að kalla okkur danslistamenn til að útmá þessi mörk .
Hreyfanleikinn er miklu meiri .
Þú getur farið í skóla og haldið námskeið , sett upp sjálfstæð verk , unnið á erlendri grundu og dansað með Dansflokknum .
Hreyfanleiki þinn sem listamanns fer eftir því hvaða inntaki þú ert að leita eftir sem listamaður hverju sinni .
Þetta er svakalega mikil breyting frá því fyrir tíu árum .
Þá þótti til dæmis alls ekki fínt að fara að kenna .
" Fjölgun dansara og öskrandi þörf Dansverkstæðið var opnað á hæð við Skúlagötu 28 í byrjun október .
" Þegar við horfðum fram á að danshús yrði ekki að veruleika í bráð ákváðum við dansararnir sjálfir að kýla á það að opna dansverkstæði .
Okkur fannst ekki forsvaranlegt að bíða lengur .
Danssamfélagið er í hröðum vexti og það er ekki aðeins þörf heldur öskrandi þörf fyrir svona húsnæði .
Við sjáum fram á að næstu árin útskrifist fleiri í danslistinni en síðastliðin 15-20 ár samanlagt .
Þetta eru allt saman krakkar sem geta ekki beðið eftir því að eitthvað gerist .
" Hún segir þetta spennandi tíma og gaman verði að sjá hvað gerist á næstu árum .
" Þó svo að danslistin hafi verið hér í hundrað ár er eitthvað að gerast núna , það eru allir spenntir hver fyrir öðrum , " segir hún og ljóst er að samhugurinn er mjög mikill .
" Samhugurinn er svo mikill að við ákváðum að skrifa okkar eigin dansstefnu og kynna stjórnvöldum .
Við fórum í það síðasta vor og sumar , " segir hún og var stefnan kynnt stjórnvöldum fyrr í vetur .
" Þetta er dansstefna næstu tíu ára .
Við fórum í það að skilgreina danssamfélagið , greina það sem búið er að gera , það sem vel hefur verið gert og hverju má gera meira af .
Við settum niður aðgerðaráætlun fyrir stjórnvöld og aðra um í hvaða verkefni þarf að ráðast .
Það tóku allir í danssamfélaginu þátt í að gera þetta .
Þetta var gert á vegum FÍLD og við buðum öllum til þátttöku og það var rífandi lukka með þetta og það sameinuðust allir í sameiginlegri framtíðarsýn og stefnu , hvert skal halda .
" Ennfremur ríkir mikill frumkvöðlaandi í danssamfélaginu .
" Við fengum styrk frá borginni til að dekka stofnkostnað við Dansverkstæðið .
Við lögðum dúka , þrifum og allt þetta .
Andinn er mjög góður .
Það er líka skemmtilegt að þetta eru allt konur , þetta er kvennageiri .
Við vorum ekki með í uppganginum , náðum ekki inn þá .
Núna er niðursveifla og við ætlum ekki að verða eftir þar líka .
Við tökum af skarið og sýnum hvers við erum megnugar .
" Upplýsingamiðstöð og vinnustofur Annað verkefni sem er að komast í gagnið og fylgir Dansverkstæðinu er upplýsingamiðstöð , með öllum upplýsingum um íslenskt danssamfélag .
Ennfremur eru í Dansverkstæðinu haldnar vinnusmiðjur og boðið er upp á þjálfunartíma fyrir dansara .
" Vinnusmiðjurnar eru rými fyrir danslistamenn til að búa til verkefni sín .
Það hefur verið erfitt að finna rými til að búa til dansverk .
Ef maður finnur rými sem er nógu stórt eru oftar en ekki tvær súlur í miðjunni eða steingólf , sem gerir það alveg ómögulegt .
Að finna rými sem er nógu stórt , ekki með súlum og viðráðanlegu gólfi hefur verið mjög erfitt , " segir hún og bætir við að kostnaðurinn við slíkt hafi líka verið hindrun .
" Það er líka svo mikilvægt að komast einhvers staðar inn á viðráðanlegu verði .
" Vinnusmiðjurnar eru margþættar .
" Þær eru fyrir eldri danshöfunda til að búa þeim rými til að skapa verk .
Þær eru líka fyrir yngri höfunda en að sama skapi viljum við veita þeim faglega ráðgjöf til að efla verk þeirra þannig að þeir geti átt í samtali um innihald og inntak verkanna sinna til að gera þau ennþá betri .
Við lítum svo á að þegar einstaklingurinn er búinn að fara í gegnum þetta ferli hjá okkur verði hann betur í stakk búinn til að byggja upp sjálfstæðan feril sem danshöfundur .
Við reynum ennfremur að hjálpa honum að tengjast erlendis .
" Dansverkstæðið ætlar líka að setja upp gestavinnustofur .
" Við danslistamenn höfum verið að fara í svo margar gestavinnustofur erlendis að vinna að okkar verkum og nú er komið að því að endurgjalda greiðann , " útskýrir hún .
Viðhald á vinnutækinu Þjálfunartímar Dansverkstæðisins eru líka mikilvægir , útskýrir Karen María , og segir skort á þeim hafa háð dansgeiranum .
" Við danslistamenn erum háðir líkamanum okkar sem vinnutæki .
Hérna á Íslandi höfum við verið að berjast við að hvergi hefur verið hægt að sinna þessari sértæku þjálfun sem dansinn er eftir útskrift .
Það gerir það að verkum að vinnutækið lamast mjög fljótt og verður hálfúrelt .
Þú þarft að viðhalda þér faglega og til þess þarftu dansþjálfun .
Við ætlum líka að nýta alla erlenda gesti sem koma hingað og fá þá til að koma í Dansverkstæðið til að kenna .
" Samtök um Danshús voru stofnuð í ágúst .
" Þeirra fyrsta verk var að setja á stofn dansverkstæði .
Dansverkstæðið með vinnustofunum , þjalfunartímum og upplýsingamiðstöðinni er verkefni sem hefði átt heima í Danshúsinu .
Við lítum á þetta sem fyrsta skrefið í átt að Danshúsi .
Við erum að byggja upp innviði sem verða seinna meir settir inn í Danshús þegar það kemur einhvern tímann í framtíðinni .
Við ákváðum að við þyrftum ekki að bíða eftir húsinu til að geta byrjað .
Þótt við þurfum náttúrlega þak yfir höfuðið fundum við það til bráðabirgða þarna á Skúlagötunni .
" Líka félagslegt rými " Eini tilgangur Dansverkstæðisins er þó ekki að vera með skipulagt starf , " segir Karen María .
" Það sem skapast í kringum þetta allt saman er líka ákveðið félagslegt rými .
Dansarar og danshöfundar hafa verið að berjast við þessa einangrun sem fylgir því að eiga hvergi heima í mörg ár .
Þegar maður situr einn heima í stofu í hugmyndavinnu með enga aðstöðu til að hreyfa sig gengur ekkert upp .
Það að vera einn hver í sínu horni hefur svolítið kýlt úr manni kraftinn .
Nú eigum við heimili , við erum með heimilisfang , það er kaffivél á staðnum , skrifborð og sófasett .
Þetta er líka staður til að koma til að tala við kollegana og fá klapp á bakið yfir myrku mánuðina .
Þetta er strax farið að svínvirka .
" 