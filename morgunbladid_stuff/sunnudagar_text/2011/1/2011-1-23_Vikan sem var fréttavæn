Margt gerðist fróðlegt í vikunni stórt og smátt .
Úr fjölmiðlaskýringu Viðskiptablaðsins á fimmtudag má lesa að Morgunblaðið hefur yfirburði í flutningi frétta yfir aðra prentmiðla og Mbl. yfir vefmiðla .
Þeir sem ekki hafa aðgang að þessum fréttauppsprettum ganga því ólesnir inn í dægurumræðuna .
Sölumaður deyr Sjóvársalan verður sífellt undarlegri .
Hún byrjaði í einhvers konar hálfgagnsæju ferli en endaði í niðamyrkri nætursvörtu og var afgreidd í því .
Og svo hrópleg var tilviljunin að Steingrímur J. Sigfússon stóð þá í ræðustól Alþingis og lofaði ( ekki hlæja ) að bæta úr eftir pukursölu á helstu eignum Landsbankans .
Það framferði hefði ekki verið eins og að var stefnt .
Vægt til orða tekið um svik við öll fyrirheit og hátíðleg loforð .
Á sama augnabliki var gamall flokksbróðir hans að selja rúman helmings eignarhlut í Sjóvá og eigandinn , þjóðin , hafði sömu möguleika til að fylgjast með því og djúpsvæfður sjúklingur á skurðarborði í sjúkrahúsi .
Það eru minni en engar líkur á því að Steingrímur J. hafi ekki vitað um þá sölu á þessari eign ríkisins , þar sem hann stóð í ræðustól þingsins og gaf þingheimi sín loforð um bót og betrun .
Og sölumaðurinn í Seðlabankanum , sem gert hefur 48 prósentin í Sjóvá verðlaus með því að selja 52 prósentin sér , leyfir sér þó að margfalda söluupphæðina með tæpum tveimur og segja að þetta hafi því verið bærileg sala .
Verður ekki séð annað en að með þessari sölu sé niðurstaðan orðin sú að ríkið hafi tapað tíu milljörðum á inngripum sínum í málefni Sjóvár .
Það er mikið alvörumál , en sú alvara margfaldast þegar litið er til þess að Ríkisendurskoðun fullyrðir að fjármálaráðherrann hafi ekki haft neina heimild til þess að verja hinum miklu fjármunum með þeim hætti sem hann gerði .
Endurskoðunin hefur gengið á ráðuneytið og það hefur ekki í svörum sínum getað vísað til neinnar heimildar frá Alþingi til aðgerða sinna .
Þetta fjármálalega valdarán ráðherrans hlýtur að verða rannsakað , og embætti Umboðsmanns Alþingis getur naumast trúverðugleika síns vegna látið það framhjá sér fara .
Og svo vill til að Alþingi hefur nýverið opnað landsdómsfarveginn , sem lokaður hafði verið í rúma öld , og blasir við að óhjákvæmilegt er að mál af þessari stærðargráðu komi þar til skoðunar .
Það er a.m.k. margfalt upplagðara til ákæru en það mál sem saksóknari á vegum Alþingis er nú að basla með gegn fyrrverandi forsætisráðherra .
Njósnamálið Almenningur fékk í vikunni upplýsingar um stórmál , sem helstu talsmenn nýs gagnsæis á nýju Íslandi höfðu með öllum tiltækum ráðum reynt að fela .
Tölvuvarnir Alþingis miða flestar við að verjast utanaðkomandi árás .
Ekki er hægt að áfellast Alþingi fyrir það .
Þannig haga flestir sínum vörnum .
Það á ekki aðeins við um tölvur og varnir þeirra heldur nánast hvaðeina þar sem hugað er að vörnum , jafnt að fornu sem nýju .
Þannig verja menn heimili sín .
Lásar útidyra eru öllum aðgengilegir innan frá .
Þannig vernda menn lönd sín og ríki og hafa alltaf gert .
Þess vegna var Trojuhesturinn smíðaður .
Ef óvinurinn komst inn fyrir varnarmúrana varð eftirleikurinn auðveldur .
Þingforsetinn og forsætisráðherrann virðast vera einu ábyrgðarmenn ríkisvaldsins sem fengu að vita um þessa atlögu að öryggi þingsins og persónulegum hagsmunum þingmanna .
Þeir ákváðu að leyna málinu .
Það sýnir ótrúlegan dómgreindarskort .
Og þeim tókst að fela hið alvarlega mál í næstum því ár þar til að Morgunblaðið svipti af því hulunni .
Þingmenn voru furðu lostnir .
Nú eru allir sammála um að rannsaka þurfi þetta mál til botns .
Það er þó orðið miklu óaðgengilegra en verið hefði fyrir ári .
Nauðsynlegt hefði verið að leita upplýsinga um alla þá sem fengu aðgang að þessum sérstöku húsakynnum þingsins meðan slíkt var enn í fersku minni þingmanna og starfsmanna .
Það er ekkert óeðlilegt við það , þótt sérstaka athygli veki að helstu spírur hins heimsfræga lekavefs voru á Íslandi um þessar mundir og reglubundnir gestir í þessum húsakynnum , svo sérstætt sem það er .
En það gefur á hinn bóginn ekki neina heimild til þess , án frekari rannsóknar og sannindamerkja , að varpa sök á þá .
Það er þannig ekki endilega fráleitt sem nefnt hefur verið að stórir og öflugir aðilar gætu haft af því hagsmuni að varpa grun á þessa aðila .
En upp úr stendur að forsætisráðherrann og þingforsetinn höfðu í raun ekki frumkvæði að neinu öðru í málinu en að fela það fyrir almenningi og alþingismönnum .
Það er vissulega í góðu samræmi við pukuráráttu núverandi stjórnvalda .
En þetta mál er svo sérstaks eðlis að engin afsökun er fyrir leyndinni og hún hefur að auki stórskaðað möguleikana á að komast til botns í því .
Valdamenn vilja frið fyrir augum almennings Það er ekki nýtt að stjórnvöld vilji fá að vinna sín verk án þess að almenningur sé að horfa yfir axlir þeirra .
Þannig er það hvarvetna .
Verst er þetta auðvitað í einræðis- og alræðisríkjum .
Þar eru kostir fólks fáir og fjölmiðlar í böndum eða í traustum taumi .
Lýðræðisríki eiga auðvitað að haga sér með öðrum hætti .
Þó er rík tilhneiging í slíkum ríkjum og hefur alltaf verið að segja ekki frá meiru en menn þurfa og þó einkum að fá að veita upplýsingarnar þegar stjórnvöldum hentar og þegar þeim kemur það best .
Ísland hefur ekki verið mjög frábrugðið öðrum að þessu leyti .
Þó er það svo að hér eru hvorki her né leyniþjónusta , en leyndarhjúpur er iðulega einkum tengdur slíkum í stærri löndum .
Og fámennið og nálægðin ýtir einnig undir ríkari upplýsingadreifingu .
En framganga núverandi ríkisstjórnar í pukri hefur þó náð nýjum hæðum á Íslandi .
Það vekur líka sérstaka athygli vegna hástemmdra heitstrenginga í upphafi ferils um að verða fyrirmynd í gagnsæju og opnu stjórnkerfi .
" Bankaleyndin " Á síðustu árum hefur leynimakkið verið alvarlegast í bankakerfinu , en nú er orðið ljóst að í skjóli " bankaleyndar " var margvíslegt framferði stundað sem ekki þoldi dagsins ljós .
Það er ekki það sem " bankaleynd " á að tryggja : Eðlilega hagsmuni viðskiptavina , jafnt einstaklinga og fyrirtækja á samkeppnismarkaði .
En þegar " bankaleyndin " er notuð til að fela fyrir Fjármálaeftirliti , ríkisvaldi og almenningi fyrirgreiðslu til tiltekinna manna , sem var löngu komin þúsundir kílómetra umfram eðlileg mörk , versnar í því .
Þá er markvisst verið að skekkja samkeppnisstöðu , ekki að vernda hana , og um leið að stefna fjárhagslegu öryggi tugþúsunda smárra viðskiptavina í stórkostlega hættu eins og dæmin hafa nú sannað .
Og um leið er verið að fá skjól til lögbrota og eyðileggingar á efnahagslegri stöðu heils ríkis .
En það skrítna er að bankarnir sem stofnaðir voru á rústum hinna gömlu eru farnir að haga sér nákvæmlega eins .
Þeir skýla sér á bak við " bankaleynd " þegar þeir eru að komast hjá að óeðlileg fyrirgreiðsla þeirra , reyndar stundum við þá sömu sem skemmdu mest út frá sér , komist nú fyrir almenningssjónir .
Þeir eru þá ekki að gæta þeirra hagsmuna sem eðlileg " bankaleynd " á að gæta .
Rétt eins og gömlu bankarnir eru þeir að nota " bankaleyndina " til að fela gjörninga sem alls ekki þola dagsins ljós frekar en fyrri daginn .
Og þetta virðist gert í góðri sátt við núverandi stjórnvöld , mesta leynimakks- og pukurlið sem nokkru sinni hefur komist í valdastóla á Íslandi .
Af þessum ástæðum mun taka lengri tíma að skapa á ný skilyrði almenns trausts í landinu , sem er forsenda heilbrigðs viðskiptalífs .
