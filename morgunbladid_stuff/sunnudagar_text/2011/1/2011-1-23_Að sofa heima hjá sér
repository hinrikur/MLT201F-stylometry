Mögulegt er , og margir telja afar líklegt , að með opnun Héðinsfjarðarganga muni margt breytast í Fjallabyggð .
Eitt og annað blasir við , til að mynda samgöngur , en búsetu , atvinnu , fasteignamarkað og opinbera þjónustu má einnig nefna og vitaskuld félagslíf .
Hópur fræðimanna við Háskólann á Akureyri hefur undanfarin þrjú ár unnið að rannsókn á stöðu Fjallabyggðar – Siglufjarðar og Ólafsfjarðar – fyrir göng og mun áfram fylgjast með þróun samfélagsins næstu árin .
Fyrsta áfanga verkefnisins lýkur í dag með útkomu bókar og ráðstefnu í Menntaskólanum á Tröllaskaga – Fjallabyggð fyrir Héðinsfjarðargöng : Samgöngur , samfélag og byggðaþróun .
Þar verða helstu niðurstöður rannsóknarinnar til þessa kynntar .
Björn Þorláksson , nemi í þjóðfélagsfræði við HA og fyrrverandi fréttamaður , tók að sér áhugavert verkefni vegna rannsóknarinnar og kallar erindi sitt á ráðstefnunni Nokkur orð um mikilvægi þess að fá að sofa heima hjá sér .
Björn ræddi við 12 aldraða í Fjallabyggð , sex á Ólafsfirði og sex á Siglufirði .
" Ég hef oft farið til Siglufjarðar og skrifað margar fréttir um fólksflótta .
Skýringarnar hafa oft verið frekar einfaldar en nú fór ég á staðinn með það fyrir augum að tala við aldraða , niður í sjötugt og upp í 100 ára .
Ég ræddi við fólkið um heima og geima og þegar ég spurði af hverju það hefði ekki farið , eins og svo margir gerðu eftir að síldin hvarf , voru skýringarnar miklu látlausari og einfaldari , kannski mannlegri , en við erum alltaf að tönnlast á .
Ég vildi bara fá að sofa heima hjá mér , sagði einn viðmælandinn ! Þetta svar sló mig pínulítið út af laginu og ég áttaði mig á því hve sjálflæg við erum .
Fólk horfir svo mikið á heiminn út frá sjálfu sér en viðmælendur mínir lifa í nægjusemi , ró og friði , " segir Björn í samtali við Morgunblaðið .
Björn segist ekki hafa fundið nein merki um spekileka , það sem kallað er brain drain á ensku .
" Oft er talað um að þeir sem eftir sitji séu eitthvað verr af guði gerðir en þeir sem fóru en svo er ekki á þessum stöðum , " segir hann .
Fjarri því .
Annað svar við spurningunni um hvers vegna fólk fluttist ekki í burtu situr í Birni : Þeir sem vildu eignast meira , þeir fóru .
" Hægt og rólega rann upp fyrir mér , þegar leið á rannsóknina , að draumur minn um einhverjar stórar niðurstöður varð að engu , og eftir því sem rannsóknin þróaðist breyttist líka mín sýn , varð lágstemmdari og mannlegri , " segir Björn .
Við honum blasti andstaða þess sem hefur verið svo áberandi í hinum vestræna heimi á seinni árum : Sumum er alveg sama þó þeir geti eignast meiri peninga annars staðar .
" Þetta fólk byggir líf sitt ekki á krónum og aurum .
Því finnst mikilvægara að hafa sama fjallið fyrir framan sig og vill vera nálægt ættingjunum , þó vissulega hafi þeir farið í mörgum tilfellum .
" Annað sem kom Birni virkilega á óvart var viðhorf fólks til vinnu .
" Það var áberandi hjá fólki á þessum stöðum , ekki bara öldruðum , að það að hafa vinnu væri auðlegð .
Fólk á höfuðborgarsvæðinu og jafnvel á Akureyri er oft kresið á vinnu ; spáir mikið í það hvernig vinnu það getur fengið en ekki bara það að hafa eitthvað að gera .
Virðingin fyrir björgun verðmæta er enn gríðarlega mikil bæði á Ólafsfirði og Siglufirði .
Það að vinna sjávarfang blæs stolti í æðar fólksins , eflir það og gefur því tilgang .
Maður hélt að sumu leyti að þetta væri horfinn heimur , að enginn vildi lengur vinna við neitt sem hann hefði sérstakan áhuga á , en vinnusiðferði og dugnaður eru stór minni á báðum stöðum .
" Gengið hefur verið út frá því að heimamenn séu allir himinlifandi með göngin .
Björn segir það hafa komið sér nokkuð á óvart að ekki séu allir á því að þau breyti miklu .
" Vissulega er til fólk sem heldur að þau breyti töluverðu , en margir telja að þau muni ekki breyta neinu og sumir að þau muni jafnvel hafa neikvæð áhrif .
Og þetta á ekki bara við um aldraða , " segir Björn Þorláksson .
Mikil fækkun Fjallabyggð varð til 2006 þegar Siglufjörður og Ólafsfjörður voru sameinaðir .
Sama ár var hafist handa við Héðinsfjarðargöng og eftir að þau voru opnuð í haust eru aðeins 15 km á milli bæjarhluta .
Mest bjuggu um 3.000 manns á Siglufirði um 1950 en um 1.200 á Ólafsfirði þegar mest var , árið 1992 .
Íbúar Fjallabyggðar eru nú um 2.000 .
" Nei , þá myndi ég nú frekar vilja fara alveg " " Kannski erum við farin að hugsa um fólk sem rökvísar , skynsamar vélar þar sem allt snýst um að hámarka gróðann , " segir Björn Þorláksson þegar hann veltir fyrir sér ástandinu á Siglufirði og Ólafsfirði .
Hann nefnir í greininni hér til hliðar hve þankagangur margra sé öðruvísi þar en í fjölmenninu .
" Sú góða vísa er aldrei of oft kveðin að við verðum að leita að manninum í okkur sjálfum , " segir hann .
Björn segir fæsta sem hann talaði við á Siglufirði vera ferðaglaða .
" Einn viðmælandi minn hafði farið einu sinni til Reykjavíkur .
Þegar ég spurði hvort hann langaði ekki til að setjast þar að svaraði hann : Nei , þá mundi ég nú frekar vilja fara alveg ! Auðvitað veit ég ekki hvort þetta voru varnarviðbrögð eða húmor en mér fannst oft hægt að skynja býsna mikla andúð á höfuðborgarsvæðinu .
" Björn segist hafa fengið á tilfinninguna að þótt almennilegar vegasamgöngur hafi seint komist á til Siglufjarðar og fólk þurft að treysta á skipaferðir hafi bæjarbúar aldrei litið á sig sem einangraða .
" Margir sem búa úti á landi þekkja að fólk í 200 manna þorpi er oft miklu virkara að mörgu leyti en nokkurn tíma í Reykjavík , " segir hann .
Samgangurinn sé meiri og fólk líti miklu frekar á sig sem stóra heild .
Hann segir áberandi að á Siglufirði sé einstaklingshyggja minni en víða annars staðar .
Enda séu Siglfirðingar þekktir fyrir að vera vinstrisinnaðir í pólitík en meira hefur í gegnum tíðina verið um sjálfstæðismenn í Ólafsfirði .
" Það var til dæmis áberandi að Ólafsfirðingar kenna útgerðarmönnum miklu frekar um ástandið í sjávarútvegi en á Siglufirði tala menn frekar um ríkið .
" 