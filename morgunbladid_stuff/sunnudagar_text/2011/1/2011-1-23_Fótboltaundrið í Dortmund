Borussia Dortmund er á miklu flugi í þýsku búndeslígunni og keppinautarnir ná því vart að vera á hælum liðsins – nær að segja að þeir séu á hælunum .
BVB Dortmund hefur nú 12 stiga forskot á næsta lið , Hannover 96 , og 16 stigum meira en Bayern München .
3-1-sigur Dortmund á Leverkusen , einum helsta keppinautinum , um liðna helgi undirstrikaði yfirburði liðsins .
Dortmund er fornfrægt stórveldi í þýska fótboltanum .
Glæstustu ár félagsins voru á síðasta áratug liðinnar aldar .
Árið 1993 datt Dortmund í lukkupottinn .
Liðið komst í úrslit UEFA-bikarkeppninnar , tapaði reyndar leiknum 1-6 fyrir Juventus , en sat eitt að tekjunum , sem ætlaðar voru þýsku liðunum í keppninni , og fékk 24 milljónir marka í aðra hönd .
Og nú héldu hinu nýríka félagi engin bönd .
Bestu leikmennirnir voru keyptir .
Peningar voru engin fyrirstaða .
Einu gilti um prímadonnustæla .
Portúgalinn Paolo Sousa hafði til dæmis með sér sérstakan aðstoðarmann til að hjálpa til við upphitunina og var vitaskuld til í að spila , hann vildi bara ekki þurfa að hlaupa í vörn , ekki vera í fremstu víglínu og hvorki þurfa að fara á vinstri kantinn né hægri kantinn .
Auðnum fylgdi árangur .
Borussia varð meistari 1995 og 1996 .
Tindinum var náð 1997 þegar Dortmund lagði Alessandro Del Piero , Zinedine Zidane og félaga hjá Juventus 3-1 í úrslitum meistaradeildar Evrópu .
Ekki skemmdi fyrir að úrslitaleikurinn fór fram á heimavelli Bæjara , ólympíuleikvanginum í München .
Um aldamótin fór félagið á markað .
Tveimur árum síðar , 2002 , varð Dortmund þýskur meistari á ný .
Fjárhagslega var hins vegar farið að halla undan fæti og gengi hlutabréfanna hrapaði .
Þegar Dortmund náði ekki einu sinni Evrópusæti 2004 og fékk því ekki peningana , sem fylgja þátttökunni í meistaradeildinni , rann stund sannleikans upp .
Félagið hafði fengið 184 milljónir evra við að fara á markað .
Þær voru horfnar .
Í febrúar barst tilkynning í verðbréfahöllina um yfirvofandi gjaldþrot og skuldir upp á 122 milljónir evra .
Stjórn liðsins fór í bankann , sagði að félagið væri á gjörgæsludeild og baðst vægðar .
Svar bankans var að félagið væri komið í anddyrið á líkhúsinu .
Einhvern veginn tókst að koma í veg fyrir að liðið yrði gjaldþrota og vísað úr deildinni .
Liðið gerði góða auglýsingasamninga og var látið ferðast í rútum og gista á kakkalakkahótelum .
Neyðin kennir naktri konu að spinna .
2007 var blaðinu snúið við .
Héðan í frá yrði aðeins byggt á leikmönnum , sem aldir væru upp hjá félaginu og kostuðu því ekki neitt , eða leikmenn yrðu keyptir af félögum , sem áttuðu sig ekki á verðmæti þeirra .
Sáðkorn fallsins hefðu legið í velgengninni á árum auðs og hroka og það yrði ekki endurtekið .
Jürgen Klopp var ráðinn þjálfari .
Hann hefur snúið liðinu við á þessum forsendum og sýnt að hægt er að ná árangri án þess að kaupa alla dýrustu leikmennina .
Árangur Dortmund fyrir jól er sá næstbesti frá því að búndeslígan var stoppuð á fyrri hluta tímabils .
Meðalaldur liðsins er undir 23 árum og verði það meistari er það yngsta liðið , sem náð hefur þeim árangri í Þýskalandi .
Annað mál er hversu lengi Borussia Dortmund fær þrifist í ævintýraveröld handan máttar peninganna þar sem enginn er stjarna og allir spila fyrir einn og einn fyrir alla þegar frægðin og athyglin , sem fylgja árangrinum , knýja að dyrum .
Óhefðbundnar leiðir Jürgens Klopps " Ég veit ekki hvað fótboltamaður þyrfti að vera góður til að ég myndi umbera hann þótt hann væri bjáni , " segir Jürgen Klopp , þjálfari Borussia Dortmund .
Klopp hefur litla þolinmæði gagnvart " vitleysingum " , en leggur þeim mun meiri áherslu á karakter , " persónustyrk " , og vináttu .
Þjálfarinn hefur vakið athygli fyrir ummæli sín , en ekkert síður að hann skuli standa við þau .
Dortmund hefur ekki úr miklu fé að spila , hefur keypt leikmenn ódýrt eða gefið mönnum tækifæri , sem alist hafa upp hjá félaginu .
Knaji Kagawa frá Japan er dæmi um hið fyrrnefnda .
Hann var keyptur fyrir 350 þúsund evrur í upphafi tímabilsins .
Nú er markaðsvirði hans talið vera fimm milljónir evra .
Kevin Großkreutz er dæmi um hið síðara .
Fyrir þremur árum lék hann með Ahlen í annarri deild , en hafði leikið með Dortmund í yngri flokkunum til 14 ára aldurs .
Hann var fastagestur á leikjum liðsins og dreymdi um að klæðast treyju þess , þótt það yrði með b-liðinu .
Großkreutz fékk tækifærið , Klopp sá ungan mann sem var tilbúinn að leggja allt í sölurnar og hlaupa 13 km í leik .
Nú er Großkreutz kominn í landsliðið .
Frægð og fé " Strákarnir eru , guð minn góður , ekki nema 21 árs , í Dortmund er ekki verið að henda í þá jarðhnetum heldur fá þeir vel borgað , " segir Jürgen Klopp þjálfari og vonast til þess að vitneskjan um að enginn þjálfari muni ná meiru út úr þeim en hann verði gylliboðunum yfirsterkari .
" Þetta er félagið þar sem þeir geta orðið að goðsögn .
" 