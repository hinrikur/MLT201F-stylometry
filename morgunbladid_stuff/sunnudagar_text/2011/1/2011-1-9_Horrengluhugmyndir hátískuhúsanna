Einhverra hluta vegna virðast tölurnar ekki stemma .
Nærri 65% bandarískra kvenna eru of þung og af þeim glíma yfir 35% við offitu .
Samt sem áður ná hátískulínur fatahönnuða aðeins upp í stærð 10 .
Á þessum nótum hefst umfjöllun Los Angeles Times um " ráðgátuna um yfirstærðir í kvenfatatísku " þar sem m.a. er vísað til sýningapalla á síðustu mánuðum og bent á að á þeim hafi tággrannar fyrirsætur sýnt fatnað leiðandi tískuhönnuða sem aldrei verður framleiddur í stærðum sem passa flestum konum .
Sambandsleysið milli tískunnar og raunveruleikans er stórundarlegt á tímum þar sem verslunareigendur streða við að skila hagnaði , segir greinarhöfundur , og bendir á þá staðreynd að horrengluhugmyndir hátískuhúsanna séu taldar aðalsökudólgurinn þegar kemur að lélegri sjálfsmynd kvenna , lystarstoli og fordómum gegn yfirþyngd .
Og það sem meira er , rannsókn frá í fyrra sýnir að konur í yfirstærð – sérstaklega þær yngri – vilja tísku sem er sambærileg þeirri sem seld er í minni stærðum .
Ekki er þó útlit fyrir að þessum konum verði að ósk sinni , sé eitthvað að marka sérfræðinga .
Hlutföllin , hagfræðin og fagurfræðin að baki fötum í yfirstærð nánast tryggir að tíska tískufrömuða , markaðsmanna og tískublaðamanna muni alltaf verða höll undir hinar grönnu .
Það að búa til falleg föt á feitlagnar konur er flóknara en svo að það nægi að stækka einfaldlega fötin , segja sérfræðingarnir .
Undir þetta tekur Linda Björg Árnadóttir , fagstjóri í fatahönnun við Listaháskóla Íslands , sem segir að fatnaður fyrir stærra fólk bjóði ekki upp á sömu fjölbreytni og flækjustig og flíkur fyrir þá sem grennri eru .
" Vissulega er þetta stór markaður og mikil áskorun og t.d. er hægt að einblína á falleg efni og munstur í svona fatnaði .
Formið verður hins vegar alltaf erfitt því þegar líkaminn er stór og kringlóttur þurfa fötin að vera svo víð og efnismikil .
Það er ekki sérlega skapandi fyrir fatahönnuðinn því hann hefur þá ekki um mikið að velja í formum .
" Eins og geimverur í vextinum Raunin er sú að fatahönnuðir hafa sjaldnast þjálfun í tækninni sem þarf til þess að fatnaður í yfirstærðum sé í hlutföllum við fólkið sem á að nota hann og passi á það .
Hönnunarferlið kallar líka á stærri gínur og mátunarfyrirsætur svo hægt sé að fínstilla prufuflíkur á þeim og slíkt er töluverð fjárfesting í peningum og tíma fyrir framleiðendur og tískuhönnunarskóla .
Þá er það staðhæft að nemendur í fatahönnun hafi engan áhuga á fötum í yfirstærðum sem leiði til þess að fáir skólar treysta sér til að bjóða upp á mikið nám í þeim fræðum .
" Ég hef verið með einn eða tvo nemendur sem hafa valið að teikna á konur sem eru augljóslega ávalari en hinar , " segir Linda .
" Ef nemendur óska eindregið eftir því að skoða þetta fá þeir tækifæri til þess .
" Í hönnunarskólum er kennt að láta manneskjuna passa inn í klæðin , en ekki að klæðin passi manneskjunni .
Venja er að skipta líkamanum upp í tíu hluta , sem hver er á hæð við mannshöfuð , en venjulegur mannslíkami er ekki nema sjö eða átta höfuð á hæð .
Lengdin frá hné og upp í mitti er ýkt svo að leggir manneskjunnar eru gríðarlega langir .
Búkurinn sjálfur er einnig í lengra lagi , en allt er þetta gert til að fötin líti betur út .
Þetta rímar vel við reynslu Lindu .
" Fatahönnuðir eru stöðugt að forma líkamann upp á nýtt .
Í hvert sinn sem búin er til ný lína er skapað nýtt form á líkamann ; axlirnar eru stækkaðar eða minnkaðar eða mittið hækkað .
Tískuhönnuðurinn formar líkamann en ekki líkaminn fötin .
Þegar fólk er mjög stórt er bara eitt form sem virkar .
" Hún segir þetta líka ráða því að grannar og hávaxnar fyrirsætur eru valdar til að sýna fatnaðinn .
" Þannig er auðvelt að sjá hvernig fatnaðurinn er sniðinn , hvernig efnið fellur og hreyfist þegar sýningarstúlkurnar labba eftir pallinum .
Þessir þættir sjást ekki ef flíkin er full af holdi .
Sýningarstelpurnar eru vissulega nánast eins og geimverur í vextinum en þær geta næstum farið í ljót föt og þau verða flott .
Það er það sem verið er að borga fyrir .
" Linda er ekki ein um þetta viðhorf .
" Svona er hátískan , " er haft eftir tískusérfræðingi í grein Los Angeles Times sem bendir á að fatnaðurinn á sýningarpöllunum sé ekki fyrir pöpulinn heldur yfirstéttar- og frægðarmenni .
Í raun sé þar um list að ræða sem eigi skylt við sýningu eða leikhús .
Á sama hátt séu tískumyndir í tímaritum margunnar í ljósmyndaforritum , fatnaðurinn sé nældur og límdur utan á fyrirsæturnar og honum margbreytt .
Þær klæðist honum ekki þægindanna vegna .
Samt sem áður virðast konur setja sig æ meira í þeirra spor , ekki síst með tilkomu raunveruleikaþátta á borð við America ' s Next Top Model og Project Runaway þar sem venjulegar stúlkur umbreytast í fyrirsætur nánast yfir nótt .
Fyrirsætur eru því ekki lengur fjarlægar og óvenjulegar fyrirmyndir – mjónumyndin er allt um kring og hefur umbreyst í " normið " – hið eðlilega í augum okkar .
Og kúrfulaga kroppurinn er orðinn hið óeðlilega .
Tískuheimurinn hefur reynt að svara slíkum gagnrýnisröddum með því að kynna til sögunnar fyrirsætur í yfirvigt – " plus-size models " – en fengið jafnvel enn meiri gagnrýni á sig fyrir vikið .
Þannig vilja margir meina að það sé ekkert nema sölubrella að stilla upp einni og einni íturvaxinni fegurðardís innan um renglurnar á pöllunum , líkt og Jean Paul Gaultier gerði nýlega með poppstjörnuna Beth Ditto og Chanel gerði með " yfirvigtarmódelið " Crystal Renn – sem var í stærð 16 þegar mest lét .
Heimildum ber ekki saman hver stærðin er í dag , einhver staðar á bilinu 4 – 8 í bandariskum stærðum .
Í öllu falli sýna nýjar myndir sem birtust í tískutímaritinu Harpers Bazaar að hún hefur grennst svo um munar , og því varla hægt að tala um að hún sé í yfirvigt lengur , hafi hún nokkurn tíman verið það í raun .
Þrýstnar línur vinsælli en áður Það er þó meira en að segja það að koma stærri tískufatnaði á markað .
Jafnvel þótt þrýstnar konur segist vilja kaupa sér tískufatnað er staðreyndin sú að þær eru ekki miklar eyðsluklær .
Þrátt fyrir að stærsti hluti kvenna tilheyri hinum svokallaða " yfirvigtarmarkaði " er hann aðeins um 17% af þeim 107 milljörðum dollara sem konur eyða í föt árlega .
Linda segir erfitt að meta hvort það sé vegna takmarkaðs framboðs eða lítils áhuga konunnar .
" Maður hefur alveg upplifað að þegar maður er í þyngri kantinum er ekki eins gaman að klæða sig upp á og kaupa sér föt .
Ég get alveg tekið undir að það þurfi meira af svona fatnaði inn á markaðinn , en á hinn bóginn eru kannski ekki þær konur með mestu delluna fyrir fötum .
" Helst er því veðjað á að bústnar konur leggi peninga í fylgihluti á borð við skó og handtöskur .
Þetta virðist þó smám saman vera að breytast .
Hátískuverslunin Saks Fifth Avenue í New York greindi frá því í haust að hún myndi bjóða til sölu fatnað í yfirstærðum frá tískurisum á borð við Oscar de la Renta , Elie Tahari , Fendi , Armani , Dolce & Gabbana og Donna Karan .
Jafnvel Karl Lagerfeld , sem glímdi eitt sinn sjálfur við offitu og hefur verið þekktur fyrir harða gagnrýni á vaxtarlag fólks í stærri kantinum , virðist vera að snúast hugur .
Renn var ekki aðeins ein af sýningarstúlkum hans á tískusýningu í haust heldur var hún fengin til að leika í auglýsingaherferð fyrir enduropnun Chanel-verslunarinnar í Soho í New York .
Linda bendir líka á að hin íturvaxna söngkona Beth Ditto sé ákveðin tískufyrirmynd .
" Hún hefur gaman af því að klæða sig upp á og hefur verið á forsíðum tískutímaritanna .
Auðvitað vantar svona fyrirmyndir líka því það hefur lengi þótt ljótt að vera feitur .
Þetta hefur að gera með þær fyrirmyndir sem fólk hefur .
" Hún bætir því við að markaðurinn virðist vera að átta sig á því að hann tapi peningum á því að búa ekki til föt fyrir konur í yfirstærðum .
" Síðastliðin tvö ár hafa fyrirsætur í svokölluðum yfirstærðum – sem í raun eru ekkert sérstaklega stórar – verið áberandi , svo þrýstnar línur virðast vera að verða vinsælli en áður .
Það er farið að þykja aðeins flottara að vera með kvenlíkama , sem lengi hefur bara þótt flott í klámbransanum .
" Ef til vill er þetta rétt .
Kannski nær boðskapur Renn um líkamsstærðir á endanum eyrum þeirra sem ráða í tískuheiminum , en í viðtali nýlega sagði hún einfaldlega : " Fegurðin er ekki buxnastærð .
" 