Þyrfti fimmtán ára unglingur að komast frá Akureyri til Bolungarvíkur í dag myndi líkast til ekki hvarfla að honum að fara á tveimur jafnfljótum .
Hann myndi væntanlega hoppa upp í bíl eða flugvél og skila sér á áfangastað á dagsparti .
Í þessu ljósi er fróðlegt að lesa frásögn Óttars Ísfeld Karlssonar í Sunnudagsmogganum í dag en hann gekk einmitt þessa leið vorið 1940 .
Þetta var fyrsta stríðssumarið og enga ferð að fá , hvorki með bíl né bát , þannig að Óttar og sjö félagar hans úr Menntaskólanum á Akureyri höfðu ekki um annað að velja en að arka af stað ætluðu þeir að komast til síns heima .
Óttar skilaði sér í foreldrahús á áttunda degi .
Urðu það að vonum miklir fagnaðarfundir .
Frásögn Óttars er skemmtileg heimild um tíðarandann í íslenskum sveitum fyrir sjö áratugum .
Eins og gefur að skilja þurftu göngugarparnir að koma víða við á bæjum til að nærast og hvílast , stundum áttu þeir pantað pláss , stundum ekki .
Alls staðar virðist þeim hafa verið vel tekið og vel við þá gert enda þótt aðstaðan hafi verið misjöfn , eins og gengur .
Gestristnin og greiðviknin skín í gegnum frásögn Óttars og á mörgum stöðum var engin leið fyrir hina ungu ferðalanga að fá gestgjafa sína til að taka við þóknun .
Þá sjaldan það tókst var það til málamynda .
Ferðasaga Óttars Ísfeld Karlssonar ber íslensku bændasamfélagi fyrir miðja síðustu öld fagurt vitni .
Skotinn af leyniskyttu Gangan sem Sólveig Jónsdóttir stjórnmálafræðingur tók þátt í á dögunum var af öðru tagi .
Hún fór fram í borginni Derry á Norður-Írlandi og er farin árlega til að minnast fórnarlamba " blóðuga sunnudagsins " 1972 , þegar breskir hermenn skutu þrettán almenna borgara úr röðum kaþólikka til bana og særðu þrettán aðra .
Þykir gjörningurinn hafa hámarkað tímabil blóðugra átaka í sögu Norður-Írlands .
Sólveig hermir af göngunni , sem mögulega verður sú síðasta í röðinni , í blaðinu í dag og ræðir jafnframt við nokkra heimamenn .
Átakanleg er lýsing Pauls Devines á vígi móðurbróður síns , Michaels McDaids , þennan örlagaríka dag í janúar 1972 : " Michael var að ganga í burtu frá hermönnunum þegar hann var skotinn í andlitið .
Kúlan kom út rétt fyrir neðan herðablaðið á honum og af afstöðu kúlunnar að dæma virðist henni hafa verið skotið frá Derry-veggnum sem umlykur svæðið þar sem óeirðirnar náðu hámarki .
Hann var skotinn af leyniskyttu .
" Þrátt fyrir allt sem á undan er gengið er Devine ennþá sannfærður um að æskilegt sé að sameina Írland .
" Það á að gerast og mun gerast í framtíðinni , hins vegar er ómögulegt að segja nákvæmlega til um hvenær það mun gerast .
Það byggist allt á því að ráðamenn þurfa að fara að tala saman , verkalýðsfélögin þurfa að tala saman .
Námskráin í skólunum þarf að breytast og kennsla í írsku þarf að byrja hér eins og hún er kennd á Írlandi .
Fólk má ekki halda að baráttan hafi verið til einskis .
Við erum að stefna að sama marki og alltaf , það gerist bara hægar en við héldum .
" 