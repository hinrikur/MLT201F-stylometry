Á þeim átta mánuðum sem liðnir eru frá því að hún útskrifaðist frá Leiklistarskóla Íslands hefur Lára Jóhanna Jónsdóttir verið fastagestur á stóra sviði Borgarleikhússins og hlutverkin fara stækkandi .
Þannig verður hún í aðalkvenhlutverkinu í farsanum Nei , ráðherra ! sem frumsýndur verður í næstu viku og enn frekari ævintýri bíða hennar í haust .
Texti : Bergþóra Njála Guðmundsdóttir ben@mbl.is Ljósmynd : Kjartan Þorbjörnsson golli@mbl.is Það er dragtarklædd Lára Jóhanna sem tekur á móti mér í anddyri Borgarleikhúss þennan fimmtudag .
Stífpressuð skyrta og þröngt hnésítt pils eru þó ekki hversdagsklæði hinnar ungu leikkonu heldur er hún rétt nýsloppin út af æfingu á farsanum Nei , ráðherra ! þar sem hún fer með hlutverk Geirþrúðar Friðþjófsdóttur , ritara Sigmundar Davíðs , formanns Framsóknarflokksins , og hjákonu ráðherra .
" Andrúmsloftið er mjög létt á æfingunum , en maður þarf líka að vera alvarlegur .
Ray Cooney sem skrifaði þetta sagði að gamanleikir fjölluðu gjarnan um skrýtið fólk í venjulegum aðstæðum en farsar um venjulegt fólk í skrýtnum eða hræðilegum aðstæðum .
Farsann þarf því að leika eins og tragedíu – maður þarf að upplifa hlutverkið jafnsterkt og venjulega því um leið og maður gerir lítið úr alvöru málsins og fer bara að grínast fellur sýningin .
" Lára Jóhanna fæddist 18. desember 1983 í Reykjavík , og ólst upp í Breiðholtinu þar sem hún gekk í Seljaskóla , með tveggja ára hléi þó þegar fjölskylda hennar bjó í London .
Foreldrar hennar eru kennararnir Sigríður Einarsdóttir og Jón Barðason og á hún tvo eldri bræður og eina eldri systur .
" Það er nú ekki mikið um leikara í fjölskyldunni , " segir hún innt eftir því hvaðan leiklistaráhuginn komi .
" Reyndar á ég eina frænku sem er leikkona og fór svo í kvikmyndagerð en það var enginn áhrifavaldur .
Við frænkurnar byrjuðum ekki að tala saman um leiklist fyrr en ég fór í Leiklistarskólann .
" Leiklistin hefur engu að síður kitlað Láru allt frá því hún man eftir sér .
" Það voru alltaf haldnar sumarhátíðir í blokkinni okkar þar sem börnin í blokkinni tróðu upp í alls konar leikritum .
Ég byrjaði því að leika þegar ég var þriggja ára og fannst það alltaf mjög gaman en ég ætlaði aldrei að verða leikkona .
Ég tók þátt í skólaleikritum í grunnskóla eins og gengur og fannst alltaf gaman að fara í leikhús en það stóð ekki til að vera á sviðinu sjálf .
Ég var mikill bókaormur sem krakki og sá alltaf fyrir mér að gera " eitthvert gagn " á fullorðinsárunum .
" Með samviskubit yfir leiklistinni Lára segist ekki hafa þorað að fara í leiklistina eftir að hún byrjaði í Menntaskólanum við Sund fyrr en á þriðja ári .
" Ég var svo heppin að fá svolítið hlutverk og það var svakalega gaman , " segir hún en var enn staðráðin í að einbeita sér að landsins gagni og nauðsynjum eftir stúdent .
Hún innritaði sig því í Háskóla Íslands og sá fyrir sér framtíð í stjórnsýslu eða heilbrigðisgeiranum áður en hún sótti um í Leiklistarskólanum 2006 .
" Mér fannst ótrúlega gaman að komast þar inn en það var eitthvað sem nagaði – mér fannst að ég ætti að gera eitthvert gagn .
Ég var því fyrst um sinn með svolítið samviskubit yfir því að velja það sem mér fannst skemmtilegast , leiklistina .
" Það hefur þó breyst .
" Það er svo mikil óreiða og upplausn í þjóðfélaginu og þótt margir vilji vel , t.d. í stjórnmálum , þá týnist þessi velvild í einhverjum formsatriðum og persónulegum metnaði , reiði og rugli .
Þá verður skýrara hversu mikilvægt er að rækta andann og listirnar .
Vonandi leiðir það til aukinnar víðsýni , nýrra hugsana , betra jafnvægis eða gleði sem hlýtur að vera forsenda þess að velvild þessa fólks komist til skila .
Núna er ég mjög sátt við að vera í leiklistinni í stað þess að velja eitthvað praktískt .
" Lára varð þannig ekki fyrir vonbrigðum með Leiklistarskólann .
" Þetta var æðislegur tími , " segir hún með áherslu .
" Ég var svo heppin að ég lenti í frábærum bekk með sex öðrum krökkum sem höfðu öll mikinn metnað .
Við vorum mjög upptekin af samvinnu enda urðum við miklir vinir .
Nándin var líka mikil – við vorum saman allan daginn í skólanum og mikið utan skóla líka .
Auðvitað var brjálæðislega mikið að gera en við nutum þess í botn .
" Um það bil sem Lára var hálfnuð í náminu dundi bankahrunið yfir , en hún segist í raun ekki hafa kippt sér mikið upp við það persónulega .
" Ég varð ekki hrædd um framtíðina eða eitthvað slíkt því ég vissi að ég var hvort eð er að fara út í eitthvað sem væri alls óvíst hvort ég fengi nokkru sinni borgað fyrir að gera .
Það kom því ekkert hik á mig heldur þvert á móti hugsaði ég að nú væri frábært að rækta bara andann .
Það varð eiginlega ennþá meira kikk að vera í leiklistinni .
" Kyssa skóna hans Sigga Sigurjóns Lára útskrifaðist svo síðastliðið vor og skrifaði þá strax undir tveggja ára samning við Borgarleikhúsið þar sem hún hefur þegar fengið að spreyta sig á nokkrum bitastæðum hlutverkum .
Fyrsta sýning hennar í atvinnuleikhúsi var í ádeiluverkinu Enron , þar sem hún fór með nokkur lítil hlutverk .
" Þetta var mikil samvinnusýning því leikhópurinn var í mörgum samhæfðum hópsenum þar sem þurfti að æfa hvert smáatriði í þaula .
Það varð því mikil eining í hópnum og við héldum vel hvert utan um annað á sviðinu .
" Eftir æfingar og frumsýningu á Enron hljóp Lára inn í sýningar á Gauragangi í litlu hlutverki í svolítinn tíma áður en hún tók til við næsta verkefni , sem var hlutverk Miröndu , dóttur hins útlæga hertoga Prosperos í Ofviðrinu eftir Shakespeare , en leikstjóri þeirrar uppfærslu var Litháinn Oskaras Korsunovas .
" Það var mjög ólíkt og svolítið erfitt ferli , því við gátum ekki átt í beinum samræðum við leikstjórann , heldur fóru þær allar fram í gegn um túlk .
Maður var bara í djúpu lauginni og það var ekki fyrr en á allra síðustu metrunum sem mér leið eins og ég væri komin með réttu sundtökin .
" Ábyrgðin var enda mikil .
" Þetta var stórt hlutverk og þarna var þessi mikli leikstjóri frá Litháen , svakalegir listamenn í öllum rúmum og verk eftir Shakespeare svo þetta var svolítið yfirþyrmandi .
Ég hélt ég myndi ekki geta þetta , alveg þar til í síðustu vikunni en þá tók ég mig saman og hugsaði að það myndu koma áhorfendur í þennan sal innan skamms .
Og við þá tilhugsun fann ég fyrir einhverjum fítonskrafti .
Er það ekki þannig í öllum störfum að einhver lokafrestur eða " deadline " gefur manni kraft ? Mér finnst alla vega gaman að vinna þannig – ég er svona tarnatýpa og finnst fínt að vera að drukkna í verkefnum .
" Það er skammt stórra högga á milli hjá Láru Jóhönnu hvað hlutverkin varðar .
Frá höfuðskáldinu Shakespeare liggur leiðin í farsann Nei , ráðherra ! , sem frumsýndur verður á föstudag .
Þar fer Lára með hlutverk hjákonu ráðherra nokkurs en turtildúfurnar lenda í nokkuð óvæntum og flóknum aðstæðum , svo ekki sé meira sagt .
" Farsinn já , " segir Lára og hlær .
" Við fengum engan kúrs í því að leika farsa í skólanum svo ég renndi alveg blint í sjóinn .
Við erum tvö í sýningunni sem erum nýútskrifuð og við kyssum hreinlega skóna hans Sigga Sigurjóns [ Sigurðar Sigurjónssonar ] sem er auðvitað mikill grínmeistari .
Það er frábært að vera með svona reynda leikara sem kunna þetta og gauka stundum að manni góðum punktum .
Sömuleiðis er mjög gott að vinna með Magnúsi Geir [ Þórðarsyni ] sem leikstýrir .
Hann segir aldrei " af því bara " , heldur leitast alltaf við að útskýra málin og komast að sameiginlegri niðurstöðu .
Það er mjög þægilegt þegar maður er að reyna að fóta sig í þessu .
" Hún segist því læra mikið þessa dagana .
" Þetta er svakalega góður skóli .
Stundum er svo mikill hamagangur og læti á sama tíma og maður er með hjartað úti að lifa sig inn í leikinn að ég hef ekki hugmynd um hvað ég á að gera næst .
Maður þarf líka að hafa stjórn sem leikari og það riðlast stundum aðeins , en þetta er allt að koma .
" Eins og Lára Jóhanna nefnir hefur hún ekki verið eini nýliðinn á sviðinu í Borgarleikhúsinu þetta leikárið .
Auk hennar var ráðinn til leikfélagsins Hilmar Guðjónsson sem var með henni í bekk í Leiklistarskólanum og er kærasti hennar og sambýlismaður .
Hilmar hefur verið með í öllum sýningunum sem Lára hefur farið með hlutverk í hjá leikhúsinu , svo þau eru meira og minna saman allan sólarhringinn .
" Við erum vön því og erum bara dálítið góð í því að vinna saman .
Eiginlega hefur það aldrei verið öðruvísi svo ég hef engan samanburð .
Vissulega tölum við mikið um leiklist heima en hjálpumst líka að við það sem við erum að gera .
Það er alveg frábært að hafa einhvern sem maður veit að er alltaf hreinskilinn .
" Að velja sprek í bálið Ekki bíða minni áskoranir Láru eftir að búið verður að frumsýna Nei , ráðherra ! því ákveðið hefur verið að hún fari með hlutverk Dórótheu í söngleiknum Galdrakarlinn í Oz sem fer á fjalirnar í haust .
" Það verður bara gaman að fá að leika og syngja og jafnvel dansa svolítið .
Ég er byrjuð að skoða lögin og Bergur [ Þór Ingólfsson ] leikstjóri er að leggja lokahönd á þýðingu sem ég hef fengið að kíkja aðeins á og er rosa skemmtileg .
" Það er ekki hjá því komist að spyrja Láru hvort hún sé ekkert hrædd við að feta í fótspor Judy Garland , sem gerði Dórótheu ógleymanlega í þekktri kvikmynd um Galdrakarlinn í Oz .
" Jesús minn , jú þegar þú segir það , " svarar Lára .
" Ég er ég skíthrædd við það .
Það er auðvitað Dóróthean sem allir sjá fyrir sér enda var hún æðisleg í kvikmyndinni .
En þetta er bara annað – þetta er leikritið og ég held að það kunni ekki góðri lukku að stýra að reyna að herma eftir henni eða að feta í einhver ákveðin fótspor .
Ég held ég verði bara að gera þetta eins og hlutverkið kemur og ég hlakka mikið til að leika í barnaleikriti .
Það er örugglega gott fyrir sálina og hjartað að leika í svona sýningu .
" Næstu frumsýningu þarf þó að klára áður en að því kemur og aðspurð segir Lára frumsýningarnar vissulega stressandi .
" En það er líka einhver kraftur sem fylgir því að frumsýna og það er ofboðslega gaman og hátíðlegt .
Ég veit ekki hvort frumsýningarstressið sé nauðsynlegt því ég hef aldrei upplifað að sleppa því .
En það er örugglega gott að vissu marki því það er merki um að maður geri kröfur til sín og allir eru á tánum .
" Kannski er það einmitt það sem heillar við starf leikarans .
" Það er einhver spennufíkill í manni , en það er líka eitthvað við það að skapa saman – að reiða sig á mótleikarann á sviðinu og öfugt , " segir Lára .
" Áhorfendur eru líka stór þáttur .
Það er eitthvað svo fallegt við það að leiklistin er ekki til án áhorfenda .
Maður má aldrei gleyma áhorfendunum og verður alltaf að hugsa um hvernig hægt er að miðla efninu til þeirra á bestan hátt .
" Þar liggur óvissan , eins og Lára útskýrir .
" Stundum smellur allt saman ; leikarar , ljós , hljóð og áhorfendur , en það kemur ekki í ljós fyrr en áhorfendurnir eru komnir .
Einn leikstjóri sagði að það að setja upp leiksýningu væri eins og að búa til bál .
Maður reynir að velja bestu sprekin og gera aðstæður eins góðar og hægt er en það er ekki fyrr en áhorfendur koma sem maður veit hvort það hefur tekist – annaðhvort kviknar bál eða ekki .
Mér finnst einhver falleg auðmýkt í þessari hugsun .
" Og auðmýktin er mikilvæg í leikhúsinu , segir Lára .
" Fólkið sem er komið til að horfa valdi að eyða kvöldinu eða þessari stund í að njóta þess sem leikhópurinn hefur verið að gera og fyrir því þarf að bera virðingu .
Þá gerir maður sitt besta .
" 