Hafðu ekki áhyggjur Maria mín , þetta er bara bíómynd , " sagði Marlon heitinn Brando við mótleikkonu sína , hina kornungu Mariu Schneider , þegar taka átti upp hið alræmda " smjöratriði " í Síðasta tangó í París .
Schneider lét sig hafa það en viðurkenndi síðar að hún hefði grátið raunverulegum tárum meðan á tökunni stóð .
" Enda þótt Marlon væri ekki að gera þetta við mig í raun og veru fannst mér ég niðurlægð .
Leið hálfpartinn eins og Marlon og Bertolucci [ leikstjóri myndarinnar ] væru hreinlega að nauðga mér , " sagði hún .
" Eftir að tökum á atriðinu var lokið huggaði Marlon mig hvorki né bað mig velvirðingar .
Til allrar hamingju var aðeins ein taka .
" Síðasti tangó í París var mikil þolraun fyrir Schneider , sem var aðeins nítján ára meðan á tökum stóð .
Myndin skaut henni vissulega upp á stjörnuhimininn en færa má fyrir því rök að hún hafi eyðilagt líf hennar líka .
Schneider lést á fimmtudag eftir langa baráttu við geðraskanir og krabbamein .
Opinskáar ástarsenur Síðasti tangó í París var óvenjudjörf kvikmynd , með talsverðri nekt og opinskáum ástarsenum , og vakti mikla hneykslan á sinni tíð .
Schneider var ung og óreynd og lét leikstjórann , Bernardo Bertolucci , hafa sig út í ýmislegt sem hún dauðsá eftir síðar .
Til að mynda var " smjöratriðið " ekki í handritinu , Brando , sem var mikill áhugamaður um spuna , datt það í hug á staðnum .
" Ég hefði átt að hringja í umboðsmann minn eða fá lögmanninn til að mæta á staðinn vegna þess að ekki er hægt að neyða leikara til að gera neitt sem ekki er í handritinu .
Ég hafði ekki hugmynd um það á þessum tíma , " sagði Schneider í viðtali við Daily Mail árið 2007 .
Í téðu viðtali bar hún Bertolucci ekki vel söguna .
" Hann var feitur og sveittur og stjórnaði okkur Marlon með harðri hendi .
Honum leiddist ekki að ganga fram af mér .
" Skilaboðin frá Schneider voru skýr : " Afklæðist aldrei frammi fyrir miðaldra manni sem segir það vera í þágu listarinnar ! " Sjálfur svaraði Bertolucci því til að Schneider hefði verið ung að árum og ekki áttað sig á því sem var í gangi .
" Hún var ringluð og fyrir vikið var ég ýmist morðingi eða illmenni , " rifjaði hann upp í samtali við the Guardian 2003 .
Sambandið við Brando var mun betra og þau viðhéldu vináttu sinni allt fram í andlát hans , 2004 .
Lengi vel ræddu þau hins vegar ekki um myndina .
Schneider var alla tíð ósátt við að hafa verið meðhöndluð sem kyntákn en ekki leikkona í Síðasta tangó í París og gat ekki hugsað sér að leika í nektarsenum eftir það .
Ánetjaðist fíkniefnum Schneider lék í fjölmörgum kvikmyndum á ferlinum en fáar náðu lýðhylli , það er helst The Passenger með Jack Nicholson ( 1975 ) og Jane Eyre ( 1996 ) .
Síðasta mynd Schneider var franska myndin Cliente árið 2008 .
Leikkonan átti löngum erfitt uppdráttar í einkalífinu .
Árið 1974 gerði hún heyrinkunnugt að hún væri tvíkynhneigð og snemma árs 1976 yfirgaf hún tökustað kvikmyndarinnar Caligula og ritaði sig inn á geðsjúkrahús í Róm ásamt konu sem hún titlaði elskhuga sinn .
Á ýmsu gekk á áttunda áratugnum .
Schneider ánetjaðist fíkniefnum , tók einu sinni of stóran skammt og reyndi vísvitandi að fyrirfara sér .
Á níunda áratugnum braut Schneider með hjálp góðra manna af sér fjötra fíknarinnar og tók upp innihaldsríkara líf .
Hún fann sér lífsförunaut , sem hún kallaði " engilinn sinn " í viðtölum og bjó með honum ( eða henni ) til dauðadags .
Sheen skammar fjölmiðla Charlie karlinn Sheen er steinhættur að botna í fjölmiðlum þessa heims .
Meðan Egyptaland er í ljósum logum virðast sumir fjölmiðlar vestanhafs hafa meiri áhuga á einkalífi hans .
" Egyptaland er við það að brenna til kaldra kola en allt sem þið hafið áhuga á er bullið í mér .
Það er aumkunarvert .
Skamm , skamm , skamm , " sagði kappinn fullum hálsi í samtali við sjónvarpsstöðina E ! Sem fyrr á aumingja Sheen ekki sjö dagana sæla .
Hann batt ungur trúss sitt við Bakkus og fyrir skemmstu var hann fluttur á sjúkrahús í annarlegu ástandi , að sögn sjónarvotta .
Ekki fékkst hann þó til að upplýsa E ! frekar um það mál .
" Ég mun ekki ræða um þessa hluti opinberlega svo lengi sem ég lifi .
" Fótabað í fangelsi Kínversk fangelsismálayfirvöld hafa fundið nýja leið til að refsa föngum fyrir glæpi sína : Að þvo fætur ættingja sinna .
Með brotum sínum kalla glæpamenn vitaskuld skömm yfir sína nánustu og yfirvöld í Jialing-fangelsinu í efndu til allsherjar þvottadags í vikunni , þar sem 150 fangar lauguðu fætur um 450 ættingja sinna í vatni .
" Þetta er gamall siður hérna í Kína sem við ákváðum að endurvekja , " sagði talsmaður fangelsisins .
" Þetta fær fangana til að hugsa um glæpi sína og afleiðingar þeirra .
Dagurinn var tilfinningaþrunginn og gestum var boðið að kaupa ljósmynd til minja um uppátækið .
" 