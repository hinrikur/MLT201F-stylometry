Brynjar Níelsson , formaður Lögmannafélagsins , hefur verið nokkuð áberandi í þjóðfélagsumræðunni á síðustu misserum og skrifað greinar og pistla þar sem hann minnir ítrekað á reglur réttarríkisins .
Brynjar er fyrst spurður hvort hann hafi ekki verið ragur við að taka þátt í þjóðfélagsumræðunni sem er oft mjög hörð og óvægin .
" Jú , ég var mjög ragur í byrjun eins og flestir eru , " segir Brynjar .
" Hrunið gerði menn raga , ég tala nú ekki um þegar menn fylgdu ekki straumnum að öllu leyti .
En mér fannst umræðan orðin svo yfirþyrmandi og galin að mér fannst ég verða að spyrna aðeins við fótum .
" Hvað finnst þér verst í umræðunni ? " Það versta við umræðuna er að menn eru farnir að setja pólitíska hugmyndafræði og eigið réttlæti ofar lögum landsins .
Mönnum finnst í lagi að hneppa alla grunaða menn í gæsluvarðhald og vilja gera minni sönnunarkröfur í sakamálum og krefjast þyngri refsinga , allt í nafni einhvers konar réttlætis .
Ég veit að skoðun fólks yrði nokkuð öðruvísi ef það þekkti viðkomandi mál eða þyrfti sjálft að taka ákvarðanir um að svipta menn frelsi .
Pólitískir hópar eru að gera kröfur um að dómstólar dæmi eftir alls kyns sjónarmiðum sem ríkjandi eru núna í stað þess að dæma eftir lögum .
Er þá gjarnan vísað til réttlætis og sanngirni .
Við sem viljum fara eftir lögunum erum lagatæknar og lagahyggjumenn .
Þesssar kröfur lýsa hættulegri hugsun að mínu viti og eru þvert á niðurstöðu rannsóknarnefndar Alþingis , sem komst að því að stór þáttur í því hversu illa fór í hruninu var vegna þess að menn fóru ekki eftir lögum og reglum , heldur eftir því sem þeir sjálfir töldu eðlilegt og rétt á sínum tíma .
Mér líst ekki vel á Nýja Ísland ef þetta verða ráðandi sjónarmið .
Nýlegt dæmi er umræðan kringum umhverfisráðherra .
Það er út af fyrir sig ekkert óeðlilegt við það eða óalgengt að dómstólar komist að annarri niðurstöðu í lagalegum álitamálum en embættismaðurinn ráðherrann .
Í mínum huga kallar það ekki endilega á afsögn .
Umhverfisráðherrann brást hins vegar við dómi Hæstaréttar með því að segja : Ég er í pólitík og vil láta náttúruna njóta vafans og vísaði til almannahagsmuna .
En málið snýst ekki um það , málið snýst um að fara að lögum .
Margir hafa sagt : Gott hjá umhverfisráðherranum að standa við sína pólitísku sannfæringu .
En hann er ekki bara pólitískur ráðherra , hann er líka embættismaður sem hefur úrskurðarvald og getur því ekki farið eftir pólitískum línum eða því pólitíska réttlæti sem hann býr sér til , ekki frekar en dómarar Hæstaréttar í málum sem þar eru til úrlausnar .
Ég er ekki viss um að dómarar Hæstaréttar hafi alltaf verið sáttir við lögin sem dæma á eftir , en þeir eru bundnir af þeim lögum hvort sem þeim líkar betur eða verr .
" Má segja stjórnmálamennirnir spili dálítið með þeim sem gera lítið úr dómstólum landsins ? " Þeir stjórna þessari þróun að hluta til ásamt sumum fjölmiðlamönnum .
Ég hef áhyggjur af því að verið sé að afvegaleiða almenning í pólitískum tilgangi enda auðvelt við svona aðstæður sem nú eru uppi .
Ef þessi hugmyndafræði , sem ég hef lýst , verður ofan á hrynur hið vestræna réttarríki sem við stærum okkur af þegar hentar .
Manni finnst stundum eins og verið sé að boða pólitískt alræði og sjálfstæðir dómstólar þvælast fyrir .
" Umræða á lágu plani Nú hefur verið áberandi gagnrýni á Hæstarétt eftir að hann ógilti kosningu til stjórnlagaþings og jafnvel er gefið er í skyn að hann sé handbendi ákveðinna afla í samfélaginu sem er viss armur í Sjálfstæðisflokknum .
Hvað segirðu við þessari gagnrýni ? " Þetta er náttúrlega bara eins og hver önnur þvæla og sýnir á hvað lágu plani umræðan er .
Ef við skoðum dóma Hæstaréttar í málum sem hafa haft pólitíska vigt , eins og öryrkjamálið og kvótamálin , þá voru þáverandi valdhafar síður en svo ánægðir með þá dóma .
Þá heyrðist ekki sagt að Hæstiréttur væri handbendi pólitískra andstæðinga og ekki var talað um siðferðisskort í Hæstarétti , eins og heyrist núna í umræðunni .
Núna er keyrt á því að Hæstiréttur sé pólitískur og þannig reynt að grafa undan trausti hans og trúverðugleika , meðan það eina sem dómararnir gera er að dæma eftir lögum og þeim réttarheimildum sem tiltækar eru hverju sinni .
Ég hef áhyggjur af viðbrögðum fjölmiðlamanna , sem hafa mikið vald .
Ég hef gagnrýnt þá fyrir það hvernig þeir tóku þessari ákvörðun Hæstaréttar um stjórnlagaþingið .
Þeir fóru í þann farveg að reyna að tengja dómarana við spillingu , jafnvel tengja niðurstöðuna skyldleika eins þeirra við útgerðarmann .
Þetta er ekki málefnaleg gagnrýni á niðurstöðu réttarins .
Auðvitað geta menn verið ósammála niðurstöðunni , talið hana ranga og verið ósammála Hæstarétti um að gallarnir á framkvæmd kosninganna eigi að leiða til ógildingar hennar .
Menn geta svo rökstutt þá skoðun sína með ýmsum hætti en ég er ekki sáttur við þá gagnrýni að niðurstaða Hæstaréttar stafi af pólitískum eða eigin hagsmunum dómaranna .
" Finnst þér skiljanlegt að það sé óánægja og kurr meðal margra vegna þess að ákveðnir útrásarmenn og bankamenn sitja ekki bak við lás og slá ? Margir telja að þarna séu greinilega brotlegir menn .
" Ég get vel skilið frústrasjónina í kringum það .
Við verðum hins vegar að átta okkur á því að það er ekki alltaf samasemmerki milli þess að verða fyrir tjóni og þess að einhver hafi framið refsivert athæfi .
Krafan í samfélaginu snýr að því að mönnum verði refsað og það eru venjuleg reiðiviðbrögð , og ekkert er óeðlilegt við það .
En þá ætti hlutverk fjölmiðlamanna og stjórnmálamanna að vera að víkka umræðuna og segja : Málið er ekki augljóst , við verðum að skoða það frá öllum hliðum .
Svo getur maður spurt sig : Voru það allt glæpamenn sem unnu í bönkunum eða stunduðu viðskipti í útlöndum ? Er það ekki frekar ólíklegt ? Mér finnst líklegra en hitt að eitthvað hafi farið úrskeiðis sem refsiábyrgð fylgir .
Við verðum samt að leyfa réttarvörslukerfinu að vinna í þessum málum án óeðlilegs þrýstings .
Enginn er þó undanþeginn málefnalegri gagnrýni og það er eitt og annað sem ég sjálfur er ósáttur við .
Við rannsókn brota tengdra hruninu hefur sérstakur saksóknari úthlutað ansi mörgum réttarstöðu sakbornings og stundum nánast öllum þeim sem kunna að búa yfir einhverjum upplýsingum um þau atvik sem til rannsóknar eru .
Svo sitja menn kannski sem sakborningar árum saman án þess að verða nokkurn tíma ákærðir .
Það getur haft þær afleiðingar að menn missa lífsviðurværi sitt auk þess að vera fjölskyldunni þungbært .
Mikil ábyrgð hvílir á rannsakendum og þeir eiga að fara eins mildum höndum um grunaða menn og hægt er og ekki gera þeim rannsóknina erfiðari en þörf er , eins og lög gera ráð fyrir .
" Næst ekki að sanna allt Hvað finnst þér um kröfuna um að slakað sé á sönnunarbyrði í einstaka málum vegna þess að erfitt sé að sanna sekt manna , þótt líkur bendi til að þeir séu sekir ? " Í stjórnarskrá , mannréttindasáttmálum og lögum um meðferð sakamála eru sérstök ákvæði um réttindi sakaðra manna , meðal annars grunnreglan um að menn séu saklausir þar til sekt sannast .
Engan afslátt má gefa af þeirri reglu og ekki að ástæðulausu því í réttarsögunni hafa fjölmargir saklausir menn verið dæmdir til refsingar .
Við sáum það þegar DNA-tæknin varð til og mál voru endurupptekin , þá kom í ljós að margir höfðu setið saklausir í fangelsi .
Við vitum einnig að fjölmargir sekir menn hljóta ekki dóm vegna þess að sönnun tókst ekki .
Í réttarríki næst ekki að sanna allt .
Það er ekki hlutverk dómara að geta sér til um það hvað hafi líklega gerst heldur eiga þeir að dæma eftir því hvað er sannað .
Það er mikilvægt að dómstólar gæti að réttindum manna og þeim verði ekki hnikað til þótt það sé þrýstingur í samfélaginu að slaka á sönnunarkröfum .
" Þú talar afdráttarlaust í greinum þínum og pistlum .
Færðu hörð viðbrögð ? " Nei .
Ég finn frekar fyrir stuðningi og margir hafa samband til að hvetja mig áfram .
Ég skamma þá á móti fyrir að taka ekki undir sjónarmið mín á opinberum vettvangi .
Helst hefur verið vegið að mér fyrir skrif mín um vændi og rétt fullráða fólks til að stunda þá atvinnustarfsemi sem það kýs .
Þessi sjónarmið hafa truflað ákveðinn hóp .
Þetta eru persónulegar skoðanir mínar og í þeim felst ekki að ég sé að réttlæta slíka hegðun .
Sá annmarki fylgir því að búa í frjálsu samfélagi að fólk gerir margt sem flestum okkar hinna þykir hvorki gott né æskilegt og jafnvel skaðlegt fyrir viðkomandi .
Ég er á móti því að reyna að laga slíkt með refsingum .
Við megum ekki taka hina siðferðislegu ábyrgð af einstaklingnum .
" Dómarar eiga að standa í lappirnar Af hverju ertu á móti því að dæma menn fyrir að kaupa vændi ? " Aðallega vegna þess að það mun ekki bæta neitt heldur færa þessa atvinnustarfsemi neðanjarðar með tilheyrandi ofbeldi og þvingunum .
Þótt við teljum flest að það sé siðferðilega rangt að borga fyrir kynlíf verðum við að gæta okkar á refsigleðinni , því menn munu ekki hætta að borga fyrir kynlíf , þótt það sé bannað .
Víða í löndum þar sem tíðkast harðar refsingar í siðferðismálum auka þær einungis á hörmungar fólks og þannig var það hér á landi fyrr á öldum .
Það er tiltölulega venjulegt fólk sem borgar fyrir kynlíf en þessi viðskipti eru samt gjarnan tengd við ofbeldi í því skyni að réttlæta refsinguna .
Í mínum huga eru þessi mál miklu flóknari .
Ég er ekki viss um að þvingun sé algengari í þessari starfsemi en margri annarri sem telst lögleg .
Bannið er bara pólitík , svona moral majority eins og það heitir í útlöndum .
" Þegar mikil órói er í samfélaginu og samsæriskenningar í gangi þegar kemur að dómstólum landsins , er þá ekki hætt við því að álagið á dómara hafi ósjálfrátt áhrif á það hvernig þeir dæma ? " Það er hætta á því og ég held líka að það sé tilgangurinn , a.m.k. hjá sumum .
Maðurinn bregst oft við þrýstingi með því að gefa aðeins eftir og dómarar eru mannlegir .
Þess vegna er mikilvægt fyrir dómara að standa í lappirnar og láta ekki dægurþras og þrýsting bera sig af leið .
Það á svo sem við alla sem fara með vald .
" Hefurðu áhyggjur af því að það séu ákveðnir hlutir að láta undan í réttarríkinu ? " Já , og þess vegna læt ég í mér heyra .
Ég hlusta á umræðuna og heyri kröfur fólks , les og fylgist með fjölmiðlum .
Þarna endurómar að dómstólarnir séu ekki að dæma á réttlátan og sanngjarnan hátt .
Stjórnmálamenn hafa tilhneigingu til að líta svo á að pólitískar skoðanir þeirra séu svo tengdar almannahagsmunum og réttlæti að þeir þola illa að dómstólar komist að annarri niðurstöðu .
Því er erfitt að þola sjálfstæða dómstóla .
Ef þessi hugmyndafræði verður ofan á getum við kvatt hið hefðbundna vestræna réttarríki .
Það hafa svo sem mörg samfélög gert en með hörmulegum afleiðingum .
" 