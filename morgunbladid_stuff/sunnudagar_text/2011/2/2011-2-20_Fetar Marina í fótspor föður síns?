Ítalía er ekki konungdæmi , en þegar rætt er um hver muni taka við af hinum aðþrengda forsætisráðherra Ítalíu , Silvio Berlusconi , leita menn ekki langt yfir skammt , heldur horfa til elstu dóttur hans .
Marina Berlusconi er 44 ára gömul og hefur þegar tekið við stjórn viðskiptaveldis föður síns .
Viðskiptatímaritið Forbes telur hana meðal 50 valdamestu kvenna heims eina ítalskra kvenna og setur hana í 48. sæti .
Silvio Berlusconi hefur fleiri pólitísk líf en kötturinn og því er of snemmt að afskrifa hann nú , þótt aldrei hafi hann staðið jafn tæpt og nú .
Enginn arftaki er í augsýn í flokki hans , Fólk frelsisins , eftir að Gianfranco Fini , sem nefndur hafði verið krónprinsinn , hvarf á braut .
Flokkurinn stendur því andspænis stórkostlegum vandræðum finnist ekki leiðtogi og þingmenn hans hafa tekið vangaveltum um að Marina taki við af honum fagnandi .
Marina Berlusconi þykir á margan hátt lík föður sínum og hún styður hann af krafti .
Hún var aðeins þrítug þegar hún varð staðgengill föður síns í sæti formanns stjórnar eignarhaldsfélagsins Fininvest og hafði þá hætt laganámi í miðjum klíðum .
Frá árinu 2005 hefur hún verið yfir veldinu .
Meðal eignanna eru fjölmiðlafyrirtækið Mediaset , forlögin Mondadori og Einaudi , kvikmyndafyrirtækið Medusa , knattspyrnufélagið AC Mílanó og tryggingafyrirtækið Mediolanum .
Þess utan situr hún í stjórn og er hluthafi í viðskiptabankanum Mediobanca .
Silvio Berlusconi hefur sagt að dóttir sín sé sérlega viljasterk .
Því hefur verið haldið fram að starfsfélagar hennar kalli hana keisaraynjuna þegar hún heyri ekki til og ekki sé hyggilegt að ætla að standa í vegi fyrir henni .
Marina er dóttir Berlusconis af fyrra hjónabandi .
Sagt er að þegar Veronica , dóttir Berlusconis af seinna hjónabandi , gerði tilkall til þess að fá að stjórna forlaginu Mondadori hafi hún mætt harðri andspyrnu systur sinnar .
Þegar ágreiningur systranna virtist ætla að fara úr böndunum greip faðirinn í taumanna og kvaddi fjölskylduna til sáttafundar á Sardiníu .
Barbara , sem er með háskólapróf í heimspeki , fékk stöðu hjá AC Milan .
" Ákvarðanir um AC Milan eru ekki á mínu færi , en það mætti bæta fjárhagsstöðuna , " sagði Marina .
Fjölmiðlar túlkuðu þetta þannig að á meðan faðirinn stjórnaði félaginu gæti hann eytt milljónum í knattspyrnumenn , en þar kæmi að hún myndi binda enda á bruðlið .
Marina Berlusconi birtist iðulega í slúðurblaðinu Chi , sem reyndar er í eigu fjölskyldunnar .
Í fyrra birti blaðið mynd af henni berbrjósta á ströndinni .
Þegar Chi birti jólamyndir af Berlusconi-fjölskyldunni sat Marina í heiðurssætinu gegnt föður sínum við fjörutíu manna borð .
Marina er gift Maurizio Vanadia .
Hann var áður fyrsti dansari við ballettinn í Scala í Mílanó og heillaðist Marina af honum þegar hún sá hann á sviði .
Hann er 49 ára og dansferillinn á enda .
Þau eiga saman tvo syni , Gabriele , sem er átta ára , og Silvio , sem er sex ára .
Nafn Marinu hefur oft verið nefnt þegar rætt hefur verið um arftaka Berlusconis .
" Ég veit að nafn Marinu liggur í loftinu , " sagði Stefania Prestigiacomo umhverfisráðherra sem um árabil hefur notið trausts forsætisráðherrans .
" Og það er gott , hún er mjög hæf kona .
" Pierluigi Berlusconi , bróðir hennar , sem situr við stjórnvölinn í Mediaset , sló á þetta með orðunum : " Við ætlum ekki að koma hér á konungdæmi .
" Fjölskyldur geta verið lífseigar í pólitík í lýðræðisríkjum , nægir að nefna nöfnin Kennedy og Bush .
Þá var til þess tekið að í upphafi ársins dró Jean-Marie Le Pen , leiðtogi franska hægriflokksins Þjóðfylkingarinnar , sig í hlé og rétti Marine dóttur sinni stjórnartaumana .
Orðrómurinn um Marinu Berlusconi lifir áfram góðu lífi og mun gera það á meðan Marina Berlusconi gerir ekki annað til að kveða hann niður en kalla hann vangaveltur .
Martröð fyrir vinstri menn " Marina yrði martröð vinstri manna , " stóð í fyrirsögn hægra blaðsins El Tiempo í janúar .
" Eftir 20 ár af Silvio nú 20 ár til viðbótar af Marinu í vændum ? " spurði vikublaðið Oggi , sem ekki telst á hægri vængnum .
" Ef allt fer á versta veg hjá Berlusconi getur hann í raun aðeins treyst einhverjum úr fjölskyldunni , " segir stjórnmálafræðingurinn Roberto D ' Alimonte .
" Af börnunum hans fimm hefur hún ein kjarkinn til að vinna verkið .
Hún hefur sömu þrjóskuna og pabbi hennar .
Hún hefur kannski ekki hæfileika hans til að ná til fólks , en það má laga .
" Óbærilegar nornaveiðar Marina Berlusconi hefur varið föður sinn með kjafti og klóm í pólitískum erfiðleikum hans og segir herferðina gegn honum " óbærilegar nornaveiðar " .
Við Silvio Berlusconi , forsætisráðherra Ítalíu , blasa nú réttarhöld vegna ásakana um að hann hafi keypt sér blíðu ólögráða stúlku auk þess að misbeita valdi sínu á ráðherrastóli til að fá hana lausa úr fangelsi .
Í 15 ár hafi andstæðingar föður hennar beitt öllum tiltækum meðulum til að klekkja á honum , en á undanförnum mánuðum hafi árásirnar ágerst og orðið verulega óheiðarlegar .
" Reynt er að eyðileggja hann sem manneskju með rógburði og sem kaupsýslumann með löglausum dómum .
" Roberto Saviano , höfundur bókarinnar Gómorru , sem fjallar um mafíuna í Napolí og hefur selst í tveimur milljónum eintaka á Ítalíu , hrósaði saksóknurunum , sem ákváðu að höfða mál gegn Berlusconi .
Athygli vakti að Marina veittist að honum og kallaði lof Savianos " hrylling " .
Marina var ekki aðeins að gagnrýna einn af vinsælustu höfundum Ítalíu .
Hann er á mála hjá Mondadori og hún er því útgefandinn hans .
