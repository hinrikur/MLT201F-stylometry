Fyrir mörgum árum var í útvarpsþætti sagt frá úrtökumóti íþróttamanna .
Þeir voru að keppa að því að ná svo kölluðu lágmarki sem þurfti til að komast á Ólympíuleika árið eftir .
Þessu var efnislega þannig lýst : " Fögnuður áhorfenda náði hámarki þegar nokkrir keppendur náðu lágmarki .
" Þessi gamli þáttur úr Ríkisútvarpinu kom í hugann þegar sást hvað var boðið upp á í Kastljósi fimmtudagskvöldsins .
Ríkissjónvarpið hefur reynt að þegja undirskriftasöfnun gagnvart Icesavesamningi í hel , rétt eins og síðast þegar til slíks þrautavaraúrræðis var gripið í lok ársins 2009 .
Það bjargaði þjóðinni frá " samningi " , sem allir , líka þeir sem gerðu samninginn og börðust fyrir honum , segja nú að hafi verið skelfilegur .
Forseti synjaði samningslögunum og í kjölfarið fór fram fyrsta kosning á lýðveldistíma byggð á slíkri synjun .
Sem sagt sögulegur stóratburður .
Ríkisútvarpið , sem kallar sig nú til hátíðarbrigða " samkomuhús þjóðarinnar " , ákvað að láta eins og kosningarnar færu ekki fram ! Kvöldið fyrir þær kosningar var engin umfjöllun á þeim bæ ( utan tæknilegrar umfjöllunar ) önnur en sú að flutt var eintalssamræða í Kastljósi við Steingrím J. Sigfússon , sem lofaði Icesavesamninginn og hvatti fólk til að forðast kjörstaðina .
Þetta var ótrúleg framganga ríkisfjölmiðils gagnvart þjóðinni .
Steingrímur og RÚV fengu makleg málagjöld frá henni daginn eftir .
Satt best að segja hafa flestir vísast trúað því að þar með hefði misnotkunin náð hámarki og lágkúran lágmarki eftir þá stígandi að RÚV hafði staðið fyrir makalausri og næsta einstæðri hræðsluherferð strax eftir synjun forseta og gekk útvarpið jafnvel lengra en þau Steingrímur og Jóhanna sem þó höfðu nánast gengið af göflunum við tíðindin .
En eftir að Ríkissjónvarpið hafði reynt að þegja undirskriftasöfnun í hel og aftur með engum árangri þá skyndilega var slegið upp Kastljósþætti á fimmtudagskvöldinu síðasta .
Og tilefnið : Þekktur samfylkingarbloggari hafði lýst þeirri skoðun sinni að hægt væri að svindla í undirskriftasöfnun af þessu tagi .
Ekki datt Páli Magnússyni þetta í hug þegar misnotkun Stöðvar tvö náði sögulegu hámarki , sem er reyndar mjög hátt á þeirri stöð , í fárinu gegn fjölmiðlalögum sællar minningar og stöðin og starfsmenn hennar stóðu fyrir undirskriftasöfnun vegna þess máls .
Þá voru svo sannarlega engir þjóðarhagsmunir í húfi .
Reyndar hið gagnstæða eins og fram kom síðar í bankahruninu .
En bloggarinn hafði reynt sjálfur að eyðileggja eða gera undirskriftasöfnunina tortryggilega með að falsa inn á hana undirskriftir .
Slíkt er hægt að gera gagnvart undirskriftasöfnunum af hvaða tagi sem er .
Líka þeim sem eru undirritaðar að því er virðist af hverjum og einum .
En sem betur fer eru fáir þannig innrættir eins og fram hefur komið við athugun á þessari undirskriftasöfnun .
En það athyglisverða við hið fráleita tiltæki Kastljóssins var að það var ekki bara þessi eini ákafi bloggari sem var á ferðinni með óhróður sinn .
Á samfylkingarvefnum Eyjunni var sama dag sama iðja og þekktir " almannatenglar " á hennar vegum létu þar ljósið skína .
Enn er því áberandi að " samkomuhúsið " er í huga stjórnenda RÚV í raun " félagsheimili " Samfylkingarinnar og er illa komið fyrir þessari stofnun á áttatíu ára afmæli hennar .
Fjörutíuþúsundin funda með forseta Nú hafa undirskriftirnar 40 þúsund verið afhentar forseta Íslands .
Á fimm dögum eða svo söfnuðust þessar undirskriftir , en á heilum mánuði söfnuðust 30 þúsund undirskriftir síðast og svo bættust við önnur 30 þúsund þegar fólkið í landinu horfði sér til hryllings á beina útsendingu frá Alþingi af umræðum um Icesavesamninginn .
Nú var allt gert til að æða með málið í gegnum þingið til að takmarka tíma þess fólks sem kynni að leita ásjár forseta og meira að segja Sjálfstæðisflokkurinn virtist taka fullan þátt í leiknum ljóta í þinginu .
Var hann með í að skipuleggja óðagotsþinghaldið án samráðs við hina tvo stjórnarandstöðuflokkana , sem ekki voru hafðir með í ráðum hvernig haga skyldi þinghaldinu , sem er einstakt .
Er sú framganga , til viðbótar við annað , einkar dapurleg .
Lagst á framfaramál Og einskis var svifist .
Samningar um kísilverksmiðju í Helguvík voru tilbúnir .
Kristján Már Unnarsson á Stöð tvö var fyrstur fréttamanna til að uppgötva það fyrir allmörgum vikum .
Sagði hann frá því að allt væri tilbúið til að fara af stað en málið myndi dragast vegna þess að fjármálaráðuneytið þyrfti að fara yfir einhver atriði sem ekki voru uppgefin , áður en málið , sem allir á Suðurnesjum biðu eftir , gæti farið í gang .
Kristján Már gat ekki áttað sig á og því síður aðrir fjölmiðlamenn að verkefnið mátti ekki fara af stað fyrr en eftir að þingið væri búið að hraðafgreiða Icesave .
Því áróðurinn var sá að hingað fengjust engar fjárfestingar nema Icesave væri klárað .
Strax , daginn eftir Icesave , fór athöfnin fram , en ekki hafði verið tilkynnt um það fyrirfram .
Forsetinn skoðar hug sinn Þetta hlýtur að vera mikið umhugsunarefni fyrir forseta Íslands .
Hann hefur sagt að hann ætli að taka sér allmarga daga til umhugsunar um málið sem til hans er komið .
Það er ekki óeðlilegt , en er þó áhyggjuefni .
Því að svo augljóst virðist að forsetinn hljóti að synja að umhugsunarfresturinn gæti bent til að hann sé að reyna að finna sér leið framhjá þjóðarviljanum .
Því verður þó naumast trúað , enda forsetinn þá búinn að færa sjálfan sig aftur á byrjunarreit .
Með hinni afdráttarlausu þjóðaratkvæðagreiðslu í upphafi ársins 2010 er ekki hægt að færa rök fyrir því að málið verði afgreitt án atbeina þjóðarinnar sjálfrar .
Þjóðin tekur hina endanlegu afstöðu sagði forsetinn síðast .
Við bætast vísbendingar í skoðanakönnunum um þjóðarvilja í málinu og hinar 40 þúsund undirskriftir .
Þá var tillaga um þjóðaratkvæði naumlega felld í þinginu .
En þá er spurt .
En er ekki þessi samningur betri en sá síðasti ? Og það er mikið rétt að vaxtakjörin eru önnur og betri .
En enn er litið svo á að Íslendingar skuldi allan höfuðstólinn , þótt fyrir því séu engin rök , öll áhætta situr enn á Íslendingum einum ( 200-400 milljarðar að mati sérfróðra ) og auk þess er búið að flytja varnarþing málsins frá Íslandi , sem er stórfurðulegt .
En þetta eru þó í raun óþarfar vangaveltur varðandi afstöðu forsetans .
Því bæði í fjölmiðlamálinu og við afgreiðslu á lögunum um Icesave II sagði forsetinn skýrt og skorinort að hann tæki ekki afstöðu til efnis samningsins .
Deilur um efni samningsins væru ekki hans mál .
Það væri mikilvægi málsins í augum þjóðarinnar og hans sjálfs og einkum þó vilji þjóðarinnar sem fram væri kominn til að taka sjálfstæðan þátt í afgreiðslu þess sem réði úrslitum .
Þjóðin ákveður málið endanlega sagði forsetinn þá .
Framhjá þessu kemst forsetinn varla og í raun er ekki nein ástæða til að ætla honum að óreyndu að hann sé að leita leiða til þess .
Hvers vegna í ósköpunum skyldi hann gera það ? 