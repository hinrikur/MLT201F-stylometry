Bólivía .
Land með yfir 10 milljón íbúa .
Land námuverkamanna , það fátækasta í Suður-Ameríku .
Land sem samkvæmt Lonely planet er einangrað en ríkt af náttúruauðlindum og litríkri menningu .
Þegar ég ákvað fyrst að fara til Bólivíu var þetta um það bil allt sem ég vissi um landið .
Ég hafði tekið ákvörðun um að fara til Suður-Ameríku sem sjálfboðaliði en menning Suður-Ameríku hefur alla tíð heillað mig .
Berglind Rós Karlsdóttir Eftir að hafa eytt tveimur mánuðum í vellystingum í Argentínu lá leið mín til borgarinnar Cochabamba í Bólivíu í janúar 2010 .
Þar hafði ég skuldbundið mig til að starfa í að minnsta kosti ár , hjá samtökum sem heita Amanecer ( sólarupprás ) .
Eftir sex vikur í málaskóla í Argentínu var ég komin með smágrunn í spænsku og að eigin mati tilbúin í það sem Bólivía hafði upp á að bjóða .
Og það var ekkert lítið .
Það var eins og ég hefði stigið aftur til fortíðar með rétt svo annan fótinn í nútíðinni .
Fátæktin , skólausu og skítugu götubörnin , ruslið , litríkur klæðnaður sveitafólksins , betlararnir með börnin sín bundin á bakið , risahús og eðalvagnar þeirra ríku við hliðina á pappakassahúsum þeirra sem búa á götunni , strætisvagnarnir sem þaktir eru límmiðum , böngsum og trúartáknum , oft svo mikið að erfitt er að sjá út um gluggann og mengunin , í bland við matarlykt götusalanna , var yfirþyrmandi fyrst í stað .
Gríðarlega sterk þvaglykt Ég fékk fyrst vinnu á munaðarleysingjaheimili sem ber nafnið Salomon Klein en þar átti ég að búa ásamt öðrum sjálfboðaliðum samtakanna .
Í Salomon Klein búa um 150 börn og það fyrsta sem mætir þér þegar þú kemur inn fyrir dyrnar á heimilinu er gríðarlega sterk þvaglykt .
Ekki eru notaðar einnota bleiur á börnin þar sem það er of dýrt , heldur eru notaðar taubleiur sem eru handþvegnar á hverjum degi .
Við sjálfboðaliðarnir búum uppi í risi yfir svefnálmum og matsal barnanna .
Lætin , öskrin og gráturinn voru merkilega fljót að venjast sem og dýragarðurinn sem býr með okkur , en fuglar , kettir , mýs , moskítóflugur og einstaka rotta eru daglegir gestir .
Ég var einnig fljót að taka upp hátterni heimamanna og varla var fyrsti mánuðurinn liðinn áður en ég var farin að troða mér inn í strætisvagnana , prútta allt verð niður um helming og háma í mig götumatinn sem mig hafði hryllt við í byrjun .
Ég skipti fljótlega um vinnustað og fór að vinna í stúlknaathvarfi sem samtökin reka einnig og ber nafnið Madre de Dios ( móðir guðs ) .
Athvarfið er eitt af fáum í öllu landinu sem einungis eru ætluð stúlkum , mæðrum og börnum þeirra .
Allt niður í fimm ára börn eru send þangað alls staðar að af landinu , en Bólivía er stórt land .
Flatarmál þess er yfir milljón ferkílómetrar eða um tíu sinnum stærð Íslands .
Það er því stundum mikil fjarlægð milli Madre og heimaþorps stúlknanna , svo mikil að fátækir foreldrar hafa stundum ekki efni á að heimsækja þær og geta því liðið mánuðir milli þess sem stúlkan hittir fjölskyldu sína .
Félagskerfið í Bólivíu er einnig það flókið og hægfara að flestar stúlkurnar bíða mánuðum , jafnvel árum saman eftir lausn sinna mála .
Þau yngstu sofa saman í rúmi Stelpurnar búa alla daga í athvarfinu , sumar fara ekki út nema rétt í sunnudagsmessuna .
Aðeins eru 68 rúm svo að oft þurfa þau yngstu að sofa í sama rúmi .
Aðeins er opið rými á jarðhæðinni þar sem börnin geta leikið sér en enginn garður er í Madre enda athvarfið til húsa alveg í miðbæ Cochabamba .
Í Madre fór ég að vinna með elsta hóp hússins , unglingsstelpur frá 12-17 ára , og er þar enn , ári síðar .
Unglingarnir í hópnum eru að jafnaði tuttugu talsins .
Meðan á tíma þeirra í Madre stendur er það á ábyrgð okkar starfsmannanna að nýta þennan tíma sem best .
Þær sem dveljast í Madre til langtíma fara í skóla sem einnig er rekin af Amanecer .
Við búum þær undir skólagönguna en sumar kunna hvorki að lesa né skrifa .
Aðrar sem ekki fara í skólann fá heimakennslu með verkefnum sem við útbúum og þeim kennslubókum sem er til að dreifa .
Inn á milli , þegar tími gefst til , gerum við handavinnu , prjónum , föndrum , málum eða búum til skartgripi en margar þeirra eru listfengar þegar kemur að föndri .
Einnig reynum við að nýta sólardagana þegar leyfi gefst til að fara út með þær .
Fyrir utan starfið í salnum berum við ábyrgð á klæðnaði og höfum umsjón með þrifum .
Unglingsstelpurnar hafa stranga rútínu í Madre ; þær eru vaktar klukkan sex á hverjum morgni , hver hefur sína vinnurútínu í eldhúsinu , þvottaherberginu eða í sameiginlega rýminu .
Allt í Madre er handþvegið enda engar þvottavélar .
Við deilum út klæðnaði , nærfötum , sápum og tannburstum þegar vantar en fötin koma flestöll notuð frá Bandaríkjunum .
Ég hef ósjaldan staðið sveitt við að reyna að flokka frá hallærislegar pokabuxur og X large Coca cola-boli til að finna eitthvað sem unglingar vilja klæðast .
Stelpurnar hafa svo sannarlega smekk og skoðun á klæðnaði sínum líkt og unglingarnir heima .
Hér er hins vegar valið ekki beint á milli Top Shop og Vero Moda .
Þurft að læra hratt Ég átti engan veginn von á því að starfið mitt yrði svona krefjandi .
Fyrir utan að vera nánast mállaus þegar ég byrjaði fyrst með hópinn , ávallt með orðabókina mér við hönd , talandi á barnamáli sem oft fékk stelpurnar til að skella upp úr , hef ég þurft að læra hlutina hratt , þar sem ört hefur fækkað í sjálfboðaliðahópnum .
Frá því í mars á síðasta ári , er við vorum fjórar sjálfboðaliðarnir sem unnum saman með unglingunum , var ég orðin ein eftir í október .
Ekki er von á fleiri sjálfboðaliðum á næstunni .
Ég er ekki að kvarta , enda löngu orðin vön álaginu og orðin jafnháð stelpunum og þær mér .
Ég kippi mér því ekkert upp við það að vera marga dagana og helgar fram undir kvöld við að flokka föt , hugga einhverja sem er í dramakasti eða hreinlega leyfa stelpunum bara að spila og hlusta á tónlist sem þær fá ekki að hlusta á yfir daginn ( hljómsveitir eins og Reggeton eru ekki vinsælar meðal nunnanna ) .
Fyrir stúlkurnar í Madre er lífið svo sannarlega ekki dans á rósum .
Allar hafa þær erfiða reynslu að baki , en margar þeirra hafa þurft að þola ofbeldi og kynferðislega misnotkun á heimilum sínum , misst annað eða báða foreldra sína , verið vannærðar , yfirgefnar eða / og hafnað af sínum nánustu .
Þær koma því til Madre með stór sár á sálinni .
Lífið hefur brugðist þeim og hafnað .
Sumar strjúka frá Madre enda fæstar þarna af fúsum og frjálsum vilja .
Það kýs enginn að búa í athvarfi nema af illri nauðsyn .
Ekki getur heldur verið auðvelt að deila herbergi með allt að 18 öðrum stelpum án nokkurs persónulegs rýmis eða friðhelgi .
Unglingar með sínar skapsveiflur og dramaköst eiga oft erfitt með að þola þá nærveru , afskiptasemi og stjórnsemi sem þær mæta í Madre .
En ég dáist oft að þeim , sérstaklega þegar þær sjá að sér og biðjast afsökunar fyrir mistök sín , minnug þess hversu erfitt mér sjálfri þótti að biðjast afsökunar þegar ég var á þessum aldri .
Trúin hjálpar einnig til og hér hef ég lært að bera mun meiri virðingu fyrir trúnni en ég áður gerði .
Er orðin það vön að beðin sé bæn fyrir hverja máltíð að mér finnst það orðið óþægilegt ef það er ekki gert , líkt og að setjast upp í bíl án þess að setja á sig öryggisbelti ( nokkuð sem ég hef einnig þurft að venjast af að gera hér , því engin eru öryggisbeltin ) .
Bros , faðmlög og kossar Stúlkurnar mínar og öll börnin í Madre eru orðin mín önnur fjölskylda .
Tekið er á móti manni á hverjum degi með brosi , faðmlögum og kossum og allt niður í þau yngstu , tveggja ára , þekkja mann með nafni .
Mínar stelpur eru löngu búnar að slá eignarhaldi sínu á mig og láta mig vita reglulega hversu vænt þeim þykir um mig , biðja fyrir mér fyrir hverja máltíð og skamma mig ef ég hef ekki látið sjá mig í meira en tvo daga .
Þetta er svo sannarlega engin venjuleg vinna , mér líður orðið eins og stóru systur þeirra allra og tilhugsunin um að þurfa að yfirgefa þær kvelur hjarta mitt .
En ég get ekki verið hérna miklu lengur .
Ég hef notað alla mína peninga sem ég kom með hingað út , auk þess að mjólka bæði fjölskyldu og vini .
Ég verð að fara í apríl nema eitthvað breytist en ekki eru til nægir peningar í athvarfinu til að greiða mér laun og ég hef því miður ekki bolmagn til að vinna lengur launalaust .
Því leita ég til þín , kæri lesandi , sem ekki hefur tök á að fara út sem sjálfboðaliði en hefur áhuga á að aðstoða mig .
Hjálpaðu mér að vinna vinnuna fyrir þig .
Hægt er að leggja beint inn á bankareikninginn 0302-13-281010 , kt. : 281080-5049 .
Þeim sem hafa áhuga á að styrkja starf Amanecer er bent á heimasíðu samtakanna , http://amanecer-bolivia.org / Fleiri sögur frá Madre de Dios og frá Bólivíu má finna á heimasíðu minni : karlsdottir.blogspot.com 