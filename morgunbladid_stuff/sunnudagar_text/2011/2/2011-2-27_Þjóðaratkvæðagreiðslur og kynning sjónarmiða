Smátt og smátt er að skapast nokkuð víðtæk samstaða í samfélaginu um að ákvarðanir í veigameiri málum eigi þjóðin sjálf að taka í atkvæðagreiðslum .
Þetta kemur fram í umræðum á Alþingi .
Þetta varð ljóst , þegar þingflokkur Sjálfstæðisflokksins komst sameiginlega að þeirri niðurstöðu að vísa ætti Icesave III í þjóðaratkvæði , þótt skiptar skoðanir væru innan þingflokksins um efni málsins .
Og þetta má marka af þjóðfélagsumræðum almennt .
Það er líka að verða nokkuð víðtæk samstaða um að gera eigi breytingar á 26. gr. stjórnarskrárinnar .
Að óeðlilegt sé að það vald sé í höndum forseta , hvort málum sé vísað í þjóðaratkvæði .
Um þetta atriði var hins vegar mikill ágreiningur á Alþingi vorið og sumarið 2004 , þegar forseti beitti þessu ákvæði í fyrsta sinn .
Nú má telja víst að samstaða sé að verða um að taka þetta vald úr höndum forseta .
Hins vegar á eftir að ræða hvaða skilyrði þurfi að vera fyrir hendi til þess að þjóðaratkvæðagreiðsla fari fram .
Í vor eru 14 ár liðin frá því að Morgunblaðið gaf út í heild fylgiblað með brezka tímaritinu The Economist frá haustinu 1996 , þar sem rök voru færð fyrir því , að beint lýðræði ætti að taka við á 21. öldinni af fulltrúalýðræði 20. aldarinnar .
Lýðræðið er augljóslega í framsókn í heiminum – þrátt fyrir allt .
Athygli vekur á Vesturlöndum , að það eru ekki ofsatrúarsamtök , sem standa fyrir uppreisnum í arabaheiminum .
Það er ný kynslóð ungra og vel menntaðra araba , sem krefjast lýðræðis .
Nú er að því komið að við Íslendingar þurfum að huga að næstu skrefum í þessari þróun .
Þau snúa annars vegar að því hvers konar breytingar eigi að gera á stjórnarskránni að þessu leyti .
Eiga að vera þar ákvæði um að tiltekin , afmörkuð málefni skuli alltaf fara í þjóðaratkvæði ? Að aukinn meirihluti á Alþingi geti ákveðið að vísa máli til þjóðaratkvæðis ? Að tiltekið hlutfall kjósenda geti óskað eftir þjóðaratkvæði ? Allt þetta þarf að ræða á næstu mánuðum .
En nú hljótum við líka að spyrja hvernig staðið verði að kynningu Icesave III fyrir þjóðaratkvæðagreiðslu í apríl .
Eðlilegt er að lögin sem slík , sem þjóðin á að taka afstöðu til , verði send inn á hvert heimili eins og fram kom í Morgunblaðinu í fyrradag , fimmtudag , að gert yrði .
Í lögunum og fylgiskjölum þeirra kemur auðvitað fram ákveðin afstaða og túlkun .
Hvað um sjónarmið þeirra , sem hafa aðra afstöðu og túlka þær upplýsingar , sem fyrir liggja með öðrum hætti ? Kynning af þessu tagi kostar fjármuni .
Kostnaður við kynningarstarf Alþingis og ríkisstjórnar er greiddur úr sameiginlegum sjóði landsmanna .
Hvað um kostnað við kynningarstarf annarra , sem kunna að hafa aðra skoðun á málinu heldur en meirihluti Alþingis og ríkisstjórn ? Svokölluð hlutlaus kynning er ekki til .
Áður fyrr leituðu stjórnvöld gjarnan til stofnana á vegum Háskóla Íslands til þess að tryggja hlutlausa miðlun upplýsinga .
Nú er svo komið að kennarar við Háskóla Íslands ( og að nokkru leyti við aðra háskóla ) eru orðnir svo umfangsmiklir þátttakendur í þjóðfélagsumræðum að ekki er lengur hægt að líta á einstakar stofnanir innan Háskóla Íslands sem hlutlausa fagaðila .
Mundi einhver líta á Alþjóðamálastofnun HÍ sem hlutlausan fagaðila í ESB-málum ? Mundi einhver líta á Hagfræðistofnun HÍ sem hlutlausan fagaðila um Icesave ? Auðvitað ekki .
Þess vegna er nauðsynlegt að taka ákvörðun um að kostnaður við kynningu annarra sjónarmiða en meirihluta Alþingis og ríkisstjórnar verði einnig greiddur úr sameiginlegum sjóði landsmanna .
Einn hópur fólks hefur látið sérstaklega að sér kveða í umræðum um Icesave frá upphafi en það er hópur , sem gengið hefur undir heitinu InDefence .
Þar er ekki á ferðinni flokkspólitískur hópur heldur samtök einstaklinga , sem hafa leitazt við að leggja mat á Icesave-málið út frá sínum sjónarmiðum en á grunni faglegrar þekkingar , sem til staðar er innan hópsins .
Hvað gerist ef þessi hópur leitar formlega eftir fjárstuðningi úr sameiginlegum sjóði landsmanna til þess að kynna sín sjónarmið ? Yrði þeirri ósk hafnað ? Er réttlátt og sanngjarnt gagnvart almenningi í landinu , að hann eigi ekki kost á að kynna sér sjónarmið og rök þessa hóps með sama hætti og rök og viðhorf meirihluta Alþingis ? Í sjálfu sér eiga alveg sömu rök við í umræðunum um aðild Íslands að ESB .
Ráðherrar , þingmenn og embættismenn eru á þönum hér innanlands og landa í milli til þess að kynna málið út frá sjónarmiði þeirrar ríkisstjórnar , sem við völd situr þessa stundina og þess meirihluta Alþingis , sem samþykkti aðildarumsóknina .
Kostnaður er greiddur úr ríkissjóði .
En hvað um sjónarmið og rök hinna , sem andvígir eru og skoðanakannanir sýna að hafa meirihluta þjóðarinnar að baki sér ? Er eðlilegt að herkostnaður þeirra , sem vilja aðild sé allur greiddur úr ríkissjóði en ekki kostnaður þeirra , sem halda uppi andstæðum sjónarmiðum ? Þessar spurningar snúast um lýðræðisleg vinnubrögð ekkert síður en þjóðaratkvæðið sjálft .
Og það eru hagsmunir allra aðila að þessum málum sé ráðið með sanngjörnum hætti .
Þeir sem nú eru í stjórnaraðstöðu og geta þess vegna látið greiða kostnað við að kynna sín sjónarmið úr sameiginlegum sjóðum verða komnir í stjórnarandstöðu fyrr eða síðar .
Þess vegna eru það ekki síður hagsmunir þeirra , þegar til lengri tíma er litið að allrar sanngirni sé gætt á báða bóga .
Þeir , sem við stjórnvölinn eru hverju sinni hafa engan einkarétt á ríkiskassanum þótt þeim hafi verið falið að hafa umsjón með honum í ákveðinn tíma .
