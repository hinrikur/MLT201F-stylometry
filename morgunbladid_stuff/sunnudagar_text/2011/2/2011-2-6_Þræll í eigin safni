Eftir síðustu flutninga fjölskyldunnar hef ég velt fyrir mér hvaða vit sé í því að eiga stórt bókasafn .
Ég hugsa enn með hryllingi til flutningsins á bókahillunum og hinum endalausu kössum .
Spurningin er orðin áleitnari þar sem ég á nú raflesara sem ég nota töluvert .
Fyrir nokkrum árum , einmitt í tengslum við flutninga , ákvað ég að gefa alla geisladiskana mína .
Um töluvert safn var að ræða .
Ég hlóð þessu öllu niður – fyrir utan þetta ömurlega drasl með Stone Temple Pilots – í tölvuna og hef ekki séð eftir því .
Spurningin er : af hverju get ég ekki farið sömu rafrænu leiðina með bækurnar mínar ? Eflaust er það meðfædd íhaldssemi og innprentuð virðing fyrir bókum .
Sennilega skiptir þó mestu máli að ég haft þann sið að krota athugasemdir og hugmyndir á spássíur og saurblöð .
Bókasafnið mitt er því minnisvarði um manninn , það er að segja Örn fortíðarinnar , sem hefur mótað líf mitt til frambúðar .
Í dag veit ég lítið um þennan mann og hvað hann var að hugsa .
Því er töluverður fengur í að hafa aðgengi að bókum hans .
Sennilega er það síðastnefnda á endanum ágætis ástæða til þess að losa sig við safnið .
Það mun ég þó ekki gera .
Enda er ég farinn að sjá hversu mikilvægu hlutverki bókasafnið er farið að gegna í lífi sonar míns , sem nú er 15 mánaða gamall .
Hann hefur þegar tekið upp á hinum þjóðlega sið að borða bækur .
Ef ekkert væri að gert væri hann löngu búinn að sporðrenna ljóðasafni W.B Yeats , sem hann virðist mjög sólginn í .
Einnig hefur hann bókstaflega rifið í sig kennslubók Pauls Krugmans um alþjóðahagkerfið og virðist mjög sáttur við síðustu bók Martins gamla Wolf , en hann er sérstaklega hrifinn af gröfunum í þeirri bók .
