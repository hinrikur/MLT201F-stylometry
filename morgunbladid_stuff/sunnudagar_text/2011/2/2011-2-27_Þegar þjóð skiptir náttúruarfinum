Eignarhald á jörðum með vatnsréttindum og skipulagsvald í litlum sveitarfélögum verða þungamiðja umræðu um náttúruvernd á Íslandi á næstu árum að mati Andra Snæs Magnasonar rithöfundar .
Tveimur árum eftir að kvikmyndin Draumalandið var frumsýnd segir hann enn stórkarlaleg áform uppi um orkuframleiðslu í framtíðinni .
Engar kvikmyndir geta breytt stóra vandamálinu sem blasir við segir Andri sem líkir því við það ástand sem skapast þegar hrörlegt hús stendur autt á besta stað í miðborginni .
" Maður gæti haldið að eigendurnir væru fátækir en því er öfugt farið – líklega á auðmaður eða banki hreysið .
Ósýnilega , dauða höndin sem hvílir á húsinu , þ.e. deiliskipulagið , gerir það að verkum að húsið er ekki hús heldur bara vannýttur byggingarréttur í huga eigendanna .
Á sama hátt er búið að búa til efnahagslegt kerfi sem veldur því að ef vatn rennur um jörð einhvers þá er hún ónýttur virkjunarréttur .
Smám saman mun eignarhaldið því safnast þannig að þeir sem vilja virkja eignast landið því það mun ekki borga sig fjárhagslega að eignast land og virkja ekki .
Rétt eins og enginn vill kaupa 70 fermetra timburhús á 100 milljónir og ákveða að nýta ekki byggingarréttinn – hann gæti það aldrei .
" Andri segir búið að búa svo um hnútana að ríkið geti ekki myndað sér orkustefnu .
" Í raun er Ísland ekki þjóð lengur heldur erum við annars vegar hreppstjórar og landeigendur og hins vegar þeir sem búa í landinu , þekkja það og vilja ekki virkja það .
Landið mun að lokum lenda í höndum þeirra sem vilja virkja .
Það gerist í gegnum viðskipti þegar land skiptir um hendur eða í gegnum mjög harðar deilur í sveitum landsins þar sem vatnsréttindum er mjög ójafnt skipt .
Af einhverri tilviljun fellur foss í annars landi sem menn veltu aldrei neitt sérstaklega fyrir sér fyrr en hann er allt í einu orðinn að einhverri gullkvörn .
" Mjög óhugnanlegt kerfi Þannig er búið að búa til mjög óhugnanlegt kerfi , segir Andri , og nefnir í því sambandi nýjasta deiliskipulag Skaftárhrepps .
" Þar er búið að teikna upp 150 megavatta virkjun upp undir Hólaskjóli auk annarrar 50 megavatta virkjunar í Hólmsá .
Að auki er gert ráð fyrir 5 megavatta virkjun sem veldur gríðarlegu raski fyrir lítinn ávinning og maður furðar sig á því af hverju henni er ekki bara sleppt .
Það er einfaldlega af því að allir þurfa að fá sitt .
" Þarna liggur hundurinn grafinn að mati Andra .
" Stór hluti af náttúruverðmætum á Íslandi og skipulagsvald er í höndum sárafámennra hreppa sem hafa enga innviði eða fjárhagslega burði til að sinna sínu hlutverki almennilega .
Þeir eru bara sitjandi gæsir fyrir orkufyrirtæki , banka , Magma energy eða hvern sem er sem hefur áhuga á að hræra upp í skipulaginu eða kaupa það til að geta gert hvað sem er .
" Hann bendir á að vilji þjóðarinnar sé að auðlindirnar haldist í almannaeigu í stað þess að þær verði viðfangsefni braskara .
" Því miður sitjum við uppi með módel sem elur á spillingu og misskiptingu eftir efnahagslega tilraun síðustu ára og ef við ætlum ekki að horfa upp á þjóðina berjast yfir silfrinu næstu árin þurfum við að taka á því .
Það er hægt að gera með því að breyta lögunum þannig að svona mikið vald á alþýðuverðmætum sé ekki í höndum fámennra hreppa þar sem er svo auðvelt að kaupa pólitíkina .
" Andri segir þetta þó ekki gerast mótþróalaust .
" Það má búast við rosalegri viðspyrnu því menn eru ekki gjarnir á að gefa frá sér slík réttindi .
En hvað segir það þá um okkur þegar hófsemin er engin – það eru ekki einu sinni skilin eftir 5 megavött þótt þau raski tugum ferkílómetra af landi .
Þannig held ég að sé áþreifanlega hægt að mæla græðgi .
Ég hitti einu sinni mann sem sagði við mig : Þú þekkir ekki manneskju fyrr en þú hefur skipt með henni arfi .
Það má setja þetta upp á sama hátt : Þú þekkir ekki þjóð fyrr en hún hefur skipt upp náttúruarfinum .
" Enn stefnt að því að tvöfalda orkuframleiðsluna " Það hefur orðið mikil viðhorfsbreyting undanfarið hjá Landsvirkjun og nýja orkustefnan hennar er mjög jákvætt skref , " segir Andri Snær .
" Menn eru líka loksins farnir að tala um orkuverðið – að þjóðin eigi að geta fengið meira út úr þessu en bara störf í álverum .
Þeir eru farnir að sjá að við eigum líka að geta fengið peninga út úr þessu svo þeir koma sterkari að samningaborðinu en áður .
Þannig að margt er jákvætt í hugsunarhætti Landsvirkjunar núna .
" Ásóknin í landið er hins vegar sú sama og áður .
" Fyrirtækið hefur það ennþá að markmiði að tvöfalda orkuframleiðsluna og það er ekki hægt nema ganga afar nærri mörgum fallegustu stöðunum sem eftir eru .
" Draumalandinu vel tekið á kvikmyndahátíðum út um allan heim Tilkynnt var á dögunum að heimildamyndin Draumalandið eftir Þorfinn Guðnason og Andra Snæ Magnason hefði unnið " Cinema Politica Audience Choice Award 2010 " , en það eru áhorfendaverðlaun virtra grasrótarsamtaka sem dreifa og sýna pólítískar heimildamyndir í Kanada og víðar um heiminn .
Kosningin fór fram á netinu og var hægt að kjósa milli 10 mest dreifðu mynda síðasta árs innan Cinema Politica .
Á listanum voru myndir á borð við Gasland sem hefur hlotið Óskarstilnefningu í ár sem besta heimildamyndin , svo keppinautarnir voru ekki af verra taginu .
Draumalandið hefur farið víða .
Eftir frumsýningu hér heima hóf myndin ferð sína um heiminn í nóvember árið 2009 með því að vera ein 15 mynda sem teknar voru til sýninga á IDFA heimildamyndahátíðinni í Amsterdam , en þúsundir kvikmynda keppa um að komast þar að .
Síðan hefur myndin farið á kvikmyndahátíðir um allan heim , s.s. til Tel Aviv , Camden , Varsjár , San Francisco , Hamborgar og Norðurlanda svo eitthvað sé nefnt .
