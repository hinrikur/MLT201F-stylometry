Þorbjörg Helga Vigfúsdóttir , borgarfulltrúi Sjálfstæðisflokksins , segir að fastmótaða stefnu skorti í skólamálum og hagsmunir nemandans séu ekki hafðir að leiðarljósi .
" Meginvandinn er tvenns konar .
Annars vegar sá að menntamálin njóta ekki nógu mikils forgangs þegar opinberu fé er úthlutað .
Hins vegar er menntakerfið of dýrt , " segir Þorbjörg Helga .
" Ein meinsemdin felst að mínu mati í samningum við kennara , þar sem lögð hefur verið áhersla á ýmislegt annað en launahækkanir , eins og kennsluafslætti og meiri undirbúningstíma fyrir kennara .
Þetta hefur gert að verkum að samningsaðilar hafa hvorugir fengið það sem þeir vilja , kennarar hafa lægri laun en ella og kerfið er mjög ósveigjanlegt .
Önnur meinsemd felst í því að ólík öfl vinna ítrekað hvert gegn öðru .
Til dæmis liggja nú fyrir drög að breytingum á grunnskólalögum sem ganga alveg á skjön við aðgerðir sveitarstjórna .
Stjórnmál , hagsmunaárekstrar innan stjórnkerfis og pólitík innan stéttarfélaga hafa áhrif á skólamál og hin endanlega ákvörðun er ekki tekin með hagsmuni nemenda að leiðarljósi .
Enginn veit hver heildarstefna skólastarfs í landinu er .
Ég myndi vilja sjá alla hagsmunaaðila leggjast á eitt og marka stefnu fyrir skólakerfið í heild og vinna leynt og ljóst eftir henni .
Þetta er ekki gert og við sitjum uppi með mjög dýrt og ómarkvisst menntakerfi einfaldlega vegna þess að þessa fastmótuðu stefnu vantar .
" Hvað er til ráða ? " Það gengur ekki að laga núverandi kerfi , það verður að hugsa það upp á nýtt og fyrst og fremst út frá þörfum nemandans .
Í sameiginlegri skólastefnu fyrir landið þurfa að felast mælanleg markmið .
Kerfið í heild sinni – ráðuneyti , stofnanir , fræðsluskrifstofur , sveitarstjórnir , stéttarfélög og foreldrar – einbeitir sér ekki að nemandanum eða hvernig honum er best borgið .
Það kemur í hlut kennarans inni í skólastofunni að standa vaktina meðan allt kerfið er í innbyrðis reiptogi og vagninn hreyfist ekki .
Ég er viss um að margir kennarar dæsa yfir endalausum stefnubreytingum sem ganga í berhögg hver við aðra .
" Pólitísk markmið en ekki hagsmunir nemenda Þú segir að í menntamálum séu hagsmunir nemandans ekki hafðir að leiðarljósi .
Af hverju segirðu það ? " Það er einfaldlega þannig að alltof sjaldan spyrja menn sig hvort þeir séu að taka ákvarðanir út frá hagsmunum nemandans .
Mér finnst ég oft greina að pólitísk markmið , stofnanaleg markmið eða kjaraleg markmið ráði för fremur en hagsmunir nemandans .
Og þar að auki er líklegt að þessir ólíku aðilar skilgreini hagsmuni nemandans á mismunandi hátt .
Það er til dæmis engin skýr sönnun fyrir því að ákvörðun um fimm ára kennaranám leik- og grunnskólakennara sé hagur nemandans .
Varla er hverfaforgangur framhaldsskólans hagur nemandans því þar skiptir meira máli hvar nemandinn býr en að hann standi sig vel .
Afnám samræmdra prófa er annað dæmi sem nú endurspeglast í flóknum útreikningum framhaldsskólanna við inntöku nemenda .
Sá niðurskurður sem nú á að ráðast í er enn eitt dæmi .
Er verið að skera niður eða samreka skóla með miklum tilkostnaði og raski vegna þess að stjórnmálamenn hafa ekki dug til að takast á við erfiðari breytingar eins og ákvæði kjarasamninga eða laga ? Lítil sem engin umræða fer fram um hvert við stefnum og því verður hagræðingin ómarkviss .
Ég held að stjórnmálamenn séu oft á tíðum of skammsýnir og miði við kjörtímabil fremur en framtíðaráætlanir .
" Hver er þá mesti hagur nemandans ? " Hagsmunir nemandans felast í að eiga stuðning einstaklinga sem gæta þess að hann njóti þess besta í umhverfi og námi .
Þessir einstaklingar eru foreldrarnir .
Ég hef sagt við foreldra að þeir séu þrýstihópur barnsins síns .
Nú stendur yfir mikill niðurskurður í menntamálum og foreldrar eru duglegir að fylgjast með því í hvað peningarnir fara .
Foreldrar verða að standa þessa vakt , bæði í góðæri og kreppu .
Foreldrar láta sér vitanlega mjög annt um börn sín en það er ekki nóg að hugsa bara um eigið barn .
Foreldrar þurfa að sameinast á öflugan hátt og miklu fleiri þurfa að huga að hag barnanna .
Þegar kemur að menntamálum skortir hópa sem passa upp á börnin .
Í íþróttafélögum og í menningarmálum eru sterkir hagsmunahópar .
Til dæmis er til hagsmunahópur fyrir meistaraflokka í fótbolta .
Samfok og Heimili og skóli hafa verið að eflast en hingað til hafa forsvarsmenn þeirra samtaka einbeitt sér að því að ná eyrum stjórnmálamanna með því að skrifa greinar .
Þessir forsvarsmenn þurfa að sitja við hlið stjórnmálamanna þegar ákvarðanir um úthlutun peninga eru teknar og gæta þannig hagsmuna skjólstæðinga sinna .
Foreldrar eiga að skipta sér af forgangsröðuninni sjálfri , ekki bara hvernig eigi að skera niður heldur hvort .
" Einstaklingsmiðað nám ekki framkvæmanlegt Nú er stöðugt talað um einstaklingsmiðað nám .
En ef nemandinn er að verða útundan eins og þú segir þá er námið varla einstaklingsmiðað ? " Einstaklingsmiðað nám er óskýrt hugtak og ekki framkvæmanlegt í raun að mínu mati , nema þegar kemur að sérkennslu .
Er það til dæmis vitnisburður um einstaklingsmiðað nám að 24 prósent drengja í tíunda bekk geti ekki lesið sér til gagns , eins og ný PISA-könnun leiðir í ljós ? PISA-könnunin sýnir líka að við stöndum okkur illa í að styðja við góða nemendur .
Nám verður hvorki einstaklingsmiðað né markvisst fyrr en allir eru að toga reipið í rétta átt og þegar allir sem koma að kennslu vita í hvaða átt skal halda .
Það kemur líka í ljós í könnun á vegum OECD að íslenskir kennarar og skólastjórnendur líta ekki á árangur nemenda á prófum sem nokkuð sem þeir geti nýtt til að þróa skólanámskrár og kennsluáætlanir .
Þeim finnst próf ekki skipta mjög miklu máli .
Við þurfum að huga að því hvort við séum að fara of mikið inn í kennslufræðilega pólitík í staðinn fyrir að hugsa um það hvernig börnunum líður og gengur .
Við eigum ekki að vera hrædd við mælingar á því .
" Kannanir sýna að drengjum líður ekki nógu vel í skóla .
Hvað er til ráða ? " Ég stýri hópi í borginni sem er að skoða stöðu drengja sérstaklega og mun skila skýrslu í mars eða apríl .
Íslenskir kennarar eru yst á skalanum í OECD-löndunum í svonefndri hugsmíðahyggju , sem þýðir að þeir eru hlynntastir uppgötvunarnámi .
Strákum finnst þetta mjög óþægilegt því þeir vilja hafa markmið , sjá tölur og árangur .
Strákum leiðist meira í skóla og það þarf að rýna í það af hverju þeim leiðist strax þegar þeir byrja í sex ára bekk og af hverju leiðinn eykst eftir það .
Stelpur eru svo mjög kvíðnar í skóla um unglingsaldur , sem er mikið áhyggjuefni .
Í ljós kemur líka þegar einkunnir eru rýndar að þá skiptir ánægja af lestri miklu máli fyrir bæði kynin og hefur áhrif á heildarnámsárangur .
Annað sem við veltum fyrir okkur er tölvuheimur drengja .
Við lifum á tölvuöld en upplýsingatæknin er ekki á jafnmiklum hraða inni í skólastofunni og hún er í samfélaginu .
Þar af leiðandi upplifa strákar mikinn hraða heima hjá sér þegar þeir eru að spila í tölvu en finnst allt í skólastofunni ganga mjög hægt fyrir sig .
" Þarf ekki gríðarlega mikið samhent átak til að laga allt það sem þú hefur verið að ræða í þessu viðtali ? " Jú , draumur minn er að hópur hagsmunaaðila marki stefnu til tíu ára í senn og setji markmið sem hægt er að ná .
Ég hef trú á að hægt sé að laga margt í kerfinu ef við náum sátt um sameiginlega sýn .
Ef við samþykkjum forgangsröðun til menntamála og nokkuð dýrt menntakerfi þá verðum við að samþykkja mælingu á því og hver ávinningurinn er .
" En hvað með árangur skóla , skiptir máli hvaða skólar eru bestir ? " Að mínu mati skiptir það máli .
Ekki bara til að segja foreldrum að þeir hafi valið góða skóla fyrir börnin sín heldur líka til að styrkja þá skóla sem eru ekki jafngóðir .
Ef við opinberum ekki hvernig staðan er í lélegu skólunum getum við ekki réttlætt aukið fjármagn til þeirra .
Ég er til dæmis bundin trúnaði um það hvaða skólar eru bestir í Reykjavík og hverjir eru verstir .
Það hjálpar ekki lökustu skólunum .
Og það er ekki til hagsbóta fyrir nemandann .
" Stolt af Hönnu Birnu Hvaðan sprettur áhugi þinn á menntamálum ? " Ég hef alltaf haft skoðanir á þeim en varð ekki pólitísk fyrr en ég kom heim úr meistaranámi í námssálarfræði .
Þá áttaði ég mig á því að hér voru menntamálin svo til eingöngu á hendi hins opinbera .
Valdið var hjá stjórnmálamönnum sem þýddi að ég þurfti að taka þátt í pólitík til að hafa áhrif .
Ég fann að í skólamálum átti ég samleið með Sjálfstæðisflokknum vegna stefnu flokksins um valfrelsi einstaklingsins .
Ég held reyndar að skólapólitík Sjálfstæðisflokksins hafi verið föst í viðjum umræðu um einkarekna skóla of lengi , en sem betur fer er það að breytast .
Og ég hellti mér út í pólitíkina , vann fyrst í Háskólanum í Reykjavík , svo í menntamálaráðuneytinu og samhliða fór ég að skipta mér af málefnastarfinu .
Eitt leiddi af öðru og nú er ég að klára mitt fimmta ár sem borgarfulltrúi .
" Nú er Sjálfstæðisflokkurinn í minnihluta í borgarstjórn .
Hvernig gengur samstarfið við Besta flokkinn og Samfylkinguna ? " Ég hef orðið fyrir miklum vonbrigðum með þennan meirihluta .
Ég hélt sannast sagna að Besti flokkurinn myndi koma með nýjar hugmyndir eða halda áfram að þróa stefnu Hönnu Birnu Kristjánsdóttur um samvinnu allra flokka .
Það varð ekki .
Ég er stolt af þeim breytingum á stjórnmálum sem Hanna Birna leiddi og ég er viss um að sagan mun dæma þær sem stór skref í átt að nýjum vinnubrögðum .
Meirihlutinn talar um að breyta stjórnkerfinu og sameina skóla en hefur enga stefnu að leiðarljósi .
Þar af leiðandi gengur það verkefni illa .
Meirihlutinn nýtir sér ekki að við í borgarstjórnarflokki Sjálfstæðisflokksins erum tilbúin til samstarfs .
Við fáum að koma að einstökum verkefnum en fáum ekki að leggja okkar af mörkum til að skapa nauðsynlega heildarmynd .
Meirihlutinn er í fastur í gömlum hjólförum .
Ég er sannfærð um að borgarmálin gengju betur ef allir flokkar ynnu í sameiningu , sátt ríkti um það hvaða skref ætti að taka og stefnan væri ljós .
Þá myndum við öll verða að slaka á vissum pólitískum markmiðum og gera málamiðlanir , en í staðinn fengju borgarbúar rólegri og átakaminni stjórnmál og sýnilegur árangur yrði meiri .
Á erfiðum tímum eigum við einmitt að vinna á þennan hátt .
" 