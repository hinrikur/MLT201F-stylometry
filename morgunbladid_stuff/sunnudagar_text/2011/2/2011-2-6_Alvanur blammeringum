Í skýrslu starfshóps á vegum menntamálaráðuneytisins um almannaútvarp á Íslandi kemur fram að völd útvarpsstjóra séu mjög mikil og að það þyrfti að deila þeim betur niður .
" Í raunveruleikanum eru völd útvarpsstjóra miklu minni en menn virðast gefa sér og rugla þá gjarnan saman formi og innihaldi , " segir Páll Magnússon útvarpsstjóri .
" Hér áður fyrr bjó stofnunin við kerfi þar sem menntamálaráðherra skipaði ekki bara útvarpsstjórann heldur þrjá nánustu samstarfsmenn hans : framkvæmdastjóra sjónvarps , framkvæmdastjóra útvarps og fjármálastjóra .
Útvarpsstjóri bar ekki ábyrgð á ráðningu þeirra þriggja einstaklinga sem hann þurfti þó að vinna nánast með .
Ofan á þessa óskýru ábyrgðarröð var sett pólitískt kjörið útvarpsráð sem bar þó ekki rekstrarlega ábyrgð á Ríkisútvarpinu , en var umsagnaraðili um alla skapaða hluti , þar á meðal dagskrána og fólk sem átti að ráða til starfa .
Hér stóð útvarpsráð til dæmis í því að greiða atkvæði um hverjir ættu að vera fréttamenn hjá RÚV .
Skýrasta dæmið um ábyrgðarleysið og ruglinginn sem var við lýði er fréttastjóramálið alræmda .
Þá var ráðinn fréttastjóri sem hraktist á brott eiginlega áður en hann byrjaði .
Og enginn vissi almennilega hver bar ábyrgðina – hvorki á ráðningunni né brotthvarfinu .
Var það útvarpsráð ? Útvarpsstjóri ? Eða var það kannski menntamálaráðherra ? Þessi óskýra ábyrgð var einn helsti gallinn við RÚV eins og það var orðið .
Loks var tekið á þessu með lagabreytingu og farin sama leið og tíðkast nánast alls staðar í Vestur-Evrópu – og raunar í öllum fyrirtækjarekstri ef út í það er farið – þar sem hægt er að kalla útvarpsstjóra til ábyrgðar fyrir alla daglega stjórnun félagsins .
Hann er ábyrgur gagnvart stjórn og eigendum sem eru þjóðin .
Þetta þýðir ekki að útvarpsstjóri sé að garfa í öllum hlutum frá degi til dags , vasast í dagskrárákvörðunum hvað þá að skipta sér af fréttum .
Það er fráleitt að ætla að hann geri það .
Vald- og ábyrgðardreifing innan RÚV er mjög mikil .
Útvarpsstjóri tekur auðvitað þátt í því með öðrum starfsmönnum og stjórnendum að leggja meginlínur en síðan er það annarra að fylla út í myndina .
En það er einn sem er kallaður til ábyrgðar gagnvart stjórn , útvarpsstjórinn , en menn mega ekki rugla því saman við að hann sitji hér eins og einvaldur og deili og drottni yfir öllu , smáu og stóru .
" Það hefur komið hörð gagnrýni frá íslenskum listamönnum þess efnis að Ríkissjónvarpið sinni ekki menningarhlutverki sínu .
Hverju svararðu þessu ? " Samkvæmt lögum er RÚV ætlað að sinna margskonar hlutverki .
Þar á meðal er hlutverkið sem snýr að fréttaflutningi og lýðræðislegri umræðu í landinu , öryggishlutverkið og skyldan gagnvart menningunni .
Í miklum niðurskurði síðustu ára hafa þjónustutekjur RÚV verið skornar niður um meira en 20% .
Það hefur leitt af sér niðurskurð á öllum sviðum , hlutfallslega mest varðandi íþróttaefni og kaup á erlendu afþreyingarefni .
Fréttastofan hefur einnig mátt þola talsverðan niðurskurð .
Á menningarsviðinu hefur sennilega hlutfallslega minnst verið skorið niður , en hins vegar hefur dýrasta sjónvarpsefnið , sem er frumgert , leikið íslenskt efni , þurft að mæta afgangi .
Ég er fyrstur manna til að viðurkenna að þetta er afar slæmt en engu að síður óhjákvæmilegt vegna þeirrar stöðu sem við vorum í .
Nú erum við að bæta úr þessu og frumsýnum í mars nýja glæpaseríu í leikstjórn Friðriks Þórs , eftir sögu Árna Þórarinssonar , Tími nornarinnar .
" Ekki tekið út með sældinni Hefur Stöð 2 ekki verulegt forskot á RÚV í framleiðslu á íslensku , leiknu efni ? " Mér finnst að Stöð 2 hafi staðið sig best í leiknu gamanefni .
Þeir sýndu seríu sem er að mörgu leyti best heppnaða leikna gamanserían sem gerð hefur verið á Íslandi : Vaktaseríurnar .
Ég get fúslega játað að ég öfundaði Stöð 2 mikið af þeirri þáttaröð sem var afar vel heppnað sjónvarpsefni .
Að þessu leyti til var samanburður okkur frekar í óhag og það komu tvö dagskrárár í röð þar sem segja má að Stöð 2 hafi staðið okkur framar í framleiðslu á leiknu sjónvarpsefni , en sú staða er vonandi ekki komin til að vera .
Þarna mun RÚV gefa í .
Það þarf hinsvegar ekki endilega að líta á það sem áfellisdóm yfir RÚV þótt Stöð 2 geri eitthvað vel " .
Bandalag íslenskra listamanna hefur lýst því yfir að erfiðlega gangi að eiga málefnalega samskipti við stjórnendur RÚV , og nefnir þá til sögu útvarpsstjóra og framkvæmdastjóra .
Eru samskiptin erfið ? " Ég skil ekki hvað forsvarsmenn Bandalags íslenskra listamanna eru að fara með þessu .
Ég veit ekki til þess að nokkur þeirra hafi farið af okkar fundi með þeim orðum að hann hafi verið ómálefnalegur .
En þeim finnst greinilega sumum hverjum skemmtilegra að tala á niðurrífandi hátt um RÚV en á uppbyggilegan hátt við RÚV , og verður þá svo að vera .
Mér finnst reyndar í hæsta máta ómálefnalegt hjá þeim sjálfum að slá fram svona staðhæfingum án rökstuðnings .
Sama má segja um afar óréttmæta gagnrýni þeirra á stjórn RÚV , sem ber með sér algjört þekkingarleysi á því hlutverki sem stjórnin gegnir samkvæmt lögum .
Hvernig finnst þér sem útvarpsstjóra að sitja nánast stöðugt undir alls konar gagnrýni ? " Það hefur fylgt þessu starfi í 80 ár .
Mér var um daginn gefin blóðug skammargrein um útvarpsstjóra sem ég hélt við fyrsta lestur að væri um mig en þegar betur var að gáð reyndist hún 30 ára gömul og um allt annan útvarpsstjóra .
Svo hefur það auðvitað ekki verið tekið út með sældinni síðustu tvö árin að fara með RÚV í gegnum meiri og sársaukafyllri niðurskurð en áður hefur verið gert í sögu stofnunarinnar .
Útvarpsstjóri á hverjum tíma verður hins vegar að þola málefnalega gagnrýni og í raun á hann að taka henni fagnandi .
Það er beinlínis gleðiefni að fólk hefur heitar og miklar skoðanir á RÚV .
Það sannar að RÚV á brýnt erindi við samfélagið og fólki stendur ekki á sama hvað við gerum eða látum ógert .
Það er miklu hollara og betra fyrir RÚV að lifa við stöðuga gagnrýni en einhverskonar sinnuleysi eða skeytingarleysi .
Ég geri hins vegar mikinn greinarmun á þessu og persónulegum svívirðingum sem hafa gengið yfir mig – og reyndar fleiri stjórnendur RÚV – og einkennast af meinfýsni og illgirni .
Ómerkilegastir af öllum eru þó þessir huglausu og nafnlausu bloggarar sem stunda óþverralegar persónuárásir úr launsátri .
Þeir eru eins og graftarbólur á samfélaginu .
Ég væri ekki fullkomlega hreinskilinn ef ég segði að þetta hefði engin áhrif á mig – ég þættist þá vera meiri töffari en ég er – því stundum gengur þetta algjörlega fram af mér .
Og ekki bara þegar ég á sjálfur í hlut .
Hvorki ég né aðrir ættu þó að láta þetta ræna sig gleðinni .
Það er ekki til neitt ómerkilegra fyrirbæri í opinberri umræðu .
" Blóð , sviti og tár Stundum heyrast hægrimenn kvarta undan því að fréttastofa RÚV sé undirlögð af vinstrisinnuðum fréttamönnum .
Hverju svararðu slíkri gagnrýni ? " Þetta er einfaldlega rangt – enda myndi fréttastofan ekki njóta þess yfirburðatrausts sem mælingar sýna ef þessar ásakanir væru réttar .
Fréttastofa RÚV og þeir sem þar starfa láta ekki stjórnast af öðru en faglegum metnaði .
Það getur hentað einhverjum pólitískum lukkuriddurum í argi dagsins að saka RÚV um hlutdrægni en það er einfaldlega ekki á rökum reist .
Sjálfur er ég alvanur slíkum blammeringum á löngum fjölmiðlaferli .
Harðkjarna vinstrimenn hafa sagt mig vera ramman hægrimann – gott ef ekki framlengingu bláu handarinnar – og harðsnúnustu hægrimennirnir telja mig gargandi kommúnista .
Ætli þetta sé ekki bara ágætur staður fyrir útvarpsstjóra að vera á ? Ég hef hinsvegar aldrei verið í stjórnmálaflokki og aldrei tekið þátt í stjórnmálastarfi .
Ég er aftur á móti í stórmerkilegu félagi með þingmönnunum Árna Johnsen og Róberti Marshall en það er Bjarnareyjarfélagið , sem vonandi verður ekki notað gegn mér .
En aftur að alvöru málsins .
Samkvæmt trúverðugleika- og traustsmælingum þá ber RÚV höfuð og herðar yfir aðra fjölmiðla .
Það eru raunar einungis fjórar stofnanir í samfélaginu , sem mældar eru í þessum könnunum , sem njóta trausts meirihluta landsmanna og RÚV er sem betur fer ein þeirra .
Staðan væri ekki þessi ef fréttastofa RÚV væri eins og hörðustu gagnrýnendur frá hægri og vinstri segja .
" Hver er skuldastaða RÚV , er fyrirtækið í fjárhagsvandræðum ? " Þegar formbreyting varð á rekstri RÚV vorið 2007 þá settu forsvarsmenn félagsins sér það markmið að koma krónískum og linnulitlum taprekstri RÚV í jafnvægi á tveimur árum .
Þetta tókst okkur á tuttugu mánuðum .
Frá febrúar 2009 hefur rekstur RÚV verið réttum megin við strikið og þar með er búið að snúa við áratuga stöðugum taprekstri .
Þetta var ekki án fórna og kostaði blóð , svita og tár .
Þessu markmiði náðum við – þrátt fyrir að í millitíðinni hafi skollið á kreppa og hrun – ekki síst vegna þess hversu úrræðagóðum og skapandi starfsmönnum við höfum á að skipa .
RÚV er núna rekið réttum megin við núllið og afkoman gerir okkur kleift að standa undir gömlum skuldum .
Staðan er vænlegri en hún var fyrir tveimur árum .
Það er ekki þar með sagt að hér sé farið að drjúpa smjör af hverju strái en það hefur tekist að snúa rekstrinum við .
Smám saman verður nú hægt að endurheimta eitthvað af því sem við þurftum að fórna í dagskránni .
" Skálkaskjól ríkisins Hvernig finnst þér staðan á íslenskum fjölmiðlamarkaði vera í dag ? " Hún er frekar dapurleg í þeim skilningi að allir fjölmiðlarnir eiga í vök að verjast fjárhagslega og eru því einfaldlega ekki eins öflugir og góðir og æskilegt væri .
En staðan á þessum markaði er líka skrýtin og allra skrýtnast er að ríkið – í gegnum Landsbankann sinn – skuli tryggja eins manns eignarhald og yfirráð Jóns Ásgeirs Jóhannessonar á stærsta fjölmiðlafyrirtæki landsins .
Það gengur eiginlega út yfir mörk allrar venjulegrar kaldhæðni að skattgreiðendum , sem þurftu að punga út um 280 milljörðum króna , ef ég man rétt , til að endurreisa Landsbankann , skuli gert með afskriftum og endurfjármögnunum að tryggja áframhaldandi eign og yfirráð Jóns Ásgeirs á 365 .
Það er svo í stíl við þennan fáránleika að um daginn birtust fréttir af því að Hannes Smárason hefði enn til ráðstöfunar hús sem Landsbankinn tók af honum sem dropa upp í skuldahafið fyrir löngu .
Þannig bæði heiðrar og hýsir ríkisbankinn skálkana – er einskonar skálkaskjól ríkisins .
Það var því vonum seinna að Landsbankinn réð til sín um daginn það sem þeir kölluðu " sérfræðing í samfélagsábyrgð " – og skiptu jafnframt um auglýsingastofu til að breyta ímyndinni .
Það er hins vegar ekki ímyndarvandi sem bankinn á við að stríða – þetta er hegðunarvandi .
Hversu lengi verður þú útvarpsstjóri ? " Það hef ég ekki hugmynd um .
Á einhverjum tímapunkti getur annað tveggja gerst að stjórn RÚV vilji ekki hafa mig lengur og reki mig eða að ég telji mig ekki lengur hafa neitt til málanna að leggja og hætti .
Hvorugt hefur enn gerst .
En í þessu starfi er erfitt að spá fyrir um sinn næturstað .
" Hver er framtíðarsýn þín fyrir RÚV ? " Að RÚV gegni stöðugt betur því hlutverki sínu að vera þjóðinni spegill þar sem hún skoðar sjálfa sig .
Og að upplýsa , fræða og skemmta .
Þetta lýtur ekki síst að menningarlegum og lýðræðislegum skyldum RÚV við þjóðina – og þessi meginmarkmið hafa ekkert breyst í tímans rás .
RÚV þarf hins vegar að tileinka sér margháttaðar nýjar aðferðir í þessu skyni – hvernig og hverju við miðlum – því ef við missum skírskotunina til ungs fólks þá missum við smám saman erindið við þjóðina .
Þegar ég réðst hingað haustið 2005 var RÚV að fara út úr gömlu og forstokkuðu rekstarformi , sem hamlaði allri framþróun .
Mér fannst óumræðilega spennandi að takast á við það verkefni ásamt öðrum starfsmönnum að fara með RÚV inn í breytta tíma .
Það tókst mjög vel .
Við náðum fljótlega mjög góðum tökum á rekstrinum og vorum að sigla RÚV í nýja átt , en með fullri virðingu og lotningu fyrir öllum þeim góðu gildum sem höfðu þroskast og dafnað hér innan dyra í 80 ár .
Síðan kom kreppan og hrunið – lætin og djöfulskapurinn .
Það sem átti að vera framsækin uppbygging og sókn breyttist allt í einu í krappa vörn á mjög erfiðum tímum .
Á þeim tímapunkti fannst mér þó ekki síður mikilvægt og ögrandi verkefni að hlaupa í vörnina og taka þátt í að koma RÚV í gegnum allan þennan ólgusjó .
Núna hefur okkur tekist að koma rekstri RÚV á réttan kjöl og þokum okkur aftur hægt og bítandi inn í skemmtilegan uppbyggingarfasa .
" 