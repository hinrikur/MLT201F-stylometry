Karl-Theodor zu Guttenberg , varnarmálaráðherra Þýskalands , var á miðvikudag sviptur doktorsnafnbót sinni eftir að hann var ásakaður um að hafa stolið stórum hluta hennar .
Rüdiger Bormann , forseti Bayreuth-háskóla , sagði á blaðamannafundi að þetta hefði verið ákveðið vegna þess að ekki hefði verið beitt " réttum vísindalegum vinnubrögðum " við skrif doktorsritgerðar hans .
Hann talaði ekki um ritstuld .
Guttenberg hafði áður beðið háskólann um að draga doktorsnafnbótina tilbaka og sagt að á doktorsritgerð sinni væru " alvarlegir tæknilegir gallar , sem gengju þvert á viðtekin akademísk vinnubrögð " .
" Ég er manneskja , sem hefur veikleika og gerir mistök , " sagði Guttenberg .
Mikið fjaðrafok varð þegar dagblaðið Süddeutsche Zeitung birti frétt um að heilu kaflarnir í doktorsritgerð hans hefðu verið teknir upp úr öðrum greinum og verkum án þess að heimildar væri getið .
" Ritgerð mín sem ég skrifaði er enginn ritstuldur og ég vísa þeirri ásökun frá mér af öllum krafti , " sagði hann í upphafi .
Það varð þó fljótlega ljóst að erfitt yrði fyrir hann að standa við þau orð .
Í nýjasta tölublaðið Der Spiegel voru birtir heilir kaflar hlið við hlið sem voru svo til samhljóða .
Aðeins hafði verið hnikað til orði hér og þar án þess að það hefði áhrif á merkingu og stafsetningarvillur fái jafnvel að fljóta með .
Netverjar tóku sig til , fínkembdu ritgerðina og leituðu sambærilegra kafla á netinu .
Afraksturinn má finna með því að slá inn slóðina http://de.guttenplag.wikia.com / wiki / Plagiate .
Á miðvikudag höfðu fundist kaflar , sem teknir voru annars staðar án þess að heimildar væri getið , á 286 síðum eða 72,77% af síðunum , sem teljast meginmál ritgerðarinnar .
Þegar frá er tekið efnisyfirlitið , tilvitnanir aftast og heimildaskrá er ritgerðin 394 síður .
Guttenberg hefur verið vinsælasti stjórnmálamaður Þýskalands .
Honum hefur þótt fylgja ferskur andblær , en nú velta menn vöngum yfir því hvaða áhrif þetta mál muni hafa á feril hans .
Stjórnarandstaðan hefur krafist afsagnar Guttenbergs vegna málsins og sakað hann um svik og undirferli .
Angela Merkel , kanslari og flokkssystir varnarmálaráðherrans , hefur hins vegar veitt honum fullan stuðning .
Stuðningur hins stjórnarflokksins , frjálsra demókrata , hefir aftur á móti verið hálfvolgur .
Fjölmiðlar á vinstri vængnum hafa gagnrýnt Guttenberg .
Vinstrablaðið Tageszeitung spurði hvernig ætti að vera hægt að trúa orðum hans hér eftir og gagnrýndi Merkel : " Sú staðreynd að hún er tilbúin að hafa lygara í stjórninni til að viðhalda valdajafnvæginu er ekki bara óverðugt embætti hennar .
Það er hneyksli .
" Í Der Spiegel er farið í Guttenberg af hörku .
Þar segir að " nálgun hans til fræðimennskunnar sé ekki : Ég vil koma miklu í verk .
Heldur : Ég vil að þú haldir að ég hafi komið miklu í verk .
" Greininni lýkur á þeim orðum að hann hefði kannski betur lesið endurminningar afa síns , Karls-Theodors zu Guttenbergs , sem komu út undir heitinu Neðanmálsgreinar .
Viðskiptablaðið Handelsblatt studdi hins vegar Guttenberg í forsíðuleiðara .
Þar segir að hann sé fulltrúi " vonarinnar um að Þýskaland geti fært sig inn í framtíðina ...
verkefnið sem bíður hins unga stjórnmálamanns er mikilvægara en mistök hans .
Hann á enn ýmislegt ólært , þar á meðal auðmýkt .
En þetta ætti hann að læra í embætti .
Veikari Guttenberg er betri en enginn Guttenberg .
" Blaðið , sem fyrst fjallaði um málið , skrifar að Guttenberg ætti að skammast sín , en bætir við að málið gæti orðið honum til hagsbóta .
" Gæti ritstuldarmálið jafnvel orðið til þess að greiða honum leið í kanslarastólinn ? " spurði blaðið .
" " Sjáið , segir baróninn við fólkið , ég er einn af ykkur .
Manneskja sem er með veikleika og gerir mistök .
" " Baróninn Þýski varnarmálaráðherrann er barón og heitir fullu nafni Karl-Theodor Maria Nikolaus Johann Jakob Philipp Franz Joseph Sylvester Freiherr von und zu Guttenberg .
Á forsíðu Financial Times Deutschland var hann kallaður Barón klippa og líma 1 með illkvitnislegri neðanmálsgreinartilvísun og Jürgen Trittin , þingflokksformaður Græningja , kallaði hann dr. Googleberg .
Vinsældir aukast þrátt fyrir doktorsmissi Karl-Theodor zu Guttenberg hefur átt skjótan frama í stjórnmálum .
Hann komst á þing fyrir kristilega demókrata í Bæjaralandi , CSU , árið 2000 .
Hann varð ráðherra efnahags- og tæknimála í febrúar 2009 og varð strax einn vinsælasti stjórnmálamaður landsins .
Eftir kosningarnar í fyrra varð hann varnarmálaráðherra .
Fjaðrafokið vegna doktorsritgerðarinnar sem nú hefur leitt til þess að hann hefur verið sviptur doktorsnafnbót sinni virðist ekki ætla að hafa áhrif á vinsældir Guttenbergs .
Samkvæmt skoðanakönnun Dimap fyrir þýska ríkissjónvarpið , ARD , sem birt var á miðvikudag , eru 73% þýskra kjósenda ánægð með störf Guttenbergs , en það átti við um 68% áður en málið kom upp .
72% sögðu að ákvörðun hans um að afsala sér doktorstitlinum dygði til þess að honum væri stætt á að vera áfram í embætti .
24% sögðu að hann ætti að segja af sér .
" Fólk kann að meta að hann er ekki afsprengi hinnar pólitísku valdablokkar í Berlín , " sagði Manfred Güllner , sérfræðingur um stjórnmál hjá skoðanakönnunarfyrirtækinu Forsa , í samtali við AFP .
" En blaðamönnum finnst hann hrokafullur .
" Guttenberg er 39 ára gamall .
Hann er af aðalsættum , sem rekja má aftur til miðalda .
Þá er kona hans , Stephanie , afkomandi járnkanslarans , Ottos von Bismark .
Guttenberg vakti athygli fyrir framgöngu sína í síðustu kosningabaráttu þar sem hann tróð ekki aðeins upp á hefðbundnum kosningafundum heldur skaut líka upp kollinum sem plötusnúður á skemmtistöðum .
Hann þykir tala tæpitungulaust , þótt nokkur mál , sem upp hafa komið í tíð hans sem varnarmálaráðherra hafi reynst honum erfið , og nýtur vinsælda .
Ýmsir hafa spáð því að hann eigi fyrir sér að verða kanslaraefni hægri manna í Þýskalandi .
