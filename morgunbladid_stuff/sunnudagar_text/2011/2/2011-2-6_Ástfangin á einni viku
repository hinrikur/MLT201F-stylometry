Það var 23. mars á síðasta ári þegar Arnar Pálsson , 37 ára gamall flugvirki hjá Icelandair , hélt til Moskvu til að vinna fyrir flugfélagið í einn mánuð .
Þá voru tvö ár liðin frá því hann tók svokölluð týpuréttindi á 757 vélar félagsins og samkvæmt samningi áttu hann og fleiri kollegar hans að fara þrjár ferðir til Rússlands á árinu , mánuð í senn .
Þegar Arnar kom til Moskvu kom í ljós að hann hafði fengið vitlausa vegabréfsáritun ; í stað þess að fá áritun sem gerði honum kleift að starfa á VIP-flugvellinum í höfuðborginni , fékk hann túristaáritun .
Hann átti því engra annarra kosta völ en að eyða mánuðinum á litlum flugvelli í Yakutsk .
" Starfið felst í því að hafa umsjón með rússneskum flugvirkjum sem sinna vélum sem eru á leigu hjá Icelandair .
Venjulega gengur þetta þannig fyrir sig að maður kemur út og fer viku til Yakutsk á meðan verið er að ganga frá áritunum og þess háttar , en fer svo til Moskvu og er að vinna þar í mánuð , " segir Arnar .
Hann segir fínt að vera í Moskvu , þar séu menn fleiri saman en hins vegar sé aðeins einn maður frá Icelandair að störfum í Yaktusk á hverjum tíma og flestum þyki það heldur óspennandi .
" Þetta er dálítið eins og að vera Palli einn í heiminum .
Þetta er í raun eins og lítið þorp frekar en borg og enginn talar ensku .
Maður eyðir miklum tíma á hótelherberginu , bara að horfa á bíómyndir í fartölvu .
" Framkvæmdi dýrahljóð Arnar gerði þó gott úr hlutunum og var duglegur að fara á pöbbinn og skoða sig um .
Í Yakutsk búa rétt undir 300 þúsund manns og að sögn Arnars eru flestir staðir í stuttu göngufæri .
Það reyndist þó þrautin þyngri að eiga samskipti við heimamenn og lenti hann m.a. í miklum vandræðum á veitingahúsum bæjarins .
" Á veitingastöðum varð ég bara að benda og reyna að leika einhver dýrahljóð .
Ég fór t.d. eitt skipti á kínverskan stað og matseðillinn var bara á rússnesku og kínversku .
Það voru þó myndir líka og ég benti á djúpsteiktar rækjur og eftir að þjónustustúlkan var búin að gera einhverjar handahreyfingar út í loftið benti ég bara aftur .
Hún hló og kom stuttu síðar með 5 djúpsteiktar rækjur á diski .
Þá er það víst þannig að maður þarf líka að panta allt meðlæti með , hrísgrjón , grænmeti og þess háttar .
" Þegar Arnar var búinn að vera tvær vikur í Yakutsk var haldin ferðamannahelgi á hótelinu þar sem hann dvaldi og komu ferðaskrifstofur og settu þar upp bása .
Allt í einu var hann umkringdur fólki sem talaði ensku , mismikla þó .
Á bás þar sem seldar voru ferðir til Hawaii , hitti hann tvær stúlkur og þær kynntu hann fyrir yfirmanneskju sinni , konu sem hét María Shishigin og talaði hún ljómandi góða ensku .
Seinna um kvöldið , þegar hann ætlaði að fá sér að borða , var kallað í hann af einum af veitingastöðum hótelsins og var það maður sem hann kannaðist lítillega við .
" Ég vissi alveg hvað þetta kall þýddi .
Þessi maður hafði reynt að fá mig í ísköfun en sat nú og drakk vodka og ég vissi að hann myndi ætlast til þess af mér líka .
En ég var latur og nennti ekki í kuldagallann til að fara eitthvað annað , þannig að ég ákvað að vera fljótur að borða og panta mér bjór ; ef maður er með drykk þá er það afsökun fyrir því að drekka minna af vodka , " útskýrir Arnar .
Eftir stutta stund kom yfirmanneskjan á Hawaii-básnum labbandi að borðinu en Arnar tók eftir því að hún horfði stutta stund á hann áður en hún settist við hliðina á honum .
" Hún sagði mér seinna að ég hefði setið í sætinu hennar og hún hefði verið að velta því fyrir sér að segja mér að hypja mig í burtu en hætti svo við og ákvað frekar að setjast hjá mér til að geta æft enskuna sína .
" Arnar og María spjölluðu saman allt kvöldið og sammældust um það að hittast daginn eftir .
Þeim kom vel saman og á næstu dögum fór María með Arnar um heimaborgina sína og sýndi honum allt sem vert var að sjá .
María er mongólsk eins og aðrir íbúar Yakutsk og á stóra fjölskyldu en að sögn Arnars er þetta lítið samfélag á rússneskan mælikvarða og mikil samheldni og samhugur í fólkinu .
Starf Maríu á ferðaskrifstofunni er aukastarfið hennar en aðallega sinnir hún enskukennslu í háskólanum í borginni .
Það heillaði Arnar hvað hún var lífsglöð og óhefðbundin en María uppljóstraði því snemma að hún væri dálítil andakona , eins og hann fékk fljótt að kynnast .
Þegar þau höfðu eytt viku saman var komið að kveðjustund en Arnar sagði að þau myndu hittast þegar hann kæmi aftur í júlí .
" Hún sagði bara nei , ég væri ekkert að fara heim og myndi koma strax aftur til hennar .
Þegar ég svo kom til Moskvu var búið að loka öllu út af Eyjafjallajökli og ég ekkert á leiðinni úr landi , " segir Arnar , sem gekk lygilega vel að fá framlengingu á áritunina sína .
Á meðan flestir ferðamenn stóðu í ótrúlegu stappi gekk allt í sögu hjá honum ; greiðvikinn leigubílstjóri kom honum á réttan stað , hjálpsöm stúlka hjálpaði honum með pappírana og einhverjum skrifstofumanni sem hann kann ekki deili á leist svo vel á hann að hann fékk tíu daga framlengingu í stað viku .
Innan skamms var hann kominn aftur til Maríu í Yakutsk .
Vildi gifast sem fyrst Þegar Arnar snéri aftur settust þau fljótlega niður og játuðu ást sína hvort á öðru .
Arnar segist hafa vitað það strax í fyrstu vikunni að það yrði ekki aftur snúið , þau höfðu bæði fundið fyrir sterkum tilfinningum hvort til annars .
Það kom honum hins vegar á óvart að eftir aðeins vikusamband fór María að tala um hjónaband .
Hann komst fljótt að því að hún hafði lengi verið að leita sér að eiginmanni , enda orðin 35 ára gömul en algengt er að konur í Yakutsk séu giftar í kringum 25 ára aldur .
" Hún hafði farið til spákonu sem sagði henni að hún væri of erfið kona fyrir Rússa og að hún yrði helst að finna sér einhvern Skandinavíubúa , " segir Arnar og viðurkennir að viðvörunarbjöllur hafi hringt þegar minnst var á hjónaband svo snemma í sambandinu .
" En svo kynntist ég fólkinu hennar og átti gott samtal við vinkonu hennar sem útskýrði að hún væri bara að leita að einhverju sem henni fyndist passa .
Það væri ekki þannig að hún væri eitthvað örvæntingarfull .
Það var ekki planið hjá henni að næla í mig þegar hún bauðst til að sýna mér borgina .
Rússar eru almennt mjög indælir og gestrisnir .
" Því meira sem þau ræddu málin , því sannfærðari varð hann .
Að láta sér nægja að búa saman yrði vandkvæðum bundið þar sem erfitt væri að fá landvistaleyfi og fjarbúð kom ekki til greina vegna fjarlægðarinnar .
Arnar á þrjú börn hér heima á Íslandi og María eitt barn úti og því varð niðurstaðan sú að gifta sig í Yakutsk föstudaginn 13. ágúst og flytja síðan til Íslands nú í vor .
Eftir tíu daga hélt Arnar heim í bili en María og fjölskyldan hennar hófu brúðkaupsundirbúninginn .
Arnar hafði ekki verið lengi heima þegar María hringdi í hann og tilkynnti honum að þau ættu von á barni .
Það urðu miklir fagnaðarfundir þegar hann snéri aftur til Yakutsk og blásið var til 150 manna veislu í tilefni af brúðkaupinu .
Viðburðurinn vakti nokkra athygli í þessu " litla " samfélagi og auk nokkurra blaðagreina sem skrifaðar voru um parið var gerður sjónvarpsþáttur um brúðkaupið og Arnar var gestur í matreiðsluþætti á sjónvarpsstöðinni TNT í Yakutsk .
Rúmum níu mánuðum eftir að þau hittust fyrst fæddist þeim svo drengur .
Arnar hlakkar til að flytja heim í vor með konu og barn en segir Íslendinga geta lært margt af Rússum .
Hann segist skilja að fólki finnist hann hafa farið hratt í hlutina en á bara eitt svar fyrir þá sem undra sig á hamaganginum .
" Þegar við vorum að ræða hjónabandið spurði hún mig einfaldlega : " Af hverju ekki ? " Og ég gat ekki svarað .
Hann er svo sterkur í manni Íslendingurinn , hér heima er fólk oft trúlofað í mörg ár áður en það giftir sig .
En hversu oft gerist það að maður nær svona sterkum tengslum við manneskju eins og við gerðum ? Af hverju að eyða ævinni í að bíða ? " 