6.50 Klukkan hringir .
Fer niður í eldhús og set hafragrautinn yfir .
Fer í sturtu , klæði mig , snyrti og hlusta á sjöfréttirnar á meðan .
Við hjónin fáum okkur hafragraut með epli , rúsínum , kanil ( ekki kanilsykri ) og kalkbættri hrísgrjónamjólk .
Síðan ristað brauð með kotasælu og apríkósumauki með lútsterku kaffi .
Mikilvægasta máltíð dagsins .
7.55 Býð skólariturunum góðan dag og þá byrjar vinnudagurinn .
8.30 Reglulegur fundur með verkefnastjóra Olweusar-áætlunarinnar gegn einelti .
Hann og eineltisteymið eru að útbúa eyðublöð fyrir kennara í viðtölum vegna eineltismála og gátlista sem gefur kennara yfirsýn yfir stöðu máls .
Á fundinum fórum við yfir þessi drög og þau verða lögð fyrir skólastarfsmennina seinna í dag á símenntunartíma .
9.00 Átti gott símtal við formann stjórnar foreldrafélagsins , þar innanborðs eru mjög áhugasamir foreldrar um skólamálin .
Fór og hlustaði á nemendur í unglingadeild flytja verkefni sín í hátíðarsal skólans .
Í síðustu viku var vika uppbrots og viðfangsefni allra nemenda skólans var VATN í sinni margbreytilegu mynd .
Þemað snerti t.d. listaverk , tilraunir , hringrás vatns , fræðslu um slysavarnir við bryggjur og á bátum , jökla , orku , virkjanir , mengun , kappróður í Nauthólsvík og vettvangsferðir .
Allir nemendur í unglingadeild kynntu afrakstur hópavinnunnar á sviði og dómnefnd gaf umsögn .
Efnistök voru ólík þó að rannsóknarspurningarnar væru svipaðar .
Nemendum fór þetta vel úr hendi .
10.30 Hitt og þetta .
Náms- og starfsráðgjafinn kom og ræddi um fyrirlögn Skólapúlsins sem lagður er mánaðarlega fyrir úrtak nemenda í 6.-10. bekk .
Niðurstöðurnar eiga að bæta skólastarfið .
Formaður stjórnar nemendafélagsins og einn meðstjórnandinn stoppuðu mig á ganginum og spurðu hvort ég væri búin að bera undir tvo skólastjóra í hverfinu að hafa á næstunni sameiginlegan dansleik í Hólabrekkuskóla .
Það er gaman að vinna með stjórn nemendafélagsins og unglingadeildinni .
Öll samskipti við nemendur í 10. bekk hafa verið sérlega gefandi og ég hef sagt þeim að ég ætli ekki að útskrifa árganginn í vor .
Þau skapa svo góðan skólabrag að mig langar til að halda í þau lengur .
11.30 Tölvupósturinn yfirfarinn og samþykktir nokkrir reikningar til greiðslu .
12.30 Hádegismatur .
Góð soðin ýsa með kartöflum , grænmeti og rúgbrauðssneið .
Við matarborðið voru m.a. umræður um hreyfingu .
Hólabrekkuskóli sem vinnustaður tekur þátt í Lífshlaupinu – landskeppni í hreyfingu .
Mikill metnaður meðal starfsmanna og hóparnir innanhúss bera grimmt saman bækur sínar .
Einnig voru umræður um samsvörun á milli sveitasímans gamla og fésbókarinnar í samtímanum .
13.00 Vann í fjárhagsáætluninni , út frá nýjum forsendum sem samþykktar voru í borgarráði 14.40 Símenntunartími stafsmanna.Verkefnastjóri Olweusar-áætlunarinnar sá um fræðsluna .
Á sama tíma var kennarahópur á kynningu um byrjendalæsi sem náms- og kennslustjóri skipulagði .
16.00 Undirbjó fund með deildarstjóra unglingadeildar .
Spurningalið skólans ásamt kennara kom í dyragættina og hlakkaði til keppninnar í kvöld .
16.30 Var með þróunarstjóra í stærðfræði að undirbúa opnun stærðfræðivers á morgun er fyrir alla árganga .
Stærðfræðiverið er skipulegt sem námssvæði með fjölbreyttum og aðgengilegum náms- og kennslugögnum .
18.15 Vikulegur Rótarýfundur á Grand hóteli hjá Rótarýklúbbnum Reykjavík – Breiðholt .
Alltaf ánægjulegt að hitta félagana og ég er sammála Vigdísi Finnbogadóttur þegar hún sagði að Rótarý væri eins og opinn háskóli .
Fræðsluerindi kvöldsins flutti Þorsteinn Hjartarson , framkvæmdarstjóri Þjónustumiðstöðvar Breiðholts .
19.45 Kem heim og spjalla við mömmu og eiginmanninn .
Spurði þau hvað væri helst í fréttum og ræddum Icesave , ekki í fyrsta sinn .
Renndi síðan yfir bæði dagblöðin .
20.30 Við hjónin fáum okkur kvöldgöngu sem við gerum einstaka sinnum .
Förum hefðbundinn hring og göngum í 40 mín .
21.30 Fór í tölvuna , fór yfir tölvupóstinn og náði að svara nokkrum póstum .
Endaði á að skoða heimasíðu Norðfirðingafélagsins , alltaf gaman að fylgjast með því góða átthagafélagi .
22.45 Tók til fötin fyrir morgundaginn , undirbjó svefninn , leit í bók á náttborðinu las bara örfáar blaðsíður .
Slökkti ljósið og þakkaði fyrir daginn .
