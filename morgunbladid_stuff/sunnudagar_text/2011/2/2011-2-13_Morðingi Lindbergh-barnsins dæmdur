Angist greip um sig á heimili flugkappans Charles Lindberghs og eiginkonu hans , Anne , í East Amwell í New Jersey að kvöldi 1. mars 1932 þegar í ljós kom að frumburður þeirra , hinn tuttugu mánaða gamli Charles Augustus yngri , var horfinn úr vöggu sinni .
Barnfóstran hafði lagt drenginn til hvílu um áttaleytið en þegar hún leit inn til hans tveimur klukkustundum síðar var hann horfinn .
Lögregla var þegar í stað kvödd á vettvang .
Fann hún fótspor í blómabeðum við húsið og ósjálegan stiga í runna í grenndinni .
Það benti til mannráns og öll tvímæli voru tekin af þegar Lindbergh sjálfur fann bréf í húsinu .
Í bréfinu , sem skrifað var á bjagaðri ensku , var Lindbergh vinsamlega beðinn um að hafa 50 þúsund Bandaríkjadali tilbúna eftir tvo til fjóra daga .
Barnið væri í góðum höndum .
Hann var jafnframt varaður við að blanda lögreglu og fjölmiðlum í málið .
Það var of seint .
Í bréfinu kom fram að Lindbergh yrði upplýstur frekar um næstu skref í málinu .
Í örvæntingu sinni setti Lindbergh sig í samband við menn sem þekktu til í undirheimunum og sjálfur Al Capone , sem var bak við lás og slá , bauðst til að láta finna barnið og skila því gegn lausn úr prísundinni .
Sú aðstoð var afþökkuð .
Þá lofaði Herbert Hoover , forseti Bandaríkjanna , að láta snúa við hverjum steini til að finna barnið en Lindbergh var þjóðhetja í Bandaríkjunum eftir að hann flaug fyrstur manna yfir Atlantsála .
Fleiri bréf bárust á næstu dögum með nánari leiðbeiningum .
Lögregla var sannfærð um að bréfin væru frá mannræningjanum en þau voru póstlögð í New York .
Í kjölfarið skarst bláókunnugur kennari í New York , John F. Condon , í leikinn og bauð eitt þúsund dali fyrir upplýsingar sem gætu leitt til þess að barnið fyndist .
Condon komst í samband við mannræningjann og hitti hann í kirkjugarði í borginni með samþykki Lindberghs .
Maðurinn huldi andlit sitt en Condon var sannfærður um að hann væri af erlendu bergi brotinn .
Condon bað manninn að senda Lindbergh-hjónunum staðfestingu á því að hann hefði barnið í sinni vörslu áður en lausnargjaldið yrði greitt .
Það gerði maðurinn , sendi náttföt barnsins .
Málsaðilar sættust á að hittast í téðum kirkjugarði 2. apríl 1932 , mánuði eftir barnshvarfið , þar sem ræninginn fengi greitt .
Lindbergh þorði ekki að blanda lögreglu í það mál .
Meintur mannræningi tók við fénu og upplýsti Condon og Lindbergh um að barnið væri á bátnum Nelly á Martha ' s Vineyard .
Lindbergh og Condon brunuðu þangað en gripu í tómt .
Engan bát með þessu nafni var að finna , þeir höfðu verið gabbaðir .
Rúmum mánuði síðar , 12. maí 1932 , dundi reiðarslagið yfir .
Illa leikið lík Charles litla fannst í trjálundi skammt frá heimili Lindbergh-hjónanna .
Krufning leiddi í ljós að banamein drengsins var þungt höfuðhögg .
Hvorki gekk né rak við rannsókn málsins næstu mánuði en lögregla sinnti því áfram af nokkrum þunga .
Helst fólst rannsóknin í því að skoða stórar upphæðir af sjaldgæfum seðlum með gullmerkingu en seðlarnir sem mannræninginn hafði fengið afhenta voru þeirrar gerðar .
Lengi vel skilaði þetta engu eða þangað til lögregla komst á slóð þýsks innflytjanda í New York , Brunos Richards Hauptmanns .
Það gerðist með þeim hætti að vaktstjóri á bensínstöð hafði skrifað bílnúmer Hauptmanns á seðil , sem hann þáði af honum , fyrir þær sakir að honum þótti viðskiptavinurinn grunsamlegur .
Við húsleit hjá Hauptmann fannst sitthvað sem tengdi hann við málið , svo sem hluti lausnargjaldsins , símanúmer Condons og samskonar efni og stiginn sem fannst í garði Lindberghs var smíðaður úr .
Þetta dugði til að sakfella Hauptmann fyrir mannrán , fjárkúgun og morð , á þessum degi 1935 .
Hann hlaut dauðadóm og var tekinn af lífi 3. apríl 1936 , fjórum árum eftir að barnið hvarf .
Hauptmann neitaði staðfastlega sök allt til dauðadags .
orri@mbl.is 