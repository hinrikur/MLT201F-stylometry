Dagný Kristjánsdóttir , prófessor í íslenskum bókmenntum við Háskóla Íslands , segir að þegar litið sé yfir sögu íslenskra kvennabókmenna sé nafn Torfhildar Hólm þar framarlega í flokki .
Hún var fyrsti Íslendingurinn sem hafði atvinnu af því að vera rithöfundur , fædd 1845 og lést 1918 .
" Hún var líka fyrsta íslenska konan sem gaf út skáldsögu og fyrst rithöfunda til að skrifa sögulegar skáldsögur og fyrsti Íslendingurinn sem fékk listamannalaun .
" Prentverk kom seint til Íslands og aðeins örfá skáldverk eftir karla og konur voru gefin út fyrir aldamótin 1900 að sögn Dagnýar .
Það mun hins vegar hafa verið algengt að bækur hafi gengið á milli manna sem handrit en þau voru skrifuð upp og notuð í skiptum fyrir meira lesefni .
Að því sögðu þá segir hún að aðstaða kvenna til þess að stunda ritstörf hafi verið öllu lakari en karla og mikið átak fyrir konur að snúa sér að listsköpun .
Sjáendur og snillingar , en ekki konur " Við getum ekki ekki með góðu móti skilið það hvaða augum karlar litu það að konur færu út af heimilunum .
Þá var beinlínis verið að rugga þjóðfélagsskipaninni eins og hún lagði sig .
Menn vildu ekki kerfisbreytingu sem þeir gátu ekki séð annað en myndi fara illa , heimurinn myndi farast og óreiðan ríkja .
Svona ofboð má sjá þegar rætt var um kvenréttindamál og kosningarétt kvenna á árum áður .
Þetta var ríkjandi viðhorf og var svo framan af tuttugustu öldinni , langt fram á eftirstríðsárin .
Í bókmenntaumræðunni var líka ríkjandi mikil snillingsdýrkun , þær leifar frá rómantíkinni að listamenn væru alveg sérstök dýrategund , þeir væru sjáendur og snillingar .
Það þótti alls ósannað að konur gætu verið í þeim hópi .
Þær lentu því sjálfkrafa í annarri deild .
" Viðurkennd mynd af listamanninum á eftirstríðsárunum var bóheminn , frjáls og engum háður , kæruleysislegur í útliti , gjarnan með staupið við höndina , hrifnæmur og ástríkur , sífellt með nýja í takinu , rómantísk hetja .
Kona sem lék þetta hlutverk var ekki skoðuð sem rómantísk hetja .
Ásta Sigurðardóttir sendi frá sér fyrstu smásöguna 1950 og þremur árum síðar sögu sem kölluð hefur verið ein af fyrstu módernísku smásögunum á Íslandi .
Dagný segir að hugarfarið hafi verið þannig á nítjándu öldinni og vel fram á þá tuttugustu að konur sem komu fram opinberlega , til að mynda leikkonur , væru ekki heiðvirðar konur .
" Orðin kona og bóhem útilokuðu hvort annað og Ásta Sigurðardóttir var þannig lifandi þversögn , " segir hún og minnir á að það sé ekki svo langt síðan ; Ásta lést 1971 .
" Fyrir ungar konur varð hún nú samt uppreisnarhetja og fyrirmynd .
" Rifin háborgarbygging Upp úr þessu fer þó að losna um valdið yfir umræðunni og goggunarröðin breyttist , eins og Dagný orðar það , í kjölfar ' 68-byltingarinnar , stúdentauppreisnar , baráttuhreyfinga fyrir réttindum minnihlutahópa , svartra , kvenna , samkynhneigðra og jafnvel barna .
Róttækustu baráttuhreyfingarnar voru ekki endilega hallar undir kvenfrelsi og fannst að það gæti beðið þangað til eftir byltinguna .
" Sjöundi áratugurinn var mjög dramatískur um margt .
Það var svo mikið að gerast á þeim árum , fjöldamenning flæddi inn í landið og menningaráhrif úr austri og vestri .
Sem dæmi um það hve breytingarnar voru örar á þeim árum get ég nefnt frásögn Ingibjargar Haraldsdóttur af því í ævisögu hennar að þegar hún fór í nám til Rússlands á sjöunda áratugnum voru örfáar skáldkonur áberandi hér á landi .
Þegar hún sneri svo til baka rúmum áratug síðar er myndin gjörbreytt vegna þess að þá voru margar ungar skáldkonur komnar fram á sjónarsviðið , Rauðsokkahreyfingin hafði umtalsverð áhrif hér sem annars staðar , " segir Dagný .
Í því sambandi megi ekki gleyma baráttu Helgu Kress fyrir því að brjóta niður karllæga háborgarbyggingu íslenskrar menningar með greinaskrifum og kennslu .
Jafnréttissinnaðir karlar hafi líka brett upp ermarnar .
Allir lesa karlana Ekki liggja fyrir tölur um kynjaskiptingu í bókaútgáfu hér á landi , en tölur frá Bretlandi og Bandaríkjunum benda til þess að þar komi út nokkuð fleiri skáldverk kvenna en karla þótt þess sjái ekki stað í verðlaunaveitingum og viðurkenningum .
Dagný segist halda að hlutfallið sé annað hér á landi , þ.e. hvað varðar útgefin skáldverk , en forvitnilegt væri að skoða þær tölur meðal annars með það í huga hvort karlar séu líklegri til að senda skáldverk til útgefanda , útgefendur líklegri til að gefa út bækur eftir karla en konur , gagnrýnendur líklegri til að fjalla um bækur karla og svo mætti telja .
" Það hefur hins vegar verið vísindalega sannað að ef hlutfall kvenna fer yfir 20-25% prósent í bókmenntasögu telja menn það hræðilega femíníska slagsíðu , " segir hún og hlær , " þar liggja sársaukamörkin í jafnréttinu .
" Hún leggur áherslu á að ekki sé gott að treysta á tölfræði nema rýnt sé rækilega í hana , en það þó ljóst að konur séu meirihluti lesenda hér á landi sem og víða erlendis .
" Karlar lesa helst bækur eftir karla , en konur lesa bækur eftir bæði konur og karla .
Það má því segja að allir lesi karlana en bara konurnar konur .
Ef þetta heldur áfram er langt í land með að konur sem eru rithöfundar nái þeirri áheyrn og þeirri virðingu sem þær hafa barist svo hart fyrir .
" Enginn kynbundinn munur " Það var mikið rætt um það í hópi kvennabókmennafræðinga fyrir þrjátíu árum eða svo hvort hægt væri að búa til sérstaka kvennabókmenntafræði til að kanna kvennamenningu og kvennafagurfræði , en aðferðafræðilega séð er enginn kynbundinn munur á bókum karla og kvenna og ekki einu sinni munur á hvaða efni menn velja sér , það er helst að sjá mun í sjónarhorni og reynslu höfundar .
Heimspekingurinn Stanley Cavell hefur sagt að rithöfundurinn sem leggur texta sinn fyrir þig segi þar með : Þetta er það sem ég sé .
Getur þú séð það líka ? Í þessu felst mikið traust til lesandans og vilji til að ná til hans og það er ekki gott ef menn láta fordóma stoppa sig í því að hlusta á hitt kynið .
" Tilnefningar til Fjöruverðlaunanna verða kynntar á Borgarbókasafninu við Tryggvagötu á morgun kl. 16:00 .
Að þessu sinni verða í fyrsta sinn tilnefndar þrjár bækur í hverjum flokki , flokki fagurbókmennta , fræðibóka og barna- og unglingabóka , níu bækur alls .
Brautryðjandinn Torfhildur Þorsteinsdóttir Hólm Dagný Kristjánsdóttir getur um brautryðjandann Torfhildi Þorsteinsdóttur Hólm .
Torfhildur fæddist á Kálfafellsstað 2. febrúar 1845 og ólst þar upp .
Faðir hennar var Þorsteinn Einarsson prestur , en móðir hennar Guðríður Torfadóttir .
Torfhildur fór til Reykjavíkur 17 ára gömul til náms á heimili Guðnýju Helgasen , systur Helga Helgasen , barnaskólastjóra og síðar á heimili Jóns háyfirdómara Péturssonar .
Hún lærði líka hannyrðir og teikningu , meðal annars hjá Sigurði málara Guðmundssyni .
Eftir fjögurra ára dvöl í Reykjavík hélt hún til Kaupmannahafnar og var þar eitt ár að nema tungumál og hannyrðir , sneri svo heim og tók að sér einkakennslu hjá Jósep Skaptasyni lækni á Hnausum í Húnavatnssýslu .
Árið 1872 fluttist hún með Ragnhildi systur sinni og Eggerti Ólafssyni Briem manni hennar til Skagastrandar .
Þar giftist hún Jakobi Hólm kaupmanni 1874 , en hann lést réttu ári eftir giftinguna .
1878 fluttist Torfhildur til Bandaríkjanna með vinkonu sinni , Rannveigu Ólafsdóttur Briem , og manni hennar Sigtryggi Jónssyni og settist að í Winnipeg .
Þar skrifaði hún fyrstu smásögurnar og síðan skáldverkið Brynjólfur Sveinsson biskup .
Upp frá því hafði Torfhildur ekki aðra atvinnu en ritstörf og því hefur verið haldið fram að hún hafi verið fyrsti Íslendingurinn sem hafði ritstörf að aðalatvinnu og lifði af þeim .
Í kvennablaðinu Framsókn kemur fram að Torfhildur hafi einnig stundað listnám vestan hafs , talsvert málað og hlotið verðlaun fyrir máluð blóm á sýningu .
Torfhildur fluttist hingað til lands sumarið 1889 og stofnsetti tímarit , bókmenntatímaritið Draupni á árunum 1891 til 1908 og tímaritið Dvöl á árunum 1901 til 1917 , skrifaði sögur og tvær skáldsögur til .
Hún fékk styrk " til ritstarfa " frá Alþingi 1891 , sú fyrsta sem fékk slíkan rithöfundastyrk , sem varð umdeilt , enda þótti sumum hún ekki standast samjöfnuð við þau skáld sem hæst bar .
Í Bjarka , blaði Þorsteins Gíslasonar , ber Sigurður Sigurðsson í Kaupmannahöfn saman bók Torfhildar um Brynjólf Sveinsson og ljóðaflokk Þorsteins Erlingssonar um sama efni með þessum orðum : " Skáldið yrkir , vinnukonan skrifar .
" Deilurnar urðu til þess að styrkurinn var lækkaður úr 500 krónum í 200 .
Ekki voru allir sama sinnis og Sigurður og þannig skrifaði Matthías Jochumsson 1889 svo um Torfhildi í blaðið Lýð sem hann ritstýrði : " Óskandi væri að alþýða vor vildi keppast við að sýna þessari gáfuðu konu , og fyrsta íslenzka rithöfundi hennar kyns , allan sóma og velvild – meðan hún lifir .
Margir menn og konur fá fulla viðurkenning , en heldur seint .
" Torfhildur lést í spænsku veikinni í nóvember 1918 , 73 ára gömul .
Bækur hennar eru Brynjólfur Sveinsson biskup , Elding , Jón biskup Vídalín og Jón biskup Arason , en einnig liggur eftir hana nokkuð af smásögum .
