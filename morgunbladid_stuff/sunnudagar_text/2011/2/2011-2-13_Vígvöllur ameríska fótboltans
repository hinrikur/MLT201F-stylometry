Met var sett í sjónvarpsáhorfi í Bandaríkjunum þegar úrslitaleikurinn í ameríska fótboltanum , hin svokallaða Ofurskál , fór fram fyrir viku .
Talið er að 111 milljónir manna hafi verið límdar við skjáinn á meðan Green Bay Packers og Pittsburgh Steelers áttust við og 162,9 milljónir hafi að minnsta kosti horft á hluta af leiknum .
Amerískur fótbolti er vinsælasta íþróttin í Bandaríkjunum .
Það kann því að hljóma eins og mótsögn að framtíð íþróttarinnar sé í óvissu , en sú er raunin að margra mati vegna hinnar gríðarlegu slysahættu , sem henni fylgir .
Átökin á fótboltavellinum eru gríðarleg og leikmenn nota líkama sína eins og múrbrjóta til að stöðva andstæðinginn .
Iðulega er afleiðingin heila- og mænuskaði .
Tilhneiging hefur verið til þess að þegja um þennan fylgifisk íþróttarinnar , en blaðamaðurinn Alan Schwartz hefur með skrifum sínum í The New York Times um algengi heila- og taugahrörnunarsjúkdóma , til dæmis truflanir á útlimastjórn ( chronic traumatic encephalopathy ) og hreyfitaugahrörnun ( amyotrophic lateral sclerosis ) í leikmönnum , vakið heitar umræður og í vetur hafa þessi mál verið ofarlega á baugi innan fótboltadeildarinnar , NFL .
Um mánaðamótin birtist grein í tímaritinu The New Yorker eftir Ben McGrath um hætturnar sem fylgja amerískum fótbolta .
" Leikmenn í NFL eru fimm til nítján sinnum líklegri en fólk almennt til að hafa fengið greiningu um heilahrörnun , " skrifar McGrath .
Leikmenn í amerískum fótbolta nota höfuðið til að stanga andstæðinginn og höggið getur verið svipað því að lenda í minniháttar bílslysi .
Ætla má að þegar tvö atvinnulið stilla sér upp á leikvellinum séu 20% leikmanna komin með heilahrörnun á byrjunarstigi .
Hætturnar eru ekki bara í atvinnumennskunni .
Á milli 1982 og 2009 mátti rekja 295 dauðsföll beint eða óbeint til amerísks fótbolta á skólastiginu sem sambærilegt er við efstu bekki grunnskóla og fyrstu bekki menntaskóla .
Sunnudag einn í október fengu 11 leikmenn í NFL heilahristing vegna samstuða og var eftir því tekið þótt það væri ekki langt yfir meðallagi .
Ástæðan var sennilega sú að daginn áður hafði leikmaður Rutgers-háskóla lamast í samstuði í leik .
Þrír leikmenn voru sektaðir samanlagt um 175 þúsund dollara og hótað með leikbanni ítrekuðu þeir brot , sem telja mætti að gengju of langt .
Hugmyndir um að draga úr ofbeldinu inni á vellinum fengu hins vegar ekki góðar viðtökur og heyrðust kvartanir um að nú ætti að setja leikmenn í bleik pils .
Þetta er ekki í fyrsta skipti , sem ofbeldi í amerískum fótbolta vekur deilur .
Um aldamótin 1900 þótti ofbeldið svo geigvænlegt að fram komu kröfur um að banna íþróttina .
Leikmenn voru kallaðir skylmingaþrælar nútímans og 1897 birtist teikning í blaðinu New York World af beinagrind merktri orðinu " dauði " og fyrir neðan stóð " tólfti leikmaðurinn í hverjum fótboltaleik " .
Árið 1905 var einstaklega blóðugt .
Þá létu 18 leikmenn lífið í háskólaboltanum og 159 slösuðust alvarlega .
Eins og McGrath lýsir því í The New Yorker var hugmyndin sú að halda í þau einkenni leiksins , sem þóttu herða unga drengi án þess að fylla líkhúsin .
Theodore Roosevelt Bandaríkjaforseti kvaddi háskólaþjálfara í Hvíta húsið til að ræða hvernig mætti koma á umbótum í íþróttinni áður en almenningsálitið snerist alfarið gegn henni .
" Ég hef ekki nokkra samúð með yfirgengilegri tilfinningasemi , sem vill pakka ungum mönnum inn í bómull , " sagði Roosevelt .
Eftir inngrip forsetans var leyft að senda boltann upp völlinn og varð það til þess að opna leikinn og draga úr hinum banvænu árekstrum .
Nú virðist aftur komið að tímamótum í amerískum fótbolta .
Stöðugt fleiri stórskaddaðir fyrrverandi leikmenn stíga fram á sjónarsviðið .
tíðni alvarlegra áverka er mun lægri í öðrum íþróttum fyrir utan fimleika og hnefaleika , en iðkendur þeirra greina eru mun færri .
Almenningsálitið hefur ekki snúist gegn amerískum fótbolta , en nýjum læknisfræðilegum upplýsingum um hætturnar fyrir leikmenn gæti fylgt lagaleg áhætta og skaðabótaskylda .
McGrath greinir frá því að á þessu ári megi búast við tveimur hópmálsóknum fyrir hönd leikmanna , sem nýverið eru hættir , á hendur NFL á þeim forsendum að lífi og limum þeirra hafi vísvitandi verið stefnt í hættu á leikvellinum .
Heilinn eins og í 85 ára Alzheimers-sjúklingi Kevin Turner er annaðhvort með heilahrörnunarsjúkdóminn CTE , sem einnig hefur verið kallaður boxaraveiki , eða hreyfitaugahrörnun .
Turner spilaði amerískan fótbolta fyrir New England Patriots og Philadephia Eagles í tæpan áratug og hreykti sér af því að vera harður í horn að taka og ósérhlífinn , hvort sem hann var í leik eða á æfingum .
Hann fékk margsinnis heilahristing á leikvellinum og varð fyrir taugaskaða á mænu .
Turner hætti atvinnumennsku 1999 .
Þá var hann farinn að finna fyrir sársauka , sem gat leitt niður í báða handleggi .
Nú er hann 41 árs og hefur ekki stjórn á útlimum sínum .
" Ég get enn haldið um stýrið , " sagði hann í samtali við The Boston Globe í haust .
" En ef ég fæ mér íste á veitingastað þarf ég að halda um bollann með báðum höndum , eiginlega eins og tveggja ára barn með stútkönnu .
Börnin mín héldu að ég væri að grínast , það er erfitt að segja þeim að ég geti ekki haldið á honum með annarri hendi .
" Turner hefur sagt að hann ætli að gefa heila sinn og mænu til rannsókna eftir sinn dag rannsóknarstofu Boston University í heilaskaða .
Vísindamenn þar komust að því að atvinnumaðurinn fyrrverandi , Owen Thomas , hefði verið með CTE á byrjunarstigi þegar hann framdi sjálfsmorð í apríl í fyrra .
Andre Waters , sem lék fyrir Philadelphia Eagles , framdi sjálfsmorð 2006 .
Hann var þá 44 ára , en vefirnir í heila hans voru eins og úr 85 ára gömlum Alzheimers-sjúklingi .
Í grein eftir Ben McGrath í The New Yorker er vitnað í ákall frænku Waters um að hætt verði að senda unga , verðandi fóboltaleikmenn til leiks .
Óður til ofbeldis Ofbeldi er ekki aðeins snar þáttur í fótbolta ; hann er óður til ofbeldis .
Þess vegna kunnum við að meta hann .
Ef við tökum það í burtu , höldum áfram að reyna að hemja villimennskuna , verður leikurinn að engu , hvað sem líður aldri og hæfileikum .
Buzz Bissinger , blaðamaður og dálkahöfundur 