Það er ekki auðvelt verk að standa í niðurskurði útgjalda .
Einu gildir hvort um er að ræða einkafyrirtæki , opinbera aðila eða heimili .
Þeir sem bera beina ábyrgð á peningunum hafa skýr og einföld markmið : að ná kostnaði niður .
Það skiptir meginmáli frá þeirra sjónarhóli séð .
Oft eru einhverjir stuðpúðar á milli þeirra og hinna , sem fyrir niðurskurðinum verða , þannig að þeir finna ekki jafn mikið fyrir sársaukanum .
Þeir sem bera ábyrgð á efni máls sjá gjarnan aðrar hliðar og hafa kannski víðari sýn á afleiðingarnar .
Þeir hugsa líka meira um það , hvernig að honum er staðið og hvernig komið er fram við þá sem fyrir aðgerðunum verða enda er það eldur sem getur brunnið heitt á þeim sjálfum .
Þessar meginlínur þekkja allir sem tekið hafa þátt í niðurskurði útgjalda , hvort sem um háar fjárhæðir eða lágar er að ræða .
Þeim sem fyrir niðurskurði verða finnst hann alltaf ósanngjarn .
Allt er þetta sársaukafullt og fyrir báða aðila .
Það er ekki auðvelt fyrir yfirmann að segja samstarfsmanni til margra ára upp starfi .
Þeir sem ganga til niðurskurðar með það eitt í huga að hreinsa út kostnað og loka augunum fyrir öðrum hliðum málsins eru ekki starfi sínu vaxnir .
Og gjarnan er það svo , að þeir sem gefa fyrirmæli um niðurskurð sjá yfirleitt meiri möguleika á niðurskurði hjá öðrum en sjálfum sér .
Allir stjórnmálaflokkar keppast við að segja að þeir vilji verja grunnþjónustuna í samfélaginu en oftar en ekki virðist grunnþjónustan vera nærtækust til niðurskurðar .
Sl. miðvikudagsmorgun var haldinn foreldrafundur í þeim merka skóla , Laugarnesskólanum .
Honum er lýst með þessum orðum í Morgunblaðinu daginn eftir : " Brúnaþungir foreldrar mættu á fund með skólastjóra Laugarnesskóla í gærmorgun , þar sem farið var yfir stöðu mála í skugga niðurskurðartillagna borgaryfirvalda .
Mál manna var að sjaldan ef nokkurn tíma hefði jafn fjölmennur foreldrafundur verið haldinn en öll sæti voru skipuð og fullt út úr dyrum .
Áhyggjur foreldra voru auðsjáanlegar og ályktun foreldrafélagsins samþykkt með dynjandi lófaklappi .
Afstaðan er skýr : hingað og ekki lengra .
" Reykjavíkurborg er ekki eina sveitarfélagið , sem stendur í niðurskurði og Laugarnesskólinn ekki eini skólinn sem fyrir þeim niðurskurði verður .
Gera má ráð fyrir , að sama viðhorf ríki í flestum ef ekki öllum skólum á höfuðborgarsvæðinu .
Niðurskurður á framlögum til tónlistarskóla hefur vakið athygli og umræður og þarf áreiðanlega mikið til að ein skærasta stjarna íslenzkrar menningar um þessar mundir , Víkingur Heiðar Ólafsson , píanóleikari , blandi sér í umræður um slík málefni en það hefur hann gert .
Fyrir nokkrum dögum var frá því skýrt , að starf tónlistarráðunautar Kópavogsbæjar hefði verið lagt niður en því hefur Jónas Ingimundarson , píanóleikari , gegnt frá árinu 1995 .
Eitt af verkefnum hans hefur verið að kynna sígilda tónlist í skólum Kópavogs .
Starfið er lagt niður í sparnaðarskyni ásamt öðrum aðgerðum sem stefna að sama marki .
Er sjálfsagt að líta á tónlist og tónlistarkennslu sem einhvers konar viðbót í menntun barna og unglinga , sem er í lagi að skera niður þegar harðnar í ári ? Sjálfsagt líta einhverjir svo á og væntanlega eru það þau sjónarmið , sem ráða ferðinni þegar framlög til tónlistarskóla eru skorin niður í sveitarfélögum eða starf tónlistarráðunautar lagt niður hjá Kópavogsbæ .
Við sem urðum þeirrar gæfu aðnjótandi að njóta tónlistarkennslu Ingólfs Guðbrandssonar í Laugarnesskólanum fyrir sex áratugum vitum hins vegar hvers konar áhrif það hafði á okkur og líf okkar að sá frumherji , sem hann var , opnaði okkur sýn í veröld klassískrar tónlistar .
Sú kennsla og upplýsing hafði ekki bara áhrif á okkur , sem einstaklinga heldur reynum við að miðla henni áfram til afkomenda okkar .
Tónlistarkennsla er grundvallaratriði ekkert síður en sú almenna kennsla sem fram fer í leikskólum , grunnskólum og framhaldsskólum .
Mótmæli foreldranna í Laugarnesskólanum sl. miðvikudagsmorgun og gagnrýni tónlistarmanna á niðurskurð til tónlistarkennslu eru til marks um að við sem samfélag erum ekki á réttri leið í niðurskurðaraðgerðum .
Áður en ráðist er á grundvallarþætti í menntun , velferð og heilbrigðisþjónustu þarf að sýna fram á , að allra annarra leiða hafi verið leitað .
Það hefur ekki verið gert .
Alþingi , ráðherrar , æðstu embættismenn , sveitarstjórnir og nánustu trúnaðarmenn þeirra , allir þeir sem hafa valdið í höndunum til niðurskurðar hafa ekki byrjað á sjálfum sér heldur öðrum .
Jónas Ingimundarson veitti ráðamönnum Kópavogsbæjar þann innblástur sem þurfti til að byggja Salinn , fyrsta sérhannaða tónlistarsalinn á Íslandi , sem hefur fest þetta bæjarfélag í sessi sem menningarbæ .
Þangað hefur hann leitt marga mikla tónlistarmenn en þó hefur samstarf hans og Kristins Sigmundssonar , þess íslenzks óperusöngvara sem nú syngur mest í fremstu tónleikahúsum veraldar , sérstöðu .
Þeir hafa sett svip á bæinn .
En merkustu arfleifðina sem hann skilur eftir sig sem tónlistarráðunautur Kópavogsbæjar er þó að finna í tilfinningalífi þeirra fjölmörgu ungmenna sem hafa orðið fyrir varanlegum áhrifum af því að kynnast hinni ótrúlega fögru veröld tónlistarinnar sem gerir þau öll að betra fólki .
Er Kópavogsbær betur staddur fjárhagslega eftir þennan niðurskurð ? Eru upprennandi kynslóðir Kópavogsbæjar betur staddar ? Ég held ekki .
