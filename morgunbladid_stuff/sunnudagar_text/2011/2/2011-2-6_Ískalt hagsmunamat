Ég held að þeir Styrmir Gunnarsson , fyrrverandi ritstjóri Morgunblaðsins , Björn Bjarnason , fyrrverandi ráðherra , leiðarahöfundur Morgunblaðsins og svo fjölmargir aðrir , hafi lög að mæla , þegar þeir lýsa því yfir að þjóðin eigi að hafa síðasta orðið um Icesave .
Málinu var vísað til þjóðarinnar í fyrra og 98% þeirra sem tóku þátt í þjóðaratkvæðagreiðslunni felldu þann samning sem ríkisstjórnin hafði gert við Breta og Hollendinga og Alþingi hafði samþykkt .
Nú er kominn nýr samningur , að vísu um margt mun hagstæðari en sá fyrri , sem felldur var , en engu að síður eru áhættuþættir í þessum samningi , sem enginn veit hvernig koma út , þegar upp verður staðið .
Það er útilokað að spá um með einhverri vissu hver gengisþróun íslensku krónunnar verður á næstu árum , sem er stærsti áhættuþátturinn .
Bjarna Benediktssyni , formanni Sjálfstæðisflokksins , hefur ugglaust verið full alvara með orðum sínum í Kastljósi á fimmtudagskvöld , þegar hann sagði að það væri " ískalt hagsmunamat " sem réði því , að fulltrúar flokksins í fjárlaganefnd og meirihluti þingflokksins komust að þeirri niðurstöðu að rétt væri að samþykkja þann samning sem nú er gert ráð fyrir að verði að lögum .
Bjarni og Sjálfstæðisflokkurinn uppskáru mikið hól úr munni Steingríms J. fjármálaráðherra , fyrir " ábyrga afstöðu " hvort sem það á svo að telja þeim það til tekna eður ei .
En málið snýst bara alls ekkert um " ískalt hagsmunamat " .
Málið snýst um tilfinningar og það mat , líklega meirihluta þjóðarinnar , að kröfur Breta og Hollendinga á hendur íslenskum skattborgurum , séu ólögmætar .
Það sé ekki í okkar verkahring að hreinsa upp eftir einkabanka og bresk og hollensk stjórnvöld , sem ákváðu , án nokkurs samráðs við Íslendinga , að borga innstæðueigendum Icesave í Bretlandi og Hollandi út innstæður sínar í hinum fallna banka , Landsbankanum .
Það gerðu ríkisstjórnir þessara landa til þess að vernda eigið skinn og koma í veg fyrir bankaáhlaup í löndunum .
Það voru því þeirra eigin vandamál sem þeir voru að leysa , ekki okkar Íslendinga .
Málið snýst líka um sjálfstæðistilfinningu Íslendinga , að þeir sætti sig ekki við , að stórþjóðir vaði yfir þá á skítugum skónum , beiti þá afarkostum , ella hafi þeir verra af .
Málið snýst um sjálfsvirðingu okkar sem lítillar þjóðar , sem vill áfram vera sjálfstæð og fullvalda þjóð .
Ég held að það séu fjölmargir Íslendingar , líklega tugþúsundir , sem ekki eru reiðubúnir til þess að greiða eina einustu krónu til Breta og Hollendinga , þar sem þeir telji að þjóðirnar eigi engar lögmætar kröfur á hendur okkar .
Ég tel það vel skiljanlegt að mörgum sjálfstæðismanninum sé misboðið og gagnrýni það harðlega , þegar forysta Sjálfstæðisflokksins hefur ákveðið að ganga til liðs við ríkisstjórnina .
Hvaða höfuðnauðsyn rak forystuna til slíkrar niðurstöðu ? Ískalt hagsmunamat dugar ekki sem svar .
Landsfundur Sjálfstæðisflokksins fer með æðsta vald flokksins og í ályktun á landsfundi flokksins í fyrrasumar samþykktu sjálfstæðismenn að segja nei " við löglausum kröfum Breta og Hollendinga í Icesave-málinu " .
Orðalagið er skýrt og verður ekki misskilið , ekki einu sinni með góðum vilja og ísköldu hagsmunamati .
Löglausar kröfur eru og verða löglausar kröfur .
Landsfundurinn sagði sitt ; þjóðin sagði sitt í þjóðaratkvæðagreiðslunni í fyrravetur ; nú hlýtur krafan að vera sú , eins og þeir Styrmir og Björn segja , að þjóðin fái að hafa síðasta orðið um þann samning , sem meirihluti Alþingis er nú á harðahlaupum að gera að lögum .
Vitanlega mun þjóðin una niðurstöðu slíkrar atkvæðagreiðslu , á hvaða veg sem hún verður .
Þannig virkar lýðræðið , ekki satt ? 