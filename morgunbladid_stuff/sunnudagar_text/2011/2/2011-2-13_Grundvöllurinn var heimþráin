Vorið 1940 gengu átta nemendur við Menntaskólann á Akureyri til síns heima að afloknum prófum .
Það væri svo sem ekki í frásögur færandi nema fyrir þær sakir að þau bjuggu á Vesturlandi og Vestfjörðum .
Einn úr hópnum , Bolvíkingurinn Óttar Ísfeld Karlsson , man þetta ævintýralega ferðalag eins og gerst hefði í gær .
Texti : Orri Páll Ormarsson orri@mbl.is Ljósmynd : Ragnar Axelsson rax@mbl.is Það var ekkert far að fá , hvorki með báti né bíl , þannig að þau reimuðu bara á sig skóna og gengu heim , áttmenningarnir úr Menntaskólanum á Akureyri vorið 1940 .
Það sem sætir tíðindum er að heimili ungmennanna voru ekki beinlínis handan við hornið , þau voru úr Dala- og Mýrasýslu , Mjóafirði og Bolungarvík .
" Grundvöllurinn var heimþráin , " segir einn göngumanna , Bolvíkingurinn Óttar Ísfeld Karlsson , sem var aðeins fimmtán ára á þessum tíma .
Félagar hans sjö voru aðeins eldri .
Spurður hvort hann hafi gert sér nokkra grein fyrir því út í hvað hann var að fara svarar Óttar með því að skella upp úr .
" Nei , það gerði ég ekki .
" Óttar er sá eini úr hópnum sem enn lifir en göngufélagar hans þetta vor voru bræðurnir Gunnar og Héðinn Finnbogasynir frá Hítardal , Mýrasýslu ; systkinin Soffía og Gestur Magnúsbörn frá Túngarði , Fellsströnd , Dalasýslu ; Snorri Jóhannesson frá Efranesi , Stafholtstungum , Mýrasýslu ; Runólfur Þórarinsson , Látrum , Mjóafirði og Sverrir Markússon frá Ólafsdal í Dalasýslu .
Öll voru þau úr sveit og fyrir vikið vanari að ferðast fótgangandi og á hestum en Óttar sem alinn var upp í sjávarþorpi .
Ekki man Óttar hverrar gerðar skórnir sem hann gekk á voru en þeir hljóta að hafa verið býsna slitgóðir .
Frásögnin sem hér fer á eftir er annars vegar byggð á samtali við Óttar en hins vegar er stuðst við ferðasögu sem hann skráði og færði afkomendum sínum og vinum fyrir síðustu jól .
Sú frásögn byggist á ítarlegri ferðasögu Sverris sem einnig hafði að geyma frásagnir þeirra Soffíu og Runólfs .
Hópurinn kastaði kveðju á skólameistara sinn , Sigurð Guðmundsson , þriðjudaginn 21. maí 1940 og fékk far með bíl út með Eyjafirðinum , að fyrsta óökufæra snjóskaflinum í Öxnadalnum .
Hófst þá gangan .
Gist var í Bakkaseli um nóttina og greiddu þau þrjár krónur á mann fyrir gistinguna .
Ekki var nægur fjöldi rúma í Bakkaseli og þurftu sumir að tvímenna í rúm um nóttina og varð ekki mjög svefnsamt .
Morguninn eftir var gengið upp Bakkaselsbrekkuna og haldið vestur Öxnadalsheiði .
Snjóskaflar voru víða á veginum , voru þeir harðir undir fót og göngufæri fyrir vikið gott .
Þegar þreyta og svengd surfu að var knúið dyra á bænum Ytri-Kotum .
Vel var tekið á móti göngumönnum á hlaði úti þar sem húsakostur var þröngur .
Bornar fram veitingar , mjólk , brauð og kaffi , og engin greiðsla þegin .
Dagverður í torfbæ Síðdegis var komið að Silfrastöðum og snæddur dagverður í torfbænum þar , hangikjöt og uppstúfur , en húsbændur í Bakkaseli höfðu hringt á undan hópnum .
Þaðan var gengið niður fyrir Bólu , þar sem hópurinn fékk bílfar dágóðan veg .
Mun það hafa verið pallbíll og stóðu þeir sem ekki komust fyrir inni hjá bílstjóra uppi á pallinum og héldu sér í bílhús og grindur .
Gustaði um pallverja .
Bíllinn flutti ferðalangana alla leið að Víðimýri að skafl einn mikill hefti för .
Mannskapurinn var hins vegar vel hvíldur og ákvað að halda áfram vestur yfir Vatnsskarðið og reyna að fá næturgistingu í Bólstaðarhlíð .
Sóttist gangan vel á björtu vorkvöldinu .
Ekki reyndist mögulegt að fá gistingu í Bólstaðarhlíð en hópnum tjáð að hann mætti halla sér í fjóshlöðunni .
Var það boð þegið .
Oft höfðu áttmenningarnir sofið betur en þá nótt .
Að morgni þriðja dags var gerð tilraun til að kveðja heimilisfólkið í Bólstaðarhlíðinni og þakka fyrir en dræmt var undir tekið , ekki væri fyrir mikið að þakka .
Þegar Óttar rifjar þetta upp í dag undrast hann ekki viðbrögð húsbænda , það hafi verið ungæðisleg tilætlunarsemi að halda að átta manna hópi fólks sem kom óforvarandis seint um kvöld yrði boðið til svefnskála .
Því næst var gengið meðfram Bólstaðarhlíðarfjalli og inn Langadal , áð á Æsustöðum hjá séra Gunnari Árnasyni .
Ekki hafði verið neytt matar síðan á Silfrastöðum og brást klerkur af ljúfmennsku við beiðni um næringu .
Voru veitingum gerð góð skil .
Eftir hressingu var gengið niður Langadalinn en fljótlega fundu menn að þreytan var farin að segja til sín og vegalengd milli hvílda æ styttri .
Skótauið var farið að gefa sig og fótsærindi farin að láta á sér kræla .
Komið var á Blönduós að kvöldi og brauðfötin þurrausin í veitingasölu samkomuhússins áður en hópurinn fékk bílfar vestur að Gljúfurá .
Þaðan var gengið vestur Víðidalinn til móts við annan bíl , sem fenginn hafði verið til að sækja göngugarpana og keyra þá til Hvammstanga en þangað vildu Vestlendingarnir ólmir komast enda hafði frést af rútuferð suður yfir Holtavörðuheiðina morguninn eftir .
Vel var tekið á móti hópnum á gistihúsinu á Hvammstanga um miðnættið , búið að bera krásir á borð .
Síðan vísað til svefnherbergja , uppbúið rúm fyrir hvern og einn , viðbrigði frá nóttinni á undan .
Sæluhrollur fer enn um Óttar þegar hann hugsar til þessa viðgjörnings .
" Fólksins á gistihúsinu á Hvammstanga verður ævinlega minnst með hlýhug og þakklæti , " segir hann .
Við upphaf fjórða dags var komið að kveðjustund .
Leiðir skildi og Snorri , systkinin Soffía og Gestur og bræðurnir Gunnar og Héðinn héldu með rútunni suður á bóginn .
Eftir stóðu þremenningarnir Runólfur , Sverrir og Óttar fyrir utan gistihúsið á Hvammstanga og horfðu til vesturs .
Eins og bekkjarbróðirinn Ármann Leví Jónsson frá Heggstöðum hafði lagt til var gengið í norður til móts við Heggstaði við vestanverðan Miðfjörðinn og kallað yfir fjörðinn .
Og viti menn .
Bátur kom og sótti ferðalangana .
Reyndar hafði Sverrir talað við bróður Ármanns í síma og Runólfur var með kveðjubréf frá Ármanni upp á vasann .
Á Heggstöðum var vel tekið á móti þríeykinu og veitingar bornar fram .
Bátsflutningur yfir þrjá firði sama daginn Kvatt var með þakklæti og gengið áfram yfir Heggstaðanesið að Bálkastöðum , ysta bænum við austanverðan Hrútafjörð .
Óvænt heimsókn en mönnum eigi að síður vel tekið .
Veitingar góðar .
Vel var brugðist við fyrirspurn um flutning á bát yfir Hrútafjörðinn .
Komið var að landi í vík við bæinn Kolbeinsá eftir 7-8 km siglingu en ekki var við komandi að fá að greiða fyrir flutninginn .
Því næst var gengið út með Hrútafirði yfir Stikluháls og inn með Bitrufirði sunnanvert þar til komið var að Þambárvöllum .
Enn var beðið um bátsflutning , nú yfir Bitrufjörðinn að Óspakseyri , og var það sjálfsagt .
" Þannig höfðum við fengið bátsflutning yfir þrjá firði á einum degi , allt án nokkurs endurgjalds , " segir Óttar en á öllum viðkomubæjum voru bátar til sjóferða .
Á Óspakseyri skildi leiðir enn á ný .
Þangað var kominn Rögnvaldur í Ólafsdal að sækja Sverri .
Reiðmenn kvaddir og óskað góðrar ferðar .
Af fjallsbrúninni að vestan blasti við dýrðleg sýn , sem aldrei rann náttúruunnandanum Sverri úr minni ; Gilsfjörðurinn með sinni fjallaumgjörð , fossinn Gullfoss sunnanvert og bæirnir Kleifar og Gilsfjarðarbrekka í botni fjarðar .
" Eftir stóðum við Vestfirðingarnir og ekki var laust við að við fyndum til aðstöðumunar , " segir Óttar .
Þeir Runólfur þrömmuðu út með Bitrufirði , sömu leið og Ólafsdælingar hófu sína reið , og komu að kvöldi að bænum Gröf en þar bjó Guðmundur Einarsson sem Runólfur þekkti til .
Þar fengu þeir kvöldmat , gistingu og morgunverð en ekki fékkst að borga fyrir .
Á fimmta degi ferðar voru allir ferðalangarnir komnir til síns heima nema Runólfur og Óttar .
Eftir góðan nætursvefn héldu þeir frá Gröf og yfir Bitruháls .
Þeim hafði verið sagt að fylgja símalínunni yfir hálsinn en nú vildi svo til að dimm kafaldshríð skall á , svo dimm að rétt grillti í næsta símastaur er sá næsti hvarf úr augsýn .
Allt fór þó vel .
" Þetta var í eina skiptið í ferðinni sem ég varð smeykur , " rifjar Óttar upp .
" Mér er minnisstætt þegar ég var kominn niður á undirlendið og varð litið upp bratta hlíð Bitruhálsins og sá klettabeltin á hálsbrúninni .
Þá hugsaði ég með mér : Hefðum við nú villst þarna uppi á hálsinum ! " Í Stóra-Fjarðarhorni var piltunum veittur góður beini og reiddir yfir tvær ár er falla í Kollafjörðinn svo að þeir blotnuðu ekki í fæturna .
Að því búnu var haldið út með og út fyrir Kollafjörðinn .
Horft inn Steingrímsfjörðinn og virtist Óttari gönguleiðin óralöng .
Gengið var þar til komið var að bænum Kirkjubóli í Tungusveit , þar sem vel var tekið á móti félögunum og gæddu þeir sér á mjólk og brauði .
Eftir hressinguna var áfram haldið og gengið fram á tvo menn við árabát við víkina utan við Hólmavík .
Buðust þeir til að skjóta Óttari og Runólfi yfir víkina .
Á Hólmavík höfðu tvímenningarnir uppi á skólabróður Runólfs , Þórði Björnssyni , sem átti vörubíl .
Skutlaði hann hinum göngulúnu mönnum inn að Ósi í Steingrímsfirði en þangað var ferðinni einmitt heitið þennan daginn .
Pöntuð hafði verið næturgisting og tók Gunnlaugur bóndi hress á móti gestum .
Að morgni sjötta ferðadags , sem var sunnudagur , leyfðu félagarnir sér að sofa út .
Saltkjötinu gerð góð skil í hádeginu .
Eins og um hafði verið samið kvöldið áður voru nú látnir í té tveir reiðbúnir hestar undir ferðamenn og fylgdi Magnús sonur Gunnlaugs þeim upp allan Staðardal að Kleppustöðum sem var innsti bærinn í dalnum .
Óttar telur að sinn hestur hafi lagst til sunds , tekið nokkur sundtök við vaðið yfir Staðarána .
" Mér brá , hafði aldrei sundriðið áður .
Runólfur taldi þetta raunar ólíklegt en ég held mig við mína upplifun .
Áin var í vorleysingum ! " Á Kleppustöðum sneri Magnús við og var aðstoð þeirra feðga lengi í minnum höfð .
Óttar segir þá eitthvað smávegis hafa fengið að borga fyrir lánið á hestunum en annað ekki .
Hvor tveggja Langidalur stóð undir nafni Bóndinn á Kleppustöðum fékk þeim teina í hendur í þeim tilgangi að reka niður í gegnum snjóalög á leiðinni yfir Steingrímsfjarðarheiðina , til að kanna hvort holt væri undir , vatnsrennsli .
Gengu félagarnir síðan upp brattann að heiðinni og yfir hana .
Komu þeir að Bakkaseli í Langadal seint um kvöldið .
Fengu hressingu og gistingu – en aðeins eitt rúm .
Eftir morgunverð í Bakkaseli var haldið af stað út Langadalinn í fylgd ráðsmannsins á bænum sem reiddi þá félaga yfir Langadalsána .
Í minningu stóð hvor tveggja Langidalur ferðarinnar undir nafni , að sögn Óttars , en að vísu var þessi ekki genginn allur , heldur beygt af leið og farið yfir hálsinn að vestan .
Komið niður að Arngerðareyri en þaðan voru þeir fluttir yfir Ísafjörðinn til Svansvíkur af Halldóri bónda .
Ekkert tekið fyrir , tíðkaðist ekki meðal sveitunga Runólfs .
Gengið var yfir báða hálsa á milli Reykjafjarðar og Mjóafjarðar sem voru erfiðari yfirferðar en ætlað var vegna bratta .
Komu félagarnir við á bæjum og heilsuðu upp á ábúendur sem voru annaðhvort venslafólk eða góðkunningjar Runólfs .
Þá var haldið áfram að Skálavík við Mjóafjörð austanverðan , þar sem þeir fengu enn einn bátsflutninginn , nú yfir fjörðinn að Látrum um kvöldið .
Þar með var aldursforsetinn í hópnum , Runólfur , kominn heim til sín að kvöldi sjöunda dags ferðarinnar .
Var það að vonum kær heimkoma .
Átti Runólfur nokkra aura eftir í buddunni en hann lagði upp frá Akureyri með tuttugu og átta krónur .
Hafði hann raunar baktryggt sig með lán frá Óttari , sem var með hvorki meira né minna en fjörutíu og fimm krónur , en ekki kom til þess .
Óttar gisti um nóttina á Látrum og svaf vært – einn í rúmi .
Hoppaði upp á brimbrjótinn Áttunda og síðasta ferðadaginn tók Óttar Djúpbátinn á Látrum út á Ísafjörð en siglt var út Djúpið fyrir alla firðina .
Segir hann þetta hafa verið fyrirhafnarlítinn ferðamáta , kannski nokkrir mjólkurbrúsar á leið í kaupstaðinn Ísafjörð .
Svo heppilega vildi til að við bryggju á Ísafirði lá bolvískur fiskibátur sem var við það að leggja af stað heim .
Fékk Óttar far með honum .
Við komuna til Bolungarvíkur hoppaði hann léttfættur upp á brimbrjótinn og gekk síðan rakleiðis heim til foreldra sinna .
Þar með var yngsti göngugarpurinn kominn heim , síðastur þeirra allra .
Hvíldarþurfi og þunnur á vangann , eins og hann orðar það í ferðasögu sinni .
Fjögur yngri systkini biðu spennt eftir honum og það fimmta á leiðinni .
Langþráð stund upp runnin .
Óttar segir að foreldrar hans hafi verið afskaplega ánægðir að fá hann heim .
Spurður hvernig þeim hafi yfir höfuð litist á ferðalagið svarar hann því til að þau hafi ekki amast við því .
" Það munaði líka miklu að það var sími á nánast hverjum bæ sem við komum á , þannig að við gátum látið vita reglulega af okkur .
Þau þurftu fyrir vikið ekki að bíða í rúma viku eftir fréttum af ferðum mínum .
En þeim létti örugglega að sjá mig .
" Spurður hvort hann hafi ekki verið þreyttur við heimkomuna kinkar hann kolli .
" Eflaust hef ég verið þreyttur en ánægjan yfir því að vera loksins kominn heim yfirgnæfði allt annað á þessari stundu .
" Hefur ekki gengið þessa leið síðan Eflaust leikur lesendum forvitni á að vita hvort Óttar hafi gengið til baka til Akureyrar um haustið .
Svarið er nei .
Hann fór með báti .
" Ég hef ekki gengið þessa leið síðan og ætli það verði úr þessu , " segir hann kíminn .
Eftir á að hyggja þykir Óttari sláandi hvað menntaskólanemar utan af landi þurftu oft að hafa fyrir hlutunum á þessum árum .
" Það tók krakkana á Akureyri yfirleitt um fimm mínútur að ganga heim , " segir hann brosandi en fellst á að átta dagar séu vitaskuld öfgarnar í hina áttina .
Hafa ber líka í huga að framhaldsskólar voru ekki á hverju strái á þessum árum .
" Ekki misskilja mig , " segir hann síðan eftir svolitla þögn , " ég er ekki að kvarta .
Er þvert á móti sannfærður um að þetta hafi mótað mig og styrkt fyrir lífsbaráttuna sem fór í hönd .
Þetta ferðalag hefur alla tíð verið mér hugleikið .
" Hvíla lúin bein Göngugarparnir hvíla lúin bein í Víðidal 23. maí 1940 .
Efri röð frá vinstri : Óttar Ísfeld Karlsson , Héðinn Finnbogason , Gestur Magnússon og Soffía Magnúsdóttir .
Neðri röð f.v. : Gunnar Finnbogason , Snorri Jóhannsson og Sverrir Markússon .
Áttundi göngugarpurinn , Runólfur Þórarinsson , tók myndina á forláta kassamyndavél sem hann átti .
Átta myndir voru á filmunni og hefur þetta sennilega verið sú seinasta .
Eins og sést var ekki til siðs að brosa á myndum á þessum tíma , þó sýnir Snorri einhverja tilburði í þá veru .
Athygli vekur líka að drengirnir eru allir vel til fara og með hálsbindi , nema Snorri .
Þetta er eina samtímaheimildin sem til er um gönguferðina , svo vitað sé .
Óttar segir ekki hafa komið á óvart að það var stúlkan í hópnum , Soffía , sem varðveitti myndina .
