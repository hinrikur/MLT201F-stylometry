Í framhaldi af umfjöllun síðustu viku um það hvort skynsamlegt sé að koma sér upp vínkjallara er rökrétt að fjalla aðeins nánar um það hvaða vín það eru sem eiga heima í slíkum kjöllurum .
Það er alls ekki svo að öll vín verði betri með geymslu .
Flest vín sem hægt er að kaupa í vínbúðum á Íslandi batna lítið við það að þau séu geymd í lengri tíma jafnvel þótt um besta vínkjallara í heimi væri að ræða .
Mörg þeirra munu vissulega lifa góðu lífi í einhver ár í viðbót og sum jafnvel ná meiri dýpt og breidd við það að öðlast aukinn þroska í örfá ár .
Í flestum tilvikum er hins vegar lítið á því að græða .
Þetta á ekki síst við um hvítvín en flest þeirra njóta sín best þegar þau eru spræk og fersk .
Það er orðið algengt að sjá hvítvín sem eru innan við ársgömul og á síðari hluta ársins koma á markað vín frá Suðurhvelinu sem voru enn þrúgur á runnum í byrjun ársins .
Oft er jafnvel eftirsóknarvert að hvítvín séu sem yngst , ekki síst ef þeirra á að njóta við sumarlegar aðstæður eða verið er að sækjast eftir ferskum og þægilegum fordrykk .
Stundum rekst maður þó á vín þar sem asinn hefur verið allt of mikill við að koma víninu á markað , ekki síst þegar um rauðvín er að ræða .
Þau hafa enn ekki náð tilhlýðilegu jafnvægi .
Þar með er ekki sagt að þau þurfi langtímageymslu .
Hálft ár til ár myndi breyta miklu .
Lengi vel var það af illri nauðsyn sem vín þurfti að geyma .
Þau voru of sýrumikil eða tannísk í æsku og því nauðsynlegt að geyma þau þar til að þau öðluðust nægilega mýkt .
Það hefur margt breyst með nýrri tækni og aðferðum í víngerð á síðustu áratugum og víngerðarmenn hafa lagað sig að þeirri kröfu neytenda að þegar vínflaska er keypt sé hún tilbúin til neyslu .
Þetta breytir þó ekki því að enn eru til vín – sem betur fer – sem munu aldrei njóta sín til fulls nema þau fái tilhlýðilega geymslu .
Jafnvel í einhverja áratugi .
Og þótt ung vín geti verið heillandi er ekkert sem jafnast á við það að smakka stórkostlegt vín á hátindinum er nær að sýna þeim sem bragðar á því alla sínar margslungnu leyndardóma .
Bestu vín heims eru aldrei vond .
Þau geta verið dul á ákveðnum tímabilum en kraftur þeirra og fegurð verður hins vegar aldrei umflúin .
Þau geta líka verið of ágeng og yfirþyrmandi , krafturinn ægilegur og allt að því fráhrindandi .
Tannínin sem koma úr bæði þrúgum og eik hörð og hrjúf .
Bestu hvítvínin eru oft auðveldari .
Þau eru ávaxtarík og falleg fyrstu árin en verða dekkri og flóknari með árunum .
Að vissu leyti er þetta líka spurning um smekk .
Það kunna ekki allir að meta þau brögð sem einkenna þroskuð vín .
Ávöxturinn hverfur í ilm vínsins og bragði og við tekur flóknara samspil .
Til að geta elst þurfa vínin að vera sýrumikil í upphafi og tannísk ef um rauðvín er að ræða .
Þroskaferli vínsins er flókið ferli þar sem hinir ólíku þættir vínsins taka efnafræðilegum breytingum .
Tannínin sem gera vínin hrjúf í byrjun mildast og mýkjast .
Eik og ávöxtur bræðast saman í eina heild og vín sem eru allt að því svört eða fjólublá í byrjun verða ljósari og með tímanum brúnleitari .
Eftir því sem vínið er stærra að upplagi tekur þetta ferli lengri tíma .
Það hvaða þrúga er notuð skiptir miklu máli og þær þrúgur sem eru hýðisþykkar og vatnslitlar gefa yfirleitt af sér vín sem hentar betur til geymslu .
Besta dæmið er Cabernet Sauvignon sem við kjöraðstæður til dæmis á bestu svæðum Bordeaux í Frakklandi og í Napa í Kaliforníu er uppistaða vína sem geta lifað áratugum saman án þess að sýna nokkur þreytumerki .
Nebbiolo-þrúgan ítalska er önnur þrúga sem nær slíkum hæðum til dæmis í Barolo í Piedmont á Norður-Ítalíu .
Það eru færri hvítvín sem henta til geymslu .
Sýrumestu og sætustu vínin frá Þýskalandi eldast hins vegar betur en flest vín og sætvínin frá t.d. Sauternes í Bordeaux eða Tokaji í Ungverjalandi geta sömuleiðis verið ótrúlega langlíf .
Þegar upp er staðið snýst þetta hins vegar um hvað þér þykir gott .
Og ein mikilvægasta reglan er að geyma vínið ekki of lengi .
Það er skemmtilegra að opna flösku sem er enn á uppleið en flösku sem farin er að dala .
