Líkt og þegar járntjaldið hrundi fyrir tveimur áratugum fer nú bylgja mótmæla um arabaheiminn .
Nú reyna valtir einræðisherrar að höfða til gamalla bandamanna með því að segja að þeir hafi tryggt stöðugleika , en fall þeirra þýði óvissu og glundroða .
Fyrir þennan stöðugleika hefur frelsi hundraða milljóna manna verið fórnað .
Karl Blöndal kbl@mbl.is 1989 .
2011 .
Mótmælin á götum Kaíró undanfarna daga minna á uppreisn fólksins í Austur-Evrópu fyrir rúmum 20 árum .
Var neistinn , sem kviknaði í Túnis , að verða að báli ? Var það mögulegt að almenningur í arabalöndunum gæti eftir áratuga einræði og harðstjórn kastað af sér okinu ? Og var annað hægt en að hrífast með þegar undirokaðar þjóðir kasta frá sér óttanum eftir áratuga ógnarstjórn og bjóða kúgurum sínum birginn ? Kröfur mótmælendanna voru þær sömu og í Austur-Evrópu á sínum tíma .
Þær sömu og almenningur í Íran setti fram í fjöldamótmælunum þegar stjórnvöld stálu kosningunum 2009 .
Gegn kúgun og spillingu , með frelsi og lýðræði .
Þegar bullur faraós , Hosnis Mubaraks , létu til skarar skríða á Tahrir-torgi í Kaíró – torgi frelsisins – heyrðist aftur bergmál frá 1989 .
Nú var það hins vegar Torg hins himneska friðar í Peking þar sem mótmæli stúdenta voru brotin á bak aftur með valdi á sínum tíma .
Bullur Mubaraks Egypski herinn hafði umkringt torgið síðan á laugardag fyrir viku án þess að aðhafast frekar .
Á miðvikudag hleypti hann bullunum inn á torgið og fylgdist aðgerðarlaus með þegar þær réðust á andstæðinga Mubaraks .
Grjóti og molotov-kokkteilum rigndi og blikaði á hnífsblöð .
Nokkrir árásarmenn náðust og sýndu skilríki þeirra að þeir voru borgaralega klæddir lögreglumenn , aðrir virtust koma úr gengjum , sem njóta stuðnings ríkisins , svokölluðum " baltagía " , eða vera ríkisstarfsmenn .
Sex hundruð manns særðust og einn var drepinn .
Mubarak hefur sagst ætla að sitja fram að næstu kosningum .
Mótmælendur vilja að hann fari strax .
Nú er spurningin hvort Mubarak takist að kalla óttann fram aftur með ofbeldi .
Stuðningurinn við andófið er hins vegar hálfvolgur á Vesturlöndum .
Einræðisherrarnir hafa verið Vesturlöndum nytsamlegir í að viðhalda stöðugleika .
Stöðugleikinn kann að kosta sitt , en hann er betri en ringulreiðin .
Þannig hljómar líka ákall einræðisherranna : Við eða glundroðinn .
Evrópusambandið studdi Zine el-Abidine Ben Ali svo árum skipti með Frakka , hina gömlu nýlenduherra Túnisa , í fararbroddi .
Þegar Nicolas Sarkozy , forseti Frakklands , var í Túnis 2008 sagði hann að Frakkar væru " fremsti félagi Túnis á öllum sviðum " og Frédéric Mitterrand , menntamálaráðherra Frakklands , sagði að það væru " algerar ýkjur " að kalla Ben Ali einræðisherra .
Nú segir Sarkozy að hann hafi ekki áttað sig á stöðunni í Túnis og vanmetið örvæntingu íbúa landsins : " Þegar maður stendur einhverjum svona nærri skortir mann nauðsynlega fjarlægð til að raunverulega skilja tilfinningar hans .
" Þögn Evrópu lengdi í einræðinu Rachid Gannouchi , hófsamur íslamistaleiðtogi ( það er ekki mótsögn í sjálfu sér ) , sem var í útlegð , var spurður hvort Evrópa hefði brugðist : " Evrópa fylgdi eftir sínum hagsmunum og sveik með því gildi sín , " sagði Gannouchi í viðtali við Der Spiegel .
" Evrópa hlóð Ben Ali viðurkenningum á meðan hann myrti þjóð sína heima fyrir .
Þögn Evrópu lengdi í einræðinu .
" Hvað má þá segja um Egyptaland ? Gamal Abdel Nasser var vissulega einráður , en hann naut þó lýðhylli og hafnaði spillingu .
Þegar hann dó árið 1970 fóru milljónir manna á götur út við jarðarförina , hrópuðu nafn hans og grétu .
Anwar Sadat tók við af Nasser .
1978 skrifaði hann undir friðarsáttmála við Ísrael sem kenndur er við Camp David .
Sadat var myrtur í banatilræði 1981 og við tók Mubarak , sem hafði verið varaforseti .
Mubarak hefur aldrei tekist að ná lýðhylli , en hann hefur verið lífseigur í embætti , það hefur jafnvel verið kallað hans eini hæfileiki .
Eftir Camp David hafa Bandaríkjamenn dælt rúmlega 60 milljörðum dollara til Egyptalands .
Mubarak hefur fengið 1,3 milljarða dollara á ári til hernaðarmála frá bandarískum stjórnvöldum og notað þetta fé til að halda völdum .
" Washington leit í blindni á hann sem rödd " hófseminnar " en langþjáð þjóð hans sá einfaldlega gamaldags einræðisherra , " segir Kai Bird , sem skrifaði rómaðar endurminningar um uppvaxtarár sín í Ísrael , Egyptalandi og Sádi-Arabíu í fyrra .
Marokkóski rithöfundurinn Laila Lalami fjallar um mótmælin í grein í blaðinu The Nation : " Fyrir þeim okkar , sem ólust upp við einræði , eru mótmælin , sem hafa kviknað um allan arabaheiminn , eins og uppfylling mikilla fyrirheita .
Þessi fyrirheit voru gefin foreldrum okkar og foreldrum þeirra , öllum þeim , sem börðust fyrir sjálfstæði : að við myndum hafa rétt til að ákveða framtíð okkar .
Þess í stað skópu leiðtogar okkar okkur heim þagnar og ótta og sögðu okkur að við yrðum að gæta þess hvað við segðum og hvað við gerðum .
Grafið var undan stofnunum okkar eða þær lagðar niður .
Og í hvert skipti sem við horfðum til Vesturlanda eftir hjálp töluðu forsetar þeirra og forsætisráðherrar tungum tveim , messuðu ýmist yfir okkur um lýðræði eða veittu einræðisherrunum okkar stuðning .
" Þegar mótmælin hófust í Egyptalandi virtust bandarísk stjórnvöld ætla að vera við sama heygarðshornið .
Mubarak er " mikilvægur bandamaður " sagði Barack Obama Bandaríkjaforseti fyrir rúmri viku .
Bandaríkjamenn snúa við blaðinu Um miðja nýliðna viku sneru Bandaríkjamenn hins vegar við blaðinu og sögðu að valdaskiptin í Egyptalandi þyrftu að hefjast tafarlaust .
Þetta var þvert á yfirlýsingar Mubaraks um að fara ætti með hægð til að tryggja stöðugleika og bíða kosninganna , sem halda á í september .
" Því fyrr , sem hægt er að kjósa , því betra , " sagði bandaríska utanríkisráðuneytið .
Rétt eins og 1989 kemur mótmælabylgjan í arabalöndunum vestrænum stjórnvöldum í opna skjöldu .
Þá gætti ákveðinnar tregðu vegna þess að ógerningur var að segja til um hverjar afleiðingarnar yrðu af því að austurblokkin hryndi .
Nú heyrast einnig raddir efasemda og hinir svartsýnustu eru þess fullvissir að verði einræðisherrunum sópað burt taki íslamistarnir völdin og stofni klerkaveldi í ætt við það , sem reis í Íran þegar Kohmeini steypti Mohammad Reza Pahlavi keisara .
Múslimabræðralagið er notað sem Grýla í Egyptalandi .
Mótmælin í Egyptalandi virðast reyndar ekki sprottin af rótum þess .
Aðalástæðan er einfaldlega að fólk hefur fengið nóg .
Tvær hreyfingar hafa verið nefndar í sambandi við mótmælin .
Önnur nefnist Æskulýðshreyfingin 6. apríl og er kennd við verkföll , sem breiddust út 2008 og voru brotin á bak aftur með valdi 6. apríl það ár .
Hinn hópurinn er kenndur við Khaled Said , bloggara , sem óeinkennisklæddir lögreglumenn börðu til bana sumarið 2010 .
Mohamed El-Baradei , fyrrverandi forustumaður kjarnorkueftirlitsstofnunarinnar IAEA , sem fékk friðarverðlaun Nóbels 2005 , hefur verið nefndur sem leiðtogi stjórnarandstæðinga í Egyptalandi .
Hann geldur fyrir það að hafa ekki búið í landinu , en vegna þess að hann stóð uppi í hárinu á stjórn George W. Bush , fyrrverandi Bandaríkjaforseta , þegar umræðan um gereyðingarvopn í Írak stóð sem hæst verður hann ekki sakaður um að vera handbendi Vesturlanda .
Sú andstaða skýrir hins vegar árásir bandarískra hægrimanna á El-Baradei þessa dagana .
Engin leið er að tryggja að ekki taki eitt afbrigði harðstjórnar við af öðru hrökklist einræðisherrar arabalandanna frá völdum og engin furða að valdhafar í Ísrael séu uggandi .
Það eru hins vegar ekki rök með því að einræðisherrarnir haldi völdum .
Það er ekki ástæða til að koma í veg fyrir að almenningur í þessum heimshluta fái tækifæri til að taka framtíð sína í eigin hendur .
Leiðtogar Vesturlanda verða að spyrja sig hvort það samræmist gildismati þeirra að hagsmunir þeirra séu tryggðir með kúgun og harðstjórn .
