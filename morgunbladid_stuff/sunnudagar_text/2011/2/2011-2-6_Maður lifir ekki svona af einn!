Valgerður Erla Óskarsdóttir slasaðist alvarlega í bílslysi á Þrengslavegi fyrir fjórum árum , þá tvítug að aldri .
Mildi þykir að hún hafi komist lífs af en Valgerður hefur enn ekki bitið úr nálinni með slysið , er enn að undirgangast aðgerðir vegna beinbrota .
Eigi að síður er hún þakklát og horfir björtum augum fram á veginn .
Þetta hefði getað farið svo miklu verr .
Ljósmyndir : Júlíus Sigurjónsson julius@mbl.is Texti : Orri Páll Ormarsson orri@mbl.is Hún man eftir að hafa sest upp í bílinn og ekið af stað sem leið lá frá Reykjavík til Þorlákshafnar , þar sem hún átti að mæta í vinnu í Skálanum í hádeginu .
Næst man hún eftir sér á gjörgæsludeild Landspítalans tveimur vikum síðar , í gifsumbúðum frá hvirfli til ilja .
Þegar hún náði áttum var Valgerður Erla Óskarsdóttir upplýst um að hún hefði lent í alvarlegu bílslysi .
Daginn eftir slysið , 18. mars 2007 , var eftirfarandi frétt að finna í Morgunblaðinu : " Kona slasaðist alvarlega þegar fólksbíll og jeppi rákust saman á Þrengslavegi á Suðurlandi um hádegisbil í gær .
Konan festist í bílnum og tók um eina klukkustund að ná henni úr bílnum .
Á þriðja tug björgunarmanna , sjúkraflutningamenn frá Slökkviliði höfuðborgarsvæðisins og Slökkviliði Hveragerðis og lögreglumenn voru kallaðir til .
TF LIF , þyrla Landhelgisgæslunnar , var einnig kölluð út og flutti hún konuna á Landspítala – háskólasjúkrahús .
Hún er mikið slösuð en með meðvitund .
" Var heppin – mjög heppin " Ég man ekkert eftir slysinu , " segir Valgerður í samtali við Sunnudagsmoggann , nú tæpum fjórum árum síðar , en hún var aðeins tvítug þegar slysið átti sér stað .
" Þegar mér voru sýndar myndir af vettvangi rak ég bara upp stór augu .
Hvað ertu að segja , var ég þarna ? Mér finnst eins og þetta sé allt önnur manneskja .
Ég var með meðvitund mestallan tímann en samt man ég ekki nokkurn skapaðan hlut .
" Þegar téðar myndir , sem Júlíus Sigurjónsson , ljósmyndari Morgunblaðsins , tók á slysstað eru skoðaðar sætir furðu að við Valgerður séum yfirhöfuð að tala saman .
" Það er rétt , " segir hún .
" Ég var heppin .
Mjög heppin .
" Slysið varð með þeim hætti að ökumaður pallbíls sem kom úr gagnstæðri átt missti stjórn á bílnum í hálku og skall af fullum þunga framan á Toyota Yaris-bifreið Valgerðar á röngum vegarhelmingi .
Bíllinn snerist í 180 gráður og hafnaði utan vegar .
Valgerður sat föst í flakinu .
" Það varð mér til happs að mennirnir sem voru fyrstir á vettvang , Jón Páll Hallgrímsson og Þráinn Farestveit , kunnu til verka .
Ég náði ekki andanum og þeir brutu sætisbakið til að gera mér kleift að anda , auk þess sem þeir hreinsuðu glerbrot úr munninum á mér .
Hann var víst fullur af glerbrotum .
Ég er ekki í nokkrum vafa um að þessir menn björguðu lífi mínu .
" Hún hefur hitt þá félaga síðan en vill nota þetta tækifæri til að ítreka þakklæti sitt .
Eins vill hún þakka öllum hinum sem komu að björgun hennar á slysstað .
" Það var mikill fjöldi fólks á vettvangi .
Nokkrum mánuðum síðar kom ókunnugur maður að máli við mig á Selfossi og talaði um að gaman væri að sjá mig svona hressa .
Ég mundi auðvitað ekkert eftir manninum en hann hafði verið á slysstaðnum .
" Valgerður kveðst hafa dottið inn og út meðan hún var föst í bílnum .
" Í hvert skipti sem ég datt út héldu þeir að ég væri farin en alltaf rankaði ég við mér aftur .
Það var hálftíma bið eftir sjúkraliðinu en í það heila var ég í um klukkustund í bílnum .
" Foreldrarnir biðu á spítalanum Fyrrverandi mágur Valgerðar var einn þeirra sem komu að slysinu og kom hann þegar í stað boðum til foreldra Valgerðar , sem búa í Vestmannaeyjum .
Þau stukku beint upp í næstu flugvél og voru komin á undan dóttur sinni á spítalann .
" Þau fengu að sjá mig áður en ég fór í aðgerð en ég man heldur ekkert eftir því .
" Rannsókn lögreglu leiddi í ljós að ökumaður pallbílsins hafði ekið of hratt og hlaut hann dóm í kjölfarið .
" Hann slapp sem betur fer með minniháttar meiðsli og við höfum hist síðan .
Hann iðrast gjörða sinna og ég ber engan kala til hans .
Þetta bara gerðist .
" Til allrar hamingju sluppu öll helstu líffæri í slysinu en Valgerður mölbrotnaði ( sjá mynd hér að ofan ) .
Negla þurfti sum brotanna saman .
Í fyrstu óttuðust læknar að taka þyrfti af henni annan fótinn en smám saman jókst blóðflæði fram í fótinn og fyrir vikið slapp hann .
Henni var pakkað vandlega inn í gifsumbúðir og næstu tvo mánuðina var ekki um annað að ræða en að liggja kyrr .
Það hlýtur að hafa verið leiðinlegur tími .
" Nei , ekki svo , " rifjar Valgerður upp .
" Vinir mínir og fjölskylda voru alveg ótrúlega dugleg að heimsækja mig .
Fólk vildi allt fyrir mig gera .
Tíminn leið fyrir vikið mjög hratt , ég var nánast aldrei ein .
Vinkonur mínar gistu oft hjá mér og við spjölluðum , horfðum á bíómyndir og borðuðum snakk .
Lífið hélt áfram þótt ég væri ekki heima hjá mér .
Ég á góðar minningar frá spítalanum .
" Eitt fannst Valgerði þó sárt .
" Við vinkonurnar vorum búnar að kaupa okkur ferð til Benidorm um sumarið en af skiljanlegum ástæðum komst ég ekki með .
Þær urðu hins vegar að fara enda gátu þær ekki fengið endurgreitt .
Ég komst hins vegar til Benidorm um haustið .
Það var smá sárabót .
" Stór stund að stíga í fótinn Eftir að Valgerður losnaði úr gifsinu tók við tveggja mánaða endurhæfing á Grensás .
" Það var stór stund þegar ég gat aftur stigið í fótinn .
Fótinn segi ég vegna þess að ég mátti bara stíga í annan þeirra fyrst , hinn var svo illa farinn .
Síðan kom að því að ég gat stigið í hann líka .
" Valgerður ber starfsfólkinu á Grensás vel söguna .
" Það er einstakt fólk sem þar vinnur .
Bjátaði eitthvað á var því strax reddað .
Ég er til dæmis mjög matvönd og vildi ekki borða neitt nema kornflex meðan ég var á Grensás .
Það gekk auðvitað ekki til lengdar og komið var til móts við mig með því að útvega mér næringarráðgjafa .
" Ekki vantaði heldur upp á félagslega stuðninginn .
" Ein hjúkkan gerði sér lítið fyrir og tók mig með sér í partí .
Það var mjög skemmtilegt .
Við erum góðar vinkonur í dag .
" Valgerður var fyrst um sinn í hjólastól en setti sér snemma það markmið að losna við hann fyrir Þjóðhátíð í Vestmannaeyjum .
" Eyjamenn missa aldrei af Þjóðhátíð og mér fannst ómögulegt að mæta þangað í hjólastól , " segir hún og brosir .
Það tókst .
Í fimm mánuði studdist Valgerður við hækjur en sleppti þeim í lok árs 2007 , níu mánuðum eftir slysið .
Valgerður dvaldist um hríð á heimili foreldra sinna í Vestmannaeyjum en þegar hún var orðin nægilega sjálfbjarga sneri hún aftur til Reykjavíkur og hefur búið þar síðan .
" Ég vil ekki vera upp á aðra komin og þykir gott að búa ein .
Vinkonur mínar hjálpuðu mér með ýmislegt fyrst um sinn en ég kemst eiginlega ekki lengur upp með að láta þær þrífa fyrir mig – þó það megi alveg venjast því , " segir hún hlæjandi .
Hálfu ári eftir slysið var Valgerður lögð inn á spítala að nýju og greind með ör á hjarta .
" Það er bein afleiðing áverkanna sem ég hlaut , " útskýrir hún , " og þýðir að 10% hjartans virka ekki og munu aldrei gera .
Þetta háir mér svo sem ekki mikið en ég mæðist fyrr en fullfrískt fólk .
" Líkaminn reynir að losa sig við aðskotahluti Valgerður hefur farið í sex aðgerðir eftir slysið , eina á mjöðm og fimm á hægra hné .
" Vinstra hnéð brotnaði verr en það hefur samt verið mun flóknara mál að koma því hægra í lag , " segir Valgerður en síðast fór hún í aðgerð nú í desember .
Þá var mikil málmplata , sem sett var við hnéð til stuðnings , fjarlægð og segir Valgerður það hafa kippt sér nokkra mánuði til baka í bata .
" Ef ég vandaði mig var ég farin að ganga óhölt áður en platan var tekin en eftir aðgerðina er ég draghölt .
Ég þarf að læra að ganga án stuðningsins og það mun taka einhverja mánuði .
Með tímanum stefni ég hins vegar ótrauð á að vinna bug á heltinni .
" Valgerður sýnir mér málmplötuna , skrúfur og bolta sem henni fylgdu , og eitt augnablik líður mér eins og ég sé staddur á vélaverkstæði .
" Þetta hefur verið mjög skrautlegt , " segir Valgerður .
" Ég var negld í bak og fyrir og allskonar teinar settir til stuðnings .
Líkaminn hefur tilhneigingu til að hafna aðskotahlutum og reyna að losa sig við þá .
Smám saman fóru því allskonar naglar og teinar að brjóta sér leið út um skinnið .
Það var frekar óhugnanlegt en vandist .
Í eitt skiptið var ég á ferðalagi fyrir austan þegar teinn fór skyndilega að standa út úr fætinum á mér .
Þá var ekki um annað að ræða en að finna næsta lækni sem dró hann út með töng , " segir hún glottandi .
Handleggirnir fóru betur en þó getur Valgerður ekki alveg rétt úr þeim vinstri .
Lítið getað unnið Valgerður hefur lítið sem ekkert getað unnið ennþá en því fer fjarri að hún hafi gefið draumana upp á bátinn .
Tveimur vikum fyrir slysið útskrifaðist Valgerður sem snyrtifræðingur og elur enn þá von í brjósti að starfa við fag sitt í framtíðinni .
" Ég vil vinna sem snyrtifræðingur en læknar hafa varað mig við of mikilli bjartsýni .
Ég á nemasamninginn eftir og það þýðir mikla vinnu .
Eins og staðan er núna sé ég ekki neina snyrtistofu taka mig upp á sína arma , alla vega ekki meðan ég get ekki unnið fullan vinnudag .
Við sjáum hvað setur .
" Til að auka atvinnumöguleika sína fór Valgerður á skrifstofubraut í Menntaskólanum í Kópavogi en það hefur reynst henni afar erfitt að sitja til lengdar við skrifborð .
" Í eitt skiptið leið hreinlega yfir mig vegna vöðvabólgu .
Skólinn var bara til hádegis en það var samt of mikið fyrir mig .
Ég prófaði að leysa af hjá Póstinum eina helgi í mánuði en það gekk ekki .
" Núna fer Valgerður í sjúkraþjálfun tvisvar í viku og er dugleg að mæta í ræktina .
" Ég get lyft og hjólað en ekki farið á hlaupabretti .
Ég hef ekki hlaupið síðan 2007 .
" Margir miklu verr farnir Þrátt fyrir allt er Valgerður þakklát .
" Ég var alveg svakalega heppin .
Ég veit um fólk sem hlotið hefur heilaskaða í slysum og það er skelfilegt hlutskipti .
Þegar ég var á Grensás kynntist ég líka stelpu sem er í hjólastól eftir skíðaslys og mun aldrei ganga aftur .
Það eru margir miklu verr farnir en ég .
" Hún kveðst aldrei hafa leyft sér að hugsa : " Hvað ef ? " " Það er ekki til neins .
Þetta gerðist og það er ekkert sem breytir því .
Ég er sannfærð um að það sem ekki drepur mann styrkir mann og ég hef unnið út frá því .
Gangi eitthvað ekki upp reyni ég bara að nálgast það með öðrum hætti .
Ég er ánægð með árangurinn sem ég hef náð nú þegar en ætla mér auðvitað að ná enn lengra .
" Hálfu ári eftir slysið var Valgerður farin að keyra á ný .
Hún fékk að velja sér nýjan bíl og varð Toyota Auris fyrir valinu .
" Þegar ég valdi bílinn tók ég fyrst og síðast mið af því hvernig hann hafði komið út úr árekstarprófum , " segir hún .
Spurð hvort hún hafi keyrt Þrengslaveg aftur svarar Valgerður játandi .
" Ég lét mig hafa það .
Ég vildi vera ein og held ég hafi aldrei svitnað eins mikið á ævinni og þegar ég nálgaðist slysstaðinn .
Ég er alltaf með útvarpið í botni í bílnum , og syng með , en þarna varð ég að slökkva á því .
Um leið og ég var komin framhjá staðnum fann ég hins vegar fyrir mikilli vellíðan .
Þetta var stór áfangi .
Mér finnst þessi staður vera partur af mér – að ég eigi eitthvað í honum .
" Trúir á mátt bænarinnar " Sitji Guðs englar saman í hring , sænginni yfir minni , " segir á málverki yfir rúmi Valgerðar .
Þegar hún er spurð hvort hún sé trúuð kinkar hún kolli .
" Ég er kannski ekkert sérstaklega kirkjurækin en trúi hiklaust á mátt bænarinnar .
Ég veit að fólk bað fyrir mér eftir slysið og er ekki í minnsta vafa um að það hjálpaði mér .
Það vakti einhver yfir mér meðan ég sat föst í bílnum .
Maður lifir ekki svona af einn ! " Valgerður málaði verkið sjálf .
" Ég geri svolítið af því að mála og sauma mér til gamans , " segir hún og bendir á fleiri verk í stofunni .
" Það á ágætlega við mig .
" Lífið brosir við Valgerði Erlu Óskarsdóttur í dag .
Í tvö ár hefur hún verið í föstu sambandi með Brynjólfi Ásgeiri Brynjólfssyni og er staðráðin í að njóta lífsins með honum .
" Hann hefur reynst mér ótrúlega vel , það eru ekki allir ungir menn sem myndu taka upp samband við konu í mínum sporum .
Brynjólfur er mikill íþrótta- og fjallgöngumaður og gerir sér fulla grein fyrir því að ég mun líklega aldrei geta fylgt honum í því áhugamáli .
Hann veit líka að ég get ekki ferðast eins og fullfrískt fólk .
Þegar ég var yngri dreymdi mig um að fara á Inter-Rail en nú þarf ég bara að finna mér aðra drauma .
Það verður ekkert vandamál ! " Fór illa út úr skaðabótalöggjöfinni Eftir slysið var örorka Valgerðar Erlu metin 65% .
Á grundvelli matsins voru útreiknaðar skaðabætur um 30 milljónir en vegna þágildandi löggjafar drógust 21,6 milljónir króna frá þeirri upphæð .
Skýringin er sú að Valgerður var ung þegar slysið átti sér stað og ekki komin út á vinnumarkaðinn .
Óðinn Elísson , lögmaður Valgerðar , segir löggjöfina eins og hún var afar ósanngjarna en Alþingi breytti henni hvað varðar þennan þátt fyrir tæpum tveimur árum í kjölfar umfjöllunar , meðal annars í Kastljósi Ríkissjónvarpsins , um Nóna Sæ Ásgeirsson , ungan pilt sem slasaðist alvarlega í bílslysi á Suðurlandi .
Hann er í sömu sporum og Valgerður , lenti í miklum bótafrádrætti .
Breytingin þýðir að barn eða ungmenni sem lendir nú í tjóni fær ekki þennan frádrátt .
" Valgerður er dæmi um einstakling sem fór hörmulega út úr skaðabótalöggjöfinni eins og hún var .
Því til viðbótar hefur áætlaður réttur hennar hjá Tryggingastofnun ríkisins dregist frá .
Margar milljónir króna .
Þótt Valgerður sé ekki með 100% örorku metna er greiðsla Tryggingastofnunar dregin frá að fullu , ekki hlutfallslega .
Það er líka stórmál , " segir Óðinn .
Nýja löggjöfin er ekki afturvirk en Óðinn er eigi að síður hvergi nærri hættur að vinna í málum Valgerðar .
" Ég er ekki sáttur og er að vinna í gagnaöflun til að halda áfram með málið .
Valgerði var ætluð vinnugeta upp á 35% sem ég tel hún hafi ekki .
Hún varð fyrir það miklum skaða að það er nær útilokað fyrir hana að stunda vinnu .
Ég hef verið að vinna í því að fá nýtt örorkumat og nú styttist í það .
Ég get ekki sætt mig við þessa niðurstöðu og er reiðubúinn að fara með málið fyrir dómstóla gerist þess þörf .
" Aðkoman vægast sagt hrikaleg " Aðkoman var vægast sagt hrikaleg , " segir Þráinn Bj .
Farestveit sem var meðal fyrstu vegfarenda sem komu á slysstað í Þrengslunum ásamt félaga sínum Jóni Páli Hallgrímssyni .
" Bíll Valgerðar var mikið skemmdur og hún illa klemmd inni í honum .
Vélarsalurinn var allur kominn inn í bílinn .
Mín fyrstu viðbrögð voru þau að hún myndi sennilega ekki lifa þetta af , " segir Þráinn .
Hann segir Valgerði hafa umlað sársaukafullum hljóðum .
Hún var með meðvitund en afar illa áttuð .
Þráinn sá strax að hún átti erfitt með andardrátt .
" Hún var klemmd milli stýrisendans , sem var brotinn , og sætisins og munnurinn var fullur af gleri .
Ég braut mér leið inn í bílinn að aftan .
Sennilega gegnum rúðu , ekki var hægt að opna neinar hurðir .
Ég byrjaði á því að hreinsa glerið úr vitum hennar áður en mér tókst að brjóta sætisbakið og sveigja það aðeins aftur á bak og þar af leiðandi gefa henni örlítið meira rými til að anda .
Stýrisendinn þrýsti á brjóstið á henni .
Það er erfitt að meta hversu mikið má hreyfa við fólki við aðstæður sem þessar , einkum þegar maður hefur ekki hugmynd um hversu alvarlegir áverkarnir eru , en það var alveg ljóst í mínum huga að ég varð að gera eitthvað til að létta henni biðina eftir sjúkraliðinu .
" Kuldatrekkur og fok var á staðnum og Þráinn segir þá Jón Pál hafa kostað kapps um að hlúa að Valgerði , draga úr kælingunni eins og mögulegt var .
" Ég man ekki hvenær fyrsti sjúkrabíllinn kom á vettvang en mér fannst við hafa beðið heila eilífð .
Við þessar aðstæður líður tíminn afskaplega hægt .
Ég beið inni í bílnum hjá Valgerði þangað til læknir skipti við mig .
" Þeir Jón Páll fylgdust grannt með björgunaraðgerðunum og yfirgáfu ekki slysstaðinn fyrr en þyrlan var komin í loftið með Valgerði innanborðs .
Það tók rúman klukkutíma að klippa bílinn og losa hana úr flakinu .
Þau Valgerður hafa hist síðan og að dómi Þráins er hún gæfusöm stúlka .
" Það er með ólíkindum að hún hafi lifað þetta hrikalega slys af og geti gengið óstudd í dag .
" Þetta er ekki í eina skiptið sem Þráinn hefur komið að alvarlegu slysi en fyrir tveimur árum tókst honum af harðfylgi að draga mann út úr brennandi bíl í Reykjavík .
Allt fór vel í það skipti líka .
" Það er auðvitað ótrúlegt að hafa lent í þessu í tvígang en ég hef ekkert velt því frekar fyrir mér .
Það eina sem ég hugsaði um í bæði þessi skipti var að hjálpa fólkinu eftir fremsta megni .
Við svona aðstæður hefur maður ekki svo mikinn tíma til að velta hlutunum fyrir sér .
Það verður bara að taka af skarið .
" Hlynur Höskuldsson , slökkviliðsmaður og bráðatæknir , tók þátt í björgunaraðgerðinni .
Hann segir að sér hafi ekkert litist á blikuna þegar hann kom á slysstað .
" Þegar Yaris fær Ford 350 framan á sig er ekki ástæða til bjartsýni .
Þegar ég kom á vettvang hugsaði ég með mér : Ef þetta er ekki banaslys þá er þetta alla vega mjög slæmt .
Það kom líka á daginn .
" Hann segir engu líkara en bílnum hafi verið vafið utan um Valgerði .
" Ef ég man rétt sáum við bara höfuðið og annan handlegginn .
Við gerðum okkur strax grein fyrir því að hún var mikið slösuð og eftir því sem okkur tókst að klippa bílinn utan af henni komu stöðugt fleiri áverkar í ljós .
Því var óskað eftir þyrlunni .
Það var skítakuldi á staðnum og við vissum að hafa þyrfti hraðar hendur .
" Hann segir Valgerði hafa svarað spurningum bráðatækna og hlýtt leiðbeiningum .
" Hún stóð sig alveg ótrúlega vel .
" Hlynur segir aðgerðina á vettvangi hafa verið óvenju flókna .
Spurður hvort hún sé með því eftirminnilegra sem hann hafi lent í svarar hann játandi .
" Ekki nokkur spurning .
Þú heyrir hversu vel ég man þetta núna , fjórum árum síðar .
Bæði var klippiaðgerðin sem slík mjög flókin og síðan voru beinbrotin svo mörg .
Það er ótrúlegt en um leið ánægjulegt hvað stúlkan hefur náð góðum bata .
" 