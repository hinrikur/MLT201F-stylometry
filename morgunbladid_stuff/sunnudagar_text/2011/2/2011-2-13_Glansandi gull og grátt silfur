Tæknibreytingar í veröldinni fóru hægt öldum saman , þótt verkþekking hafi mjakast .
Á Íslandi stóð flest í stað öldum saman þótt listaskáldum þætti það bágt .
Enda voru Íslendingar á annarra forræði .
Læknavísindi á borð við þau sem við þekkjum eru ung og fram eftir síðustu öld gátu læknar aðeins gert brot af því sem nú er .
Þeir voru prýðilega lærðir , en tækjabúnaður og lyf náðu skammt .
Ekki síst hefur verið erfitt að vera einir eða fámennir í stórum héröðum , samgöngulega í auðn miðað við það sem nú er og með ekkert við höndina til hjálpar nema það fábrotna dót og glös sem komst í læknatöskuna þeirra .
Baráttan við holdsveikina og svo berklana vannst en framan af var hún frumstæð og horfur sjúklinga um heilsu dapurlegar .
Pensilínið er líka ungt og flest lyf enn yngri .
Botnlangaskurðir eða gallblöðru voru mikið mál langt fram eftir síðustu öld .
Margt gat farið úrskeiðis og legur miklar þótt sæmilega tækist til .
Aðferðir sem beitt var við geðlækningar voru frumstæðar og enn vantar mikið upp á þekkingu á slíkum sjúkdómum , eðli þeirra og orsökum eins og svo mörgum öðrum þótt framfarir séu miklar .
Dýr tæki og fullkomnari blóðrannsóknir hafa komið til sem gera mönnum kleift að finna margvíslegar meinsemdir fyrr en áður var sem getur ráðið úrslitum um batavon .
Með öðrum orðum hafa mjög miklar framfarir á þessum sviðum verið bundnar við tiltölulega skamman tíma í mannkynssögunni .
Framfarastökkin stór en mikið ólært Samt er svo margt enn þá ólært og getan takmörkuð .
Þess utan er það aðeins brot af mannkyninu sem nýtur þess besta sem slíkar framfarir hafa skilað .
Íslendingar eru að þessu leyti í hópi útvalinna .
Þau dæmi sem tekin voru af þróun í læknavísindum gilda einnig um mörg önnur svið .
Tæknin hefur ekki síst verið hröð á sviði samskiptanna upp á síðkastið .
Þeir sem fást við blaðagerð skynja það mjög .
Nú þurfa menn ekki lengur að hafa aðgang að blaði til að koma sjálfum sér á framfæri opinberlega .
Hver sem er getur opnað heimasíðu eða farið enn auðveldari leið og skrifað inn á síður annarra .
Ritstjórn er nánast engin og " ritskoðun " , í góðri merkingu orðsins , varla merkjanleg .
Margt sem aldrei yrði leyft í prentuðum texta a.m.k. enn sem komið er , nema í sorpblöðum , fer nú hindrunarlaust í gegn á vefnum .
Þessi lausung hefur marga og augljósa kosti .
Hundruð manna skrifa reglubundið og þúsundir öðru hvoru og eru sínir eigin ritstjórar og lúta hvorki boðum né bönnum .
Margvíslegum upplýsingum og sjónarmiðum er með þessum hætti komið á framfæri , sem ella hefðu sennilega aldrei sést .
Vissulega mætti margt af slíku missa sín .
En þar sem kostnaðurinn virðist enginn af því að birta efni á netheimum , sem sýnist án endimarka eins og alheimurinn , er allt látið vaða .
Og þar með er allur sorinn .
Betri vefsíður reyna þó að setja einhver mörk .
En sú ritgætni er nánast ætíð eftir á , öfugt við það sem hægt er að gera við blaðaútgáfu , og mikill skaði getur verið orðinn þegar næst að grípa inn í .
Reynt er að loka á verstu þrjótana , en þeir dúkka þá upp annars staðar , eins og fallítt fyrirtæki með nýja kennitölu , þar sem minni kröfur eru gerðar .
Böggull fylgir skammrifi Svo undarlega sem það hljómar þá er eins og hverri framför þurfi að fylgja misnotkun af einhverju tagi .
Fyrst koma þeir sem spyrja ljómandi af fögnuði : Hvernig er best að nýta þessa nýjung og nota , en skömmu síðar koma hinir , læðupokast og spyrja sjálfa sig : Hvernig get ég misnotað þetta ? Tölvupóstur er á meðal þæginda nútímans og gefur nýjar víddir til samskipta .
En líka þá sjá læðupokarar sér leik á borði og hrúga inn á slíkt yfirþyrmandi rusli eða eru að senda endalausan óumbeðinn póst sem er eingöngu til tafa og leiðinda .
En svo leiðinlegir gestir sem slíkir eru koma verri í kjölfarið .
Þrjótarnir og fantarnir , myrkraverkamennirnir sem brjótast inn í tölvupóst eins og önnur persónuleg og varin eignarréttindi og rjúfa grið og friðhelgi .
Stundum af skemmdarfýsn einni en stundum í enn glæpsamlegri tilgangi .
Slíkir reyna að gera tölvuþýfi sitt að verslunarvöru .
Flestir fjölmiðlar hafa sjálfsagt fengið tilboð um að kaupa slíkt til birtingar .
Betri fjölmiðlar þó væntanlega sjaldnar en aðrir , því það spyrst út að þeir séu ekki ginnkeyptir fyrir slíku .
Og einn fjölmiðill , sem hafnað hefur að standa í slíkum kaupskap , sér síðan falboðin gögn sem honum þykja kunnugleg birtast hjá öðrum fjölmiðli , þá hugsar hann sitt .
Hann getur ekki endilega fullyrt og því síður sannað að sá hafi keypt , en getur þó ekki annað en hugsað sitt .
Brotist inn í síma Í Bretlandi var nýverið upplýst að dagblöð þar í landi hefðu látið brjótast inn í síma stjórnmálamanna og þar komist yfir símlesin skilaboð .
Sagt var í fréttum að slík innbrot í síma væru á færi hvers sæmilega tæknivædds unglings .
En þó fengu blöðin " sérfræðinga " utan úr bæ til að framkvæma verkin .
Og af hverju gerðu þau þetta ekki sjálf , fyrst það var ekki flóknara en svo ? Þeim þótti þrátt fyrir freistinguna skítalykt af gjörðinni , hún væri örugglega siðlaus og líkast til löglaus , svo fjarlægð var nauðsynleg .
Til þess að blaðið sem í hlut átti gæti notað þær upplýsingar sem það freistaðist til að afla með slíkum hætti þurfti því að skapa fjarlægð frá því .
Það yrði að líta svo út að blaðinu hefðu " borist " upplýsingarnar og það ekki treyst sér til þess , vegna almennra hagsmuna um að veita upplýsingar , að gera annað en að koma þeim á framfæri .
Það er von að slíkur feluleikur sé farinn enda hafa dómstólar fallið fyrir slíku , jafnvel hér á landi .
Eru þá ekki réttu viðbrögðin þau að vera var um sig ? Segja sem minnst í síma .
Senda ekki símaskilaboð nema um það sem á að kaupa í næstu búð .
Og skrifa ekkert í tölvupóst sem ekki mætti birta næsta dag sem opið bréf til almennings .
Sjálfsagt eru það réttu viðbrögðin .
En þá fer fljótt glansinn af þeirri hagræðingu sem tæknin átti að tryggja .
Og mörg skref væru þar með stigin til baka í samskiptaháttum .
Og það er ekki víst að sá hraði sem heimurinn hefur vanið sig á síðustu ár og áratugi leyfi mönnum slíka starfshætti .
Hin aðferðin er sú að taka jafnhart á slíkum brotum og öðrum afbrotum .
Það er sjálfsagt góður kostur , en ekki endilega skilvirkur .
Rannsókn slíkra mála er flókin og kallar á mikla tæknikunnáttu , löggjöf mjög brotakennd og sönnunarfærsla enn flóknari og dómstólaleið ekki nein hraðbraut , bæði þyrnum stráð og kostnaðarsöm .
Hugarfarsbreyting væri ofarlega á óskalistanum .
Almenn fordæming fældi brotamenn frá sinni iðju .
En það er ekki víst að slík hugarfarsbreyting liggi í loftinu .
Það sanna dæmin úr bloggheimum , sem vikið var að í upphafi .
Þar sjáum við hálaunamenn við sína iðju beinlínis ýta undir söguburð , jafnvel rógburð og auðvitað sleggjudóma og skæting og fjarlægja eingöngu af síðum sínum það sem kemur illa við þá sjálfa .
Það er enn sem fyrr mála sannast að ekki er allt gull sem glóir og á það enn þá fremur við um þann málminn sem næstur stendur .
