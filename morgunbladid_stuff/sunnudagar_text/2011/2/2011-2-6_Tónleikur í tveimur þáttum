Bak við tjöldin Áhorfendur fá að sjá eina ástsælustu hljómsveit landsins í nýju ljósi í sýningunni Nýdönsk í nánd sem frumsýnd verður í Borgarleikhúsinu á miðvikudaginn .
Tónlistin er í fyrirrúmi en tilþrif liðsmanna í hreyfilist eiga ekki síður eftir að heilla landann .
Texti : Inga Rún Sigurðardóttir ingarun@mbl.is Myndir : Ómar Óskarsson omar@mbl.is Því er lofað í kynningartexta frá Borgarleikhúsinu að Nýdönsk mæti áhorfendum á nýjan hátt í návígi leikhússins og getur undirrituð vottað um það ( og sömuleiðis meðfylgjandi myndir ) eftir að hafa litið inn á æfingu .
Eins og margir vita eru góðir sagnamenn í sveitinni og líka leikarar og þarna lifna sögurnar við .
Jón Ólafsson , sagnameistari og hljómborðsleikari , upplýsir að hugmyndin að sýningunni komi frá hljómsveitinni sjálfri sem bar þetta undir leikhússtjórann Magnús Geir Þórðarson .
Hann var " meira en til í að leggja okkur lið og fara í samstarf með sýninguna .
Hann er enda dyggur aðdáandi hljómsveitarinnar frá því hann var í MR .
" Sýningin er sambland af leiksýningu og tónleikum .
" Við kjósum að kalla þetta tónleik í tveimur þáttum , " segir Jón en sýningin er sambland af leiknum atriðum , hreyfilist og tónlist hljómsveitarinnar auk þess sem eftirhermum bregður einnig fyrir .
Uppröðun atriða er síbreytileg .
Eins og Jón segir er nóg af gamanmálum í sýningunni en vitaskuld á tónlist hljómsveitarinnar stærstan þátt enda af nógu að taka .
Sveitin fékk Gunnar Helgason til liðs við sig til að koma sýningunni saman og hefur samstarfið verið " feikigott enda vissu meðlimir sveitarinnar að hverju þeir gengu í þeim efnum .
Skipulagður , skemmtilegur og óhræddur við að tjá skoðanir sínar .
Nákvæmlega það sem við þurfum , " upplýsir Jón .
Aðdáendum er bent á að aðeins sjö sýningar eru fyrirhugaðar á Nýdönsk í nánd og verða þær allar á Litla sviði Borgarleikhússins í febrúar .
