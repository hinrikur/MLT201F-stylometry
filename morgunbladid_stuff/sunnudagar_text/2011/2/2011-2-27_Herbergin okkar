Það er eitthvað undursamlegt við það þegar skáldsögur ná að vekja mann svo til umhugsunar að þær koma upp í huga manns aftur og aftur að loknum lestri .
Svo er það með bókina Room eftir Emmu Donoghue sem ég lauk við að lesa nýlega , fáar bækur hafa vakið mig til jafnmikillar umhugsunar um veröldina sem við lifum í .
Í Room segir frá ungri konu sem hefur verið fangi eldri manns í sjö ár , hún er lokuð inni í litlu neðanjarðarbyrgi og hefur ekki séð veröldina fyrir utan það í þennan tíma ef frá eru taldar fréttir og myndir sem hún fær í gegnum sjónvarpstæki sem hún er með .
Eftir tvö ár í vistinni fæðir hún fangara sínum son sem er fimm ára þegar sagan hefst , veröld hans er herbergið og hann er hamingjusamur í því með móður sinni , enda þekkir hann ekkert annað .
Hún reynir að skapa honum eins heilbrigt umhverfi og hugsast getur við þessar aðstæður , t.d. hefur hann aldrei fengið að hitta " föður " sinn , þarf að gera líkamsæfingar á hverjum morgni , hann kann að lesa og telja og þarf að borða grænmetið sitt þótt honum þyki það vont .
Mæðginunum er mikil vorkunn við þessar aðstæður ; hvað getur verið hræðilegra en að vera fangi og missa af öllu því sem veröldin hefur upp á að bjóða .
Sá dagur kemur að þau bjargast úr prísundinni , aðstæður þeirra vekja mikla athygli heimsbyggðarinnar og náið er fylgst með fyrstu skrefum þeirra sem frjálsra einstaklinga .
Það er við þessi fyrstu frjálsu skref þeirra í mörg ár sem efinn um þetta " frjálsa " vestræna samfélag okkar fer að láta á sér kræla í huga lesandans .
Við erum nefnilega öll föst í okkar eigin herbergjum og þótt við göngum frjáls um erum við ægilega fordómafull gagnvart þeim sem eru ekki í eins herbergjum og við og þora að brjóta veggi og stíga út úr sínum herbergjum .
Það vekur t.d. athygli fjölmiðlamanna og hneykslun að móðirin er enn með fimm ára son sinn á brjósti , einnig þykir það forsíðufrétt að drengurinn þorir ekki að ganga niður stiga , sem hann hefur aldrei séð áður .
Einnig á fólk bágt með að una því að hann vill bleika tösku frekar en bláa og er með sítt hár , svoleiðis eiga strákar ekki að vera .
Sagan er sögð frá sjónarhorni drengsins , skrifuð á einlægu og einföldu máli með augum sakleysingjans sem þykir ekkert óeðlilegt við sína veröld , hann elst ekki upp eftir þeirri formúlu sem flestir landar hans í Bandaríkjunum gera og sér ekki frelsið , sem aðrir halda fram að sé allt í kringum hann , þegar hann er kominn út .
Það eru hafðar miklar áhyggjur af því sem þau hafa misst af en það eru flest tilbúnar þarfir .
Móðirin vill að fólk hætti að koma fram við þau eins og þau séu þau einu sem hafi lifað af eitthvað hræðilegt , og reynir að benda fólki á að þrældómur sé ekki nýr af nálinni en á það vill enginn hlusta .
Í fyrstu virðist sem Room fjalli um fórnarlömb geðsjúks glæpamanns en þegar lengra er komið áttar maður sig á hversu mikla samfélagsgagnrýni hún inniheldur , höfundur er að sýna lesandanum hvað hann býr í fársjúku samfélagi og það hef ég verið að hugsa um alveg síðan ég lauk lestrinum .
