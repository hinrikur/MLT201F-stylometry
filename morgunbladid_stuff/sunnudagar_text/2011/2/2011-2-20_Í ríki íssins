Ilulissat-ísfjörðurinn á Grænlandi er sérkennilegt náttúrufyrirbæri enda fullur af ísjökum árið um kring .
Skriðjökullinn skilar af sér mesta jökulruðningi á norðurhveli jarðar , um 20 milljörðum tonna , út í fjörðinn á ári hverju .
Myndir : Ragnar Axelsson rax@mbl.is Texti : Orri Páll Ormarsson orri@mbl.is Ilulissat-ísfjörðurinn , sem heimamenn á Grænlandi kalla Ilulissat Kangerlua , er eitt af undrum veraldar .
Landslagið er engu líkt og jökulhljóðin stórfengleg þegar ísinn molnar og steypist í hafið .
Fjörðurinn er fjörutíu kílómetra langur , um sjö km breiður og 1.200 metra djúpur .
Hann byrjar við Grænlandsjökul og liggur út í Diskóflóa .
Skriðjökullinn , sem nefndur er Sermeq Kujalleq á grænlensku , rennur niður í austurenda fjarðarins og skilar af sér mesta jökulruðningi á norðurhveli jarðar .
Hann rennur fram 20-35 metra á dag og skilar af sér um 20 milljörðum tonna af ís út í fjörðinn á hverju ári .
Ísjakarnir eru allt að 1.000 metra háir og standa um 150 metra upp úr hafinu .
Það er tilkomumikil sjón .
Þrýstingur frá skriðjöklinum og sjávarföll gera það að verkum að ísjakarnir fljóta smám saman út fjörðinn .
Í mynni fjarðarins er hins vegar svo mikill jökulaur að dýpið er einungis um 300 metrar .
Stóru ísjakarnir stranda því þarna en bráðna og brotna smám saman og fljóta áfram út í Diskóflóa .
Berast ísjakarnir þá fyrst norður Baffinsflóa með Vesturgrænlandsstraumi og síðan suður með kanadísku eyjunum og berast að lokum með Labradorstraumi út í Atlantshafið .
Stærstu ísjakarnir hverfa ekki fyrr en þeir ná um það bil 40-45 gráður norður , sem er sunnan við Bretland og á svipaðri breiddargráðu og New York .
Sagan segir að einn frægasti ísjaki allra tíma hafi komið frá Ilulissat , sá sem sökkti áætlunarskipinu Titanic vorið 1912 .
Þetta hefur aldrei verið formlega staðfest en heldur ekki hrakið .
Ilulissat-ísfjörðurinn var tilnefndur á Heimsminjaskrá UNESCO árið 2004 .
Hlýnun jarðar mikið áhyggjuefni Loftslagsbreytingar eru óvíða ofar á baugi en á Grænlandi en hlýnun jarðar er samfélaginu þar mikið áhyggjuefni .
Eðli málsins samkvæmt eru vísindamenn tíðir gestir í Ilulissat .
Evrópusambandið og fleiri aðilar hafa varað sérstaklega við þróuninni og mælst til róttækra aðgerða .
Svo sem fram hefur komið bráðnar Grænlandsjökull hraðar en nokkurn óraði fyrir .
Vísindamenn telja að jökullinn rýrni nú um 50 rúmkílómetra á ári .
Það er þrisvar sinnum meira en jöklarnir í evrópsku Ölpunum .
Bráðni allur jökull á Grænlandi er talið að vatnshæðin í heimshöfunum hækki um sjö metra .
Bærinn við fjörðinn , Ilulissat , er að vonum vinsæll áfangastaður ferðamanna .
Aðeins tveimur km frá Ilulissat er hinn friðsæli Sermermiut-dalur sem opnast út í hinn ísiþakta fjörð .
Suður af Ilulissat-ísfirðinum er ein elsta byggð á Grænlandi , Ilimanaq , þar sem vinsælt er að dveljast í kofum .
Ilulissat , sem á íslensku heitir Jakobshöfn , er þriðja stærsta byggðarlagið á Grænlandi með um 4.500 íbúa .
Það er hluti af sveitarfélaginu Qaasuitsup og þar er aðsetur sveitarstjórnar og helstu þjónustustofnana .
Bærinn er á miðri vesturströnd landsins og um 200 kílómetra norðan við norðurheimskautsbaug .
Grænlenska nafn bæjarins Ilulissat þýðir Ísfjallið .
Grænlensk-danski heimskautafarinn Knud Rasmussen fæddist og ólst upp í Ilulissat og er þar nú safn um hann og rannsóknir hans .
Í Ilulissat eru tvö fiskverkunarhús og er einkum rækja og grálúða verkuð þar .
Í hafinu fyrir utan er einnig mikið af sel , hvölum og þar eru mestu rostungagöngur við Grænland .
Enda hefur þetta svæði verið kjörið veiðisvæði í þúsundir ára .
Hundasleðar eru enn notaðir enda eru um 6.000 hundar í bænum .
Fyrir utan fiskveiðar er ferðaþjónusta stöðugt vaxandi atvinnugrein .
Hitastig fer niður í -30°C Á vetrum fer hitastig í Ilulissat allt niður í -30°C ( en hins vegar er mjög þurrt loftslag sem veldur því að kuldinn verður bærilegur ) .
Að sumri til er hitinn oft um 20-25°C .
Bráðnun íss hefur haft mikil áhrif á lífsafkomu veiðimannasamfélagsins á Grænlandi .
Líkt og aðrir íbúar Ilulissat hefur Niels Gundel átt erfitt með að láta enda ná saman .
Í samtali sem birtist á mbl.is fyrir rúmu ári sagði hann : " Ísinn er ekki jafn þykkur og áður .
Það er ekki hægt að sigla en það er heldur ekki hægt að fara út á ísinn á hundasleða .
Áður fyrr gátum við farið fyrir norðurenda flóans en það er ekki lengur hægt .
Þar sem sjórinn hefur hlýnað og straumurinn er aðeins sterkari þá getum við ekki notað ísinn með sama hætti og við vorum vanir að gera .
" Í stað þess að veiða fer Gundel nú með ferðamenn í útsýnisferðir á sleða sínum .
Er það framtíðin ? Heimildir : Wikipedia og fleiri .
