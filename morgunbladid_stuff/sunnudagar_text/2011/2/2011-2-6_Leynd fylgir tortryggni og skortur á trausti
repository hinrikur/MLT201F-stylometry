Einn stærsti vandi sem íslenzka þjóðin á við að stríða um þessar mundir er skortur á trausti .
Á því hefur ekki orðið breyting eftir hrun , þótt myndarlega hafi verið af stað farið með starfi og skýrslu rannsóknarnefndar Alþingis .
Ein helzta ástæðan fyrir skorti á gagnkvæmu trausti er sú leynd , sem hvílir yfir mörgu af því , sem gert er í samfélaginu .
Í flestum tilvikum er sú leynd ástæðulaus , þótt auðvitað geti alltaf verið einhver mál á ferðinni , sem eðlilegt er að trúnaður ríki um .
Nýjasta dæmi um þetta eru samskipti Más Guðmundssonar , formanns bankastjórnar Seðlabanka Íslands , og viðskiptanefndar Alþingis vegna sölu á hlut , sem Seðlabanki Íslands eða dótturfyrirtæki á hans vegum hefur farið með í tryggingafélaginu Sjóvá .
Fyrir nokkru var tilkynnt að yfir 50% í tryggingafélaginu hefðu verið seld sjóði á vegum rekstrarfélags , sem er í eigu Arion banka .
Bankinn sjálfur er að langmestu leyti í eigu erlendra kröfuhafa eftir því sem bezt er vitað .
Á fundi þingnefndarinnar taldi seðlabankastjórinn að hann gæti ekki veitt umbeðnar upplýsingar að nokkru ráði og hefur það væntanlega verið vegna lagaákvæða um bankaleynd .
Á undanförnum mánuðum og misserum hafa hvað eftir annað komið upp spurningar um sölu einstakra fyrirtækja á vegum banka eða á vegum sjóða , sem keypt hafa fyrirtæki af bönkum .
Upplýsingagjöf er jafnan í algjöru lágmarki , sem hefur valdið tortryggni .
Með sama hætti hafa vaknað spurningar um fyrirgreiðslu við einstaka aðila , sem leynd hefur hvílt yfir af sömu ástæðum og Már Guðmundsson hefur væntanlega borið fyrir sig á fundi með viðskiptanefnd Alþingis , þ.e. lagaákvæði um bankaleynd .
Leyndin er ekki bundin við banka eða önnur fjármálafyrirtæki .
Það er t.d. augljóst , að upplýsingagjöf um viðræður við Evrópusambandið er mjög í hófi þrátt fyrir yfirlýsingar ríkisstjórnarinnar um mikilvægi gagnsæis og opinnar stjórnsýslu .
Í hinu gamla Íslandi var leynd regla en ekki undantekning , þótt á því hafi orðið breyting síðustu áratugi ekki sízt með auknu frjálsræði í viðskiptum .
Umræður um hrunið og niðurstöður rannsóknarnefndar Alþingis benda eindregið til þess að slík leynd sé einn helzti veikleikinn í samfélagsgerð okkar Íslendinga .
Og að lykillinn að því að nýtt Ísland geti orðið til sé sá , að opna allt samfélagið , þannig að því sem næst allt það sem varðar sameiginleg málefni þegnanna fari fram fyrir opnum tjöldum .
Með því er hægt að byggja upp gagnkvæmt traust , sem er forsenda þess , að þegnarnir geti búið í sæmilegri sátt hver við annan .
Lausnin er að sjálfsögðu ekki sú , að afnema lög um bankaleynd .
Yfirgnæfandi meirihluti viðskipta , sem fram fara í bönkum , sparisjóðum og öðrum fjármálastofnunum er viðskipti sem snúa að einstaklingum eða einstökum fyrirtækjum og hafa ekkert með sameiginleg málefni landsmanna að gera .
En ráðstöfun á verðmætum , sem komin eru í eigu bankanna eða ríkisins , eins og í tilviki Sjóvár , vegna hrunsins og í krafti fjármuna , sem skattgreiðendur hafa lagt fram með einum eða öðrum hætti er sameiginlegt mál þjóðarinnar .
Til er einföld leið til þess að létta af þeirri leynd , sem hvílir yfir þessum viðskiptum , eins og maður á förnum vegi benti mér á fyrir skömmu .
Hún er sú , að skilmálar verði settir í samninga um sölu og kaup á fyrirtækjum , sem veiti aðilum heimild til að veita upplýsingar , þegar almannahagsmunir kalla á , að þær verði veittar .
Í því tilviki að lagaákvæði um bankaleynd verði talin banna slíka upplýsingagjöf með öllu er auðvelt að breyta þeim á þann veg , að hún sé heimil með samþykki beggja aðila .
Á þessari stundu er raunverulegt eignarhald á Arion banka og Íslandsbanka mjög óljóst , þótt almenn vitneskja sé til staðar um að bankarnir séu í eigu erlendra kröfuhafa .
Hvaða viðskipti fara fram þeirra í milli með hluti í þeirra eigu ? Hvaða viðskipti fara fram við þriðja aðila með hluti í þeirra eigu ? Sagt er að meirihluti Sjóvár hafi verið seldur til sjóðs , sem nefnist SF-1 , sem er í rekstri dótturfélags Arion banka .
Það veit enginn hver á sjóðinn og þess vegna veit enginn hver á meirihlutann í Sjóvá .
Raunar er óljóst miðað við síðustu fréttir , hvort Sjóvá var selt eða hvort skrifað var undir viljayfirlýsingu um sölu á þessum hlut í tryggingafélaginu .
Hverjir eiga Triton-sjóðinn , sem lýst hefur áhuga á að kaupa íslenzku fiskvinnsluverksmiðjurnar í öðrum löndum ? Á bak við þessar verksmiðjur er áratuga starf við markaðsuppbyggingu á íslenzkum sjávarafurðum .
Sú var tíðin að starfsemi þeirra var ein meginforsendan fyrir velgengni okkar við sölu sjávarafurða .
Það kann að hafa breytzt en það er athyglisvert að hér hafa engar umræður farið fram um það , hvort sjálfsagt sé að selja þær erlendum aðilum .
Nú hefur að vísu verið tilkynnt að viðræðum við þennan sjóð hafi verið hætt .
En að sjálfsögðu hefur lítið verið upplýst um hvers vegna .
Íslenzka þjóðin er nú að borga fyrir hrunið með blóði , svita og tárum , svo að vitnað sé til fleygra ummæla Churchills af öðru tilefni .
Þjóðin hefur tekið á sig gífurlega kjaraskerðingu til þess að borga fyrir hrunið .
Og það er engin ástæða til að ætla að betri tíð sé handan við hornið .
Sú þjóð , sem þannig hefur axlað þungar byrðar á rétt á upplýsingum .
Það verður aldrei til Nýtt Ísland með þessum hætti .
