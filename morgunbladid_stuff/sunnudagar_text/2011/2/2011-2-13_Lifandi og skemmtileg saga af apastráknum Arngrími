Ég er skorpumanneskja í lestri .
Eins og svo margir þigg ég með þökkum góðar bækur í jólagjöf , því fátt er betra en að sitja í fallegri birtunni frá jólaljósunum með góða bók að lesa , tebolla og konfekt að maula .
Ég tek líka skorpur á sumrin , því líkt og með jólaljósin er birtan frá hlýrri sumarsól góð til lesturs .
Í lestrarskorpum verða skáldsögur , bæði íslenskar og erlendar helst fyrir valinu og þá er gott að taka blöndu af sænskum glæpasögum og íslensku raunsæi eða rómantík .
Svo koma mislöng tímabil þar sem bóklestur situr á hakanum .
Og þó ekki því börnin mín þrjú hafa séð til þess að móðir þeirra lesi reglulega og alltaf nýt ég þess að lesa með þeim og fyrir þau .
Barnabækur , eins og aðrar bókmenntir , eru auðvitað misgóðar og æði margt höfum við lesið sem ekki er upp á marga fiska .
Annað er hins vegar prýðisgott og ég ber mikla virðingu fyrir höfundum sem tekst að skrifa góðar barnabækur því það er ekki öllum gefið .
Heimasæturnar tvær eru orðnar vel læsar og því hefur lestur fyrir þær smám saman farið minnkandi samfara því að þær lesa sjálfar , en við sonur minn 15 mánaða lesum mikið saman .
Efnistökin eru fjölbreytt , enda litli maðurinn forvitinn um margt , og það sem fellur vel í kramið er lesið aftur og aftur og aftur og ...
Þannig höfum við margoft lesið söguna um bangsastrákinn Ara sem fer í gönguferð með vinkonu sinni , Erlu önd .
Eins er dagurinn hjá Bóbó bangsa alltaf jafn spennandi og þá ekki síður dagurinn hennar Emmu á leikskólanum .
Við lesum reglulega um það hvernig litla barninu gengur að vera bleiulaust og pissa í koppinn sinn , og alltaf klappar litli maðurinn fyrir barninu þegar takmarkinu er náð .
Allt eru þetta ágætar bækur , en ein bók ber þó af öðrum í hillunni og um það erum við mæðgin sammála ; Arngrímur apaskott og fiðlan .
Skemmtileg saga um apastrákinn Arngrím sem heyrir svo fallega fiðlutóna og dreymir um að geta spilað líka .
Þessi bók er eins og góðar barnabækur eiga að vera , lifandi og skemmtileg saga með litríkum og fallegum teikningum .
Höfundinum , Kristínu Arngrímsdóttur , er það greinilega gefið að skrifa fyrir börn – og foreldra .
