Það er bara brjálað veður ! " segir klámfengna samstarfskonan um leið og fréttastjórinn gengur fram hjá .
" Enda er hárið á þér út í allar áttir , " skýtur hann inn og rekur þá augun í undirritaða og bætir um betur : " Þið eruð nú báðar úfnar eftir rokið .
" " Nei , Siddi minn , þetta er bara nýja " lúkkið " hjá mér , " andmæli ég harðan .
Eins og sönnum herramanni sæmir sér hann sig knúinn til að biðjast velvirðingar á ummælum sínum : " Ég ætlaði nú ekki að móðga þig , " bætir hann við en ég brosi mínu blíðlegasta á móti .
" Ég tók þessu nú sem hrósi .
" Stuttu síðar liggur leiðin niður í bæ , ofan úr óbyggðunum og þá þarf að beita lagni til að valda ekki kolleganum sem lagði bílnum sínum á næsta stæði tjóni .
Og þar sem veðurguðirnir hafa skyndilega gengið í lið með persónulegum tískustraumum mínum og hamast við að ýfa haddinn enn frekar er erfitt að sjá til verka .
Við illan leik tekst mér þó að hemja hurðina á bílnum á meðan ég læði mér í skjólið sem hann veitir og klæðist þannig úlpu Íslendingsins áður en ég bruna í henni niður í þéttbýlið .
Á áfangastað eru góð ráð dýr – öll bílastæði við innganginn full svo ég þarf að fara " úlpulaus " einhverja hundrað metra .
Á meðan ég finn regnið bylja á mér eins og Dettifoss þar sem ég hleyp sem fætur toga inn í hús velti ég því fyrir mér hvernig í ósköpunum mér datt í hug að fara út úr húsi án þess að fara í sjóstakk og vöðlur .
Þegar inn er komið er ég vot í fæturna , óþægilega rök á buxnaskálmunum og ullarkápan fína næstum blaut í gegn .
Gleraugun hafa snúist upp í andhverfu sína því alþakin regni og móðu byrgja þau manni sýn að fullu .
Gögnuðust þó sem hlíf fyrir maskarann á örlagastund .
Og hárið ? Liggur rennvott í ófýsilegum klessum niður eftir andlitinu .
Hvorki úfið né smart .
Bara blautt og líflaust .
Bergþóra Njála Guðmundsdóttir ben@mbl.is 