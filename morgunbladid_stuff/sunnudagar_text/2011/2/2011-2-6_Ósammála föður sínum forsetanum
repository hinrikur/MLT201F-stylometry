Samkynhneigðir í Bandaríkjunum hafa löngum barist fyrir rétti til að ganga í hjónaband við mikla andstöðu , ekki síst hjá Repúblikanaflokknum .
Nú hefur þeim borist liðsauki úr óvæntri átt því Barbara Bush , dóttir George W. Bush , fyrrverandi Bandaríkjaforseta , hefur í auglýsingu sem var frumsýnd á vefnum á mánudag stigið fram og hvatt til þess að hjónabönd samkynhneigðra verði leyfð .
Faðir hennar hefur hins vegar alla tíð barist hatrammlega gegn slíkum réttindum samkynhneigðra og lagði meðal annars til árið 2004 að bandarísku stjórnarskránni yrði breytt þannig að hún bannaði fylkjum Bandaríkjanna að lögleiða hjónabönd fólks af sama kyni .
Sú breyting hlaut hins vegar ekki brautargengi meðal þingmanna svo ákvörðunarvaldið liggur enn hjá hverju fylki fyrir sig .
Ákalli Barböru Bush um að samkynhneigðum verði gert kleift að ganga í hjónaband er einmitt ætlað að ná eyrum þeirra sem ráða ríkjum í New York-fylki , en frumvarpi þess efnis var hafnað árið 2009 .
Auglýsingin er hluti herferðar samtaka sem berjast fyrir réttindum samkynhneigðra og kalla sig The Human Rights Campaign .
Í upptökunni segir Barbara Bush að um sé að ræða spurningu um sanngirni og jafnrétti .
" Allir eiga að hafa rétt á að ganga að eiga þann sem þeir elska , " segir hún og endar á því að hvetja fólk til að leggja baráttunni lið .
Dætur Cheneys og McCains á sama máli Þetta er ekki í fyrsta sinn sem barn leiðtoga í fremstu röð í Repúblikanaflokknum mælir fyrir hjónaböndum samkynhneigðra .
Eins og New York Times rifjar upp hefur Meghan McCain , dóttir Johns McCains , forsetaframbjóðanda repúblikana árið 2008 , talað fyrir lögleiðingu þeirra , þrátt fyrir andstöðu föður síns .
Sömuleiðis hefur Mary Cheney , dóttir Dicks Cheneys fyrrverandi varaforseta , barist kröftuglega fyrir þessum réttindum , enda sjálf samkynhneigð .
Það eru þó ekki aðeins börn þessara foringja sem hafa lagt málefninu lið , heldur einnig eiginkonur þeirra , þótt með misjöfnum hætti sé .
Þannig sagði Laura Bush í sjónvarpsviðtali við Larry King á síðasta ári að þó að margir líti svo á að hjónabandið eigi að vera milli karls og konu væri hún þeirrar skoðunar að þegar pör hefðu helgað sig hvort öðru og elskuðu hvort annað ættu þau að hafa sömu réttindi og aðrir .
Frú McCain hefur látið hafa eftir sér að það sé óheilbrigt fyrir þá sem tilheyra pólítískum fjölskyldum að breiða yfir ágreining um félagsleg réttindi , aðeins til að viðhalda ímynd af samheldni .
Barbara Bush , sem er 29 ára , hefur sett á laggirnar sjálfboðahóp sem einbeitir sér að heilbrigði jarðarinnar en hún talar hins vegar afar sjaldan um málefni sem varða amerísk stjórnmál .
Því meiri athygli vekur það þegar hún lætur til sín taka á þeim vettvangi .
Tjáir sig sjaldan um bandarísk stjórnmál Fjölskylda hennar hefur verið treg til að ræða við blaðamenn um þátttöku hennar í baráttunni nú fyrir réttindum samkynhneigðra .
Laura Bush hafnaði viðtalsbeiðni New York Times og sagði talsmaður hennar að hún hefði ekkert að segja um málið .
Tvíburasystir Barböru , Jenna Bush Hager sem er fréttaritari fyrir Today , hefur heldur ekki rætt málið opinberlega .
Samtökin sem standa fyrir herferðinni stefna á að sýna auglýsinguna á viðhafnarballi sem haldið er árlega í New York-borg .
Talsmenn þeirra segja að auglýsingin muni sýna kjörnum fulltrúum og kjósendum í fylkinu að ungt fólk fylgi ekki endilega í fótspor feðra sinna þegar kemur að hugmyndafræði .
Óháð því hvaða flokki þeir tilheyri þá trúi ungir Bandaríkjamenn á sanngirni og jafnrétti .
Á samkynhneigða vini Nánir vinir Barböru Bush segja að hún hafi átt samkynhneigða vini í áraraðir , bæði þegar hún var í Yale háskóla og einnig í New York , þar sem hún býr og hefur starfað innan hönnunarheimsins .
Afstaða hennar í málefnum samkynhneigðra kemur þeim því ekki á óvart .
Vann að varaforsetaframboði föður síns Georg W. Bush lagði fram tillögu sína um breytingu á stjórnarskránni sem kvæði á um bann við hjónabandi samkynhneigðra í andstöðu við Dick Cheney árið 2004 .
Mary dóttir Cheneys er samkynhneigð og kom afstaða hans skýrt fram í kosningabaráttunni fyrir forsetakosningarnar sama ár .
" Frelsi merkir frelsi fyrir alla , " sagði hann t.a.m. á fundi í Mississippi , þar sem dóttir hans var meðal gesta úti í sal , en hún vann ötullega að framboði föður síns .
" Fólk ætti því að hafa frelsi til að vera í hvers konar samböndum sem það kýs , " hélt faðir hennar áfram .
Cheney lá undir gagnrýni vegna þessa , ekki síst frá hinu íhaldssama Fjölskyldurannsóknarráði ( Family Research Council ) en forseti þess lét hafa eftir sér að hann ætti erfitt með að ímynda sér að varaforsetinn myndi taka aðra afstöðu en ríkisstjórnin í málum er vörðuðu skatta eða varnir landsins .
" Margir kjósendur sem styðja fjölskylduna líta svo á að verndun hefðbundins hjónabands sé mikilvægara málefni en efnahagur landsins eða atvinnusköpun .
" Talsmenn the Human Rights Campaign sögðu þetta hins vegar sýna hversu sterk andstaða væri við tillögu Bush , jafnvel innan hans eigin flokks .
