Leikarinn Paul Newman lék í 58 kvikmyndum og hlaut verðlaun og viðurkenningar fyrir leik sinn .
Hann var 10 sinnum tilnefndur til Óskarsverðlauna og hlaut þau árið 1986 fyrir leik sinn í myndinni Color of Money .
Hann lést árið 2008 , 83 ára gamall og auðvitað hlaut ævisaga hans að verða skrifuð .
Kvikmyndagagnrýnandinn Shawn Levy tók að sér verkið .
Hann var reyndar byrjaður á ævisögunni meðan Newman var enn á lífi .
Þá lét Levy sig dreyma um að hitta Newman en leikarinn hafði alls engan áhuga á að ævi sín yrði skráð og neitaði allri samvinnu .
Það gerði fjölskylda Newman sömuleiðis .
En Levy hélt ótrauður áfram og sendi frá sér bókina Paul Newman – A Life , sem er skrifuð af mikilli hlýju og virðingu í garð leikarans .
Bókin hefur fengið einkar góða gagnrýni og vakið athygli því þar er að finna nýjar upplýsingar um einkalíf leikarans .
Paul Newman þreyttist á því að segja að velgengni sín í lífinu stafaði af heppni .
Hann bjó að góðum bakgrunni , faðir hans stundaði verslunarrekstur og fjölskyldan bjó við fjárhagslegt öryggi .
Hann lærði leiklist , lék á Broadway og fékk hlutverk í kvikmyndum .
Árið 1949 , 24 ára gamall kvæntist hann ungri leikkonu og fyrirsætu , Jaqueline .
Á skömmum tíma eignuðust þau son og tvær dætur .
Sonurinn Scott var strax sem barn afar erfiður og fékk skapofsaköst sem ekki varð ráðið við .
Leikferill Newman tók tíma frá fjölskyldunni og hann eyddi æ minni tíma heima við .
Hann kynntist ungri leikkonu Joanne Woodward og varð gagntekinn af henni .
Newman hafði verið í hjónabandi í átta ár , átti þrjú ung börn og var hættur að elska konu sína .
Kona hans var treg til að slíta hjónabandinu en samþykkti það þó loks .
Newman og Woodward gengu í hjónaband sem varð einkar farsælt , þótt ekki hafi það verið áfallalaust .
Ástríkt hjónaband Joanne Woodward sagði að það hefði styrkt samband þeirra að þau hefðu verið vinir áður en þau urðu elskendur .
Hún sagði að á milli þeirra ríkti fullkomið traust og þau gætu sagt hvort öðru allt .
Á margan hátt voru þau andstæður .
Hann gekk yfirleitt illa til fara , var með bíladellu og sagði lélega brandara , var mikill drykkjumaður , átti til að drekka bjórkassa á dag og fá sér síðan viskí .
Hún var fáguð kona sem hafði ástríðufullan áhuga á ballett .
Hann leit út eins og grískur guð og var kyntákn en hún var fremur hversdagsleg í útliti .
Almennt var hún talin betri og hæfileikaríkari listamaður en hann .
Hún hlaut Óskarsverðlaun fyrir leik sinni í kvikmyndinni Three Faces of Eve , en dró mjög úr vinnu eftir hjónabandið og kaus helst að vinna með eiginmanni sínum sem leikstýrði henni í nokkrum myndum .
Bæði voru jarðbundin og laus við stjörnustæla .
Þau eignuðust saman þrjár dætur og bjuggu í Connecticut .
Þegar Newman var eitt sinn spurður um framhjáhald varð svar hans fleygt : " Af hverju að fara út í bæ að fá sér hamborgara þegar maður fær steik heima .
" Eiginkona hans var ekki ýkja hrifin af þessu tilsvari hans og skammaði hann fyrir að hafa líkt sér við kjötstykki .
Enginn vafi er á því að hjónaband Newman og Woodward var haminguríkt og á gullbrúðkaupsdegi þeirra sagði hann að gleði sín í lífinu fælist í því að hafa kvænst henni .
Eftir ellefu ára hjónaband fór hann þó illilega út af sporinu og átti í ástarsambandi við Nancy Bacon , blaðamann í Hollywood .
" Hann var alltaf fullur þegar við hittumst , " sagði Bacon seinna .
Newman og eiginkona hans ræddu aldrei opinberlega um þetta tímabil .
Eina skiptið sem Newman komst nálægt því var þegar hann sagði að hann hefði gert hluti í lífinu sem hann væri ekki stoltur af .
Með árunum varð hann mjög háður konu sinni og ef hún birtist óvænt var eftir því tekið að hann fór að ljóma um leið og hann sá hana .
" Hann er kynlegur kvistur í þessum bransa .
Hann elskar konuna sína raunverulega , " sagði leikstjórinn Otto Preminger .
Fjölskylduharmleikur Newman átti einn son og fimm dætur .
Hann sagðist eitt sinn ekki hafa nokkra hæfileika til að vera faðir .
Það var ekki auðvelt fyrir börn hans að eiga stórstjörnu fyrir föður .
Erfiðast var það fyrir son hans , Scott .
Scott hafði allt frá fæðingu verið erfiður .
Systir hans Susan sagði að hann hefði verið vandræðabarn .
" Frá tólf ára aldri trúði ég því að Scott myndi ekki verða gamall maður , " sagði hún .
Scott byrjaði snemma að drekka og nota fíkniefni .
Hann reyndi fyrir sér í leiklist og fékk smáhlutverk í kvikmyndum .
Hann var tættur og óhamingjusamur ungur maður sem lifði í skugga föður síns .
Scott lést skyndilega 28 ára gamall af völdum of stórs skammts af áfengi og fíkniefnum .
Dauði hans var Newman gríðarlegt áfall og hann kenndi sjálfum sér um .
Mikilvæg arfleifð " Stundum velti ég því fyrir mér hvað ég hef afrekað .
Ég er frægur , nokkuð sem mig langaði aldrei til , ég hef eignast mikla peninga , nokkuð sem ég hef ekkert á móti .
En hvað hef ég afrekað ? Það að verða bandarískt kyntákn ? Ég er ekki vansæll .
Ég er bara ekki hamingjusamur , " sagði Newman .
Hann fann vissa lífsfyllingu í kappakstri og vann til verðlauna í þeirri grein .
Hann sneri sér líka að matvælaframleiðslu , sendi frá sér sósur , poppkorn og fleira og seinna lífrænt ræktuð matvæli .
Ágóðinn , sem var gríðarmikill , rann til góðgerðarmála .
Árið 1988 risu fyrir hans tilstilli sumarbúðir fyrir krabbameinssjúk börn .
Þar var bæjarkjarni í stíl villta vestursins , þar voru dýr og börnin gátu synt og veitt fisk .
Á tveimur áratugum dvöldu í þessum búðum 120.000 börn frá Bandaríkjunum og 28 öðrum löndum og svipaðar búðir voru reistar í öðrum löndum .
Newman heimsótti búðirnar , fór á veiðar með krökkunum , sagði þeim sögur og brandara og söng með þeim við varðelda .
Búðirnar voru það sem hann var stoltastur af og hann sagðist vilja að þær yrðu það sem hans yrði minnst fyrir , þær væru arfleifð hans .
Oft var haft á orði að Newman virtist ekkert eldast þótt árin liðu .
Eiginkona hans sagði eitt sinn : " Hann varð 29 ára og hélt áfram að vera 29 ára meðan ég eltist og eltist og eltist .
" Krabbamein fangaði Newman að lokum og á skömmum tíma lét hann mjög á sjá .
Hann lést árið 2008 á heimili sínu , 83 ára gamall .
