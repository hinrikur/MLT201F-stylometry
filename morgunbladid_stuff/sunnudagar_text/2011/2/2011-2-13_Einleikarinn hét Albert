Um áratugi setti Albert Guðmundsson sterkan svip á íslenskt samfélag .
Var atkvæðamaður í tvöfaldri merkingu þeirra orða .
Fæddur í Reykjavík 1923 og þrátt fyrir lítil efni braust hann til mennta .
Fór í Samvinnuskólann og var þar einskonar fósturbarn skólastjórans , Jónasar frá Hriflu .
Strax á unga aldri sýndi Albert hæfileika í knattspyrnu og því þurfti ekki að koma á óvart að fótboltinn tæki annað yfir þegar hann fór utan til náms í Skotlandi árið 1944 .
Hann lék fyrst nokkra leiki með Glasgow-liðinu Rangers .
Síðar lá leiðin til Ítalíu þar sem hann lék með AC Milan en frægðarsól hans sem knattspyrnumanns reis þó hæst í Frakklandi .
Eftir sigursælan feril sneri Albert heim til Íslands og hóf rekstur heildverslunar .
Fótboltinn var þó alltaf nærri ; þjálfun og trúnaðarstörf á vegum KSÍ .
Þau félagsstörf áttu sinn þátt í því að Albert hóf afskipti af stjórnmálum á vegum Sjálfstæðisflokksins .
Var kjörinn í borgarstjórn 1970 og á þing fjórum árum síðar .
Þá var Albert í forsetaframboði 1980 .
Á vettvangi stjórnmálanna fór Albert sínar eigin leiðir og tók stundum hressilegar einleikssyrpur eins og á fótboltavellinum forðum .
Þannig bryddaði Albert upp á mörgu sem var , að sögn , í þágu " litla mannsins " en svo nefndi hann þá samborgara sína sem á einhvern hátt höfðu farið halloka í lífinu .
Það fólk taldi sig eiga Albert allt gott upp að unna og veitti honum atfylgi sitt eins og kom á daginn í þingkosningunum vorið 1987 þegar Albert bauð fram undir merkjum Borgaraflokksins þegar leiðir hans og Sjálfstæðisflokksins skildi .
Hulduherinn , en svo voru stuðningsmenn Alberts stundum nefndir , stóð með sínum manni og náði flokkur borgara alls sjö mönnum á þing .
Síðar komst flokkurinn í ríkisstjórn , en þá hafði Albert yfirgefið stjórnmálin og var kominn til Parísar þar sem hann gegndi embætti sendiherra Íslendinga síðustu æviárin .
Albert lést í Reykjavík vorið 1994 .
Margir urðu til að minnast Alberts Guðmundssonar látins , til að mynda Ólafur Ragnar Grímsson , þá formaður Alþýðubandalagsins .
Þar lýsti hann Albert svo að hann hefði haft ótrúlegt næmi á menn og málefni , skýra dómgreind og mikils virði hefði verið að sækja til hans lærdóm og visku .
" Albert Guðmundsson var að mínum dómi einhver gáfaðasti stjórnmálamaður Íslendinga á síðari áratugum .
Gáfur hans voru hins vegar ekki allra og hann kaus að sýna ekki margbreytileika þeirra nema viðmælandi væri vinur og verðskuldaði trúnað .
Á opinberum vettvangi var hann maður hinna einföldu lýsinga og fæstra orða .
Í samræðum okkar tveggja var dómgreindin eins og beittur geisli og skarpleikinn líkur hörðum gimsteini .
" Sigurður Bogi Sævarsson sbs@mbl.is 