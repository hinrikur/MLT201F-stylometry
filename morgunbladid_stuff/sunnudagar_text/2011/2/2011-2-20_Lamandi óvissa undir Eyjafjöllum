Stjórnmálamenn hafa jafnan mikinn áhuga á lífsbaráttu fólks þegar kastljós fjölmiðla beinist að því .
En þegar þeir finna ekki lengur hitann úr ljóskastaranum missa þeir athyglina og hlaupa á eftir ljósgeislanum .
Áhuginn virðist hverfandi á lífskjörum fjölskyldna sem búa undir Eyjafjöllum og hafa orðið fyrir miklum skakkaföllum af völdum eldgossins .
Ekki vantaði loforðin um stuðning og að samtakamátturinn væri mærður þegar stjórnmálamenn gátu baðað sig í ljómanum af eldgosinu en nú eru þeir á bak og burt og eftir standa útverðir kerfisins , sem erfitt er að eiga við .
Þeir fylgja bókstafnum í reglugerðunum , bæta tjón vegna öskufalls en ekki öskufoks .
Er það þó sama askan sem þekur jarðirnar og húsin .
Það var lofsvert framtak og sjálfsagt að stjórnvöld skyldu setja fjárveitingu í Bjargráðasjóð til að hlaupa undir bagga með fólkinu , sem átti um sárt að binda af völdum eldgossins .
Nú rennur það tímabil út 1. apríl næstkomandi , en ljóst er að glíman við náttúruna og afleiðingar gossins heldur áfram .
Ekki þarf annað en að lesa lýsingu Poulu Kristínar Buch í viðtali sem birtist í Sunnudagsmogganum : " Sumarið var svo gott að maður var orðinn bjartsýnn .
Á meðan gróðurinn var urðum við lítið vör við öskuna .
En fyrir jól og aftur í janúar vöknuðum við upp við vondan draum , það sást varla á milli húsa í öskumistri .
Þá áttuðum við okkur á að þetta var ekki nærri búið .
" Það er ljóst að tryggingarnar bæta ekki neitt , þar sem tjónið er rakið til eldgossins .
En Poula og Sigurður Þór Þórhallsson eiginmaður hennar gera sér vonir um að tíminn verði framlengdur , sem Bjargráðasjóður liðsinni þeim í baráttunni við óvægin náttúruöflin .
Það er ljótur leikur ef það á að draga þau á svari , halda þeim í óvissu , fram á síðustu mínútu .
Og gagnrýnin nær einnig til bankans , sem hét því opinberlega að sýna bændum á áhrifasvæði eldgossins biðlund , en lét þau ekki friði á sama tíma og þau börðust í sortanum við öskufokið , það átti að skrifa undir og það strax .
En reynslan af eldgosinu ber einnig með sér góðar minningar , sem fela í sér von og fyrirheit um gott og mannvænlegt samfélag .
Þó að ekki sé allt þeim hjónum að skapi , sem gerst hefur eftir hrun , eða öllu heldur hefur ekki gerst , þá eru þau ánægð með stuðninginn sem þau fengu meðan á gosinu stóð og nefna Almannavarnir , heilsugæsluna á staðnum og Rauða krossinn .
" Það var haldið svo vel utan um okkur , " segir Poula .
" Við komum úr skítaöskudrullunni með alla familíuna út á Heimaland , þá tók þetta indæla fólk á móti manni ...
Það mynduðust líka góð tengsl , tvær konur voru algjörar hetjur , við komumst ekki inn í húsið nema faðma þær – þær grættu mig mörgum sinnum .
Þær voru svo góðar við litlu stelpurnar okkar að í hvert skipti sem við ökum um Hvolsvöll kemur ekki annað til greina hjá þeirri yngstu en að koma við og faðma Hrafnhildi .
" Og þau bera sérsveit Ríkislögreglustjóra vel söguna , sem fylgdist með mannaferðum , því þjófagengi voru á ferð , og lét vita á hverju kvöldi að hún væri á ferðinni .
" Það var svo vinalegt – og segja svo góða nótt ! Það var gott að vita af þeim þegar við fórum að sofa .
" Vonandi gefast bændur ekki upp á glímunni við náttúruna undir Eyjafjöllum .
En til þess að þeir haldi baráttunni áfram þarf að létta á óvissunni .
Fólk , sem sér ekki handa sinna skil í öskufoki , þarf að minnsta kosti að hafa fast land undir fótum .
