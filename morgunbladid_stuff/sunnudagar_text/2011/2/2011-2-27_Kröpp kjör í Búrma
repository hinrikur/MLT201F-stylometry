Búrma er lokað land og íbúar þess búa í sárri fátækt .
Herinn hefur stjórnað landinu með harðri hendi frá 1962 og tilfærsla á völdum í kjölfar kosninga í nóvember virðist lítið boða annað en ný gluggatjöld í óbreyttum húsakynnum .
Um helgina verður opnuð sýningin Líf í fjötrum á ljósmyndum Þorkels Þorkelssonar frá Búrma .
Karl Blöndal kbl@mbl.is Íbúar Búrma búa í sárri fátækt .
Þjóðartekjur á mann eru rétt rúmlega 27 þúsund krónur á mann að mati Alþjóðagjaldeyrissjóðsins og samkvæmt Alþjóðabankanum lifir þriðjungur þjóðarinnar undir fátækramörkum .
Þó er landið ríkt að auðlindum og má þar nefna olíu , gas , gull , rúbína , tekk og kopar .
Búrma er næststærsti framleiðandi ólöglegs ópíums í heiminum á eftir Afganistan .
Herforingjastjórnin í Búrma hefur stjórnað landinu , sem hún kallar Myanmar , harðri hendi frá árinu 1962 og hefur ekki í hyggju að láta völd sín af hendi .
Þorkell Þorkelsson ljósmyndari fór til Búrma árið 2004 og verða myndir hans úr ferðinni sýndar á sýningu , sem opnuð verður í Gerðarsafni í Kópavogi í dag , laugardag , klukkan þrjú .
" Mér er minnisstæðast hvað allt var vanþróað í þessu landi og hvað fólk var hrætt við að tala við mann , " segir Þorkell .
" Þegar ég reyndi að tala við fólk um daglegt líf þess varð það strax tortryggið , spurði hvort ég væri ekki blaðamaður og vildi ekkert láta hafa eftir sér .
En fólk er mjög alúðlegt og kurteist og býr yfir ríkri menningu þrátt fyrir skipulega niðurrifsstarfsemi stjórnvalda á menningararfinum .
Svo er líka ótrúlegt hvernig þetta fólk getur galdrað fram veislurétti úr engu á einum prímusi .
" Myndir Þorkels sýna daglegt líf í Búrma .
Hann fór inn á heimili og heimsótti bænahús , skóla og sjúkrahús .
" Mér fannst sláandi að sjá aðbúnað á sjúkrahúsi , sem ég heimsótti , því að ég vissi að það var verið að sýna mér það besta , " segir Þorkell .
Myndir Þorkels frá Búrma eru hluti af stærra verkefni , sem fjallar um afkomu mannsins við erfiðar og óbærilegar kringumstæður víða um heim .
Litlar framfarir hafa orðið í Búrma frá því að Þorkell var þar , ef nokkrar .
Óhæfi herforingjastjórnarinnar kom berlega í ljós eftir að fellibylurinn Nargis gekk yfir Búrma 2008 með hryllilegum afleiðingum og landið lamaðist .
Í nóvember lét herforingjastjórnin fara fram fyrstu kosningarnar í 20 ár og var gefið í skyn að þær yrðu upphafið að því að flytja völdin í hendur borgaralegra afla .
Kosningarnar einkenndust af ásökunum um svik og tilraunum til að hafa áhrif á kjósendur með hótunum .
Stjórnvöld komu einnig í veg fyrir að Aung San Suu Kyi , leiðtogi stjórnarandstöðunnar , hefði áhrif á kosningarnar , en létu hana síðan lausa nokkrum dögum eftir að þær voru haldnar eftir sjö ára stofufangelsi .
Flokkur Suu Kyi hefur enga rödd á hinu nýkjörna þingi .
Þar hafa herforingjarnir og leppflokkar þeirra tögl og hagldir .
Fjórðungur þingsæta var tekinn frá handa stjórnarflokknum fyrir kosningar og hann fékk síðan 388 af 493 sætum , sem kosið var um .
Í febrúar valdi þingið nýjan forseta , Thein Sein .
Hann er herforingi og settist í helgan stein í fyrra .
Eftir því var tekið að af fimm æðstu stöðunum , sem skipað var í – stöðum forseta , tveggja varaforseta og forseta efri deildar þingsins annars vegar og neðri deildar hins vegar – komu fjórar í hlut manna , sem höfðu verið háttsettir í hernum .
Herforingjastjórnin fór frá , en hélt samt völdum.Talið er að Than Shwe , sem komst til valda 1992 , muni áfram halda um valdataumana bak við tjöldin með svipuðum hætti og Deng Xiaoping í Kína á sínum tíma .
Þegar þingið kom saman fyrr í þessum mánuði var stillt upp glansmynd í innlendum fjölmiðlum , en efnisleg umfjöllun var rýr .
Erlendum fjölmiðlum hefur verið bannað að fylgjast með störfum þingsins .
Herforingjastjórnin hefur í tvígang brotið tilraunir til uppreisnar á bak aftur á seinni tímum , síðast 2007 .
Stjórnvöld í landinu hafa ákaflega takmarkað bakland .
Það segir sína sögu að fjölmiðlar í Búrma , sem allajafna segja nokkuð rækilegar erlendar fréttir , skuli ekki hafa nefnt uppreisnirnar í arabaheiminum .
Sennilega telja stjórnvöld í Búrma því fylgi smithætta að birta myndir af mótmælendum á götum Kaíró að lýsa yfir því að þeir óttist ekki lengur ráðamenn sína .
