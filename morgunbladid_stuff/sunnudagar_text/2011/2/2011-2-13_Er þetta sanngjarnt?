Hvað ætli þeir séu margir í íslensku samfélagi í dag , sem hafa sömu eða svipaða sögu að segja og Kristín H. Tryggvadóttir , lífeyrisþegi , sem skrifaði fjórum ráðherrum ríkisstjórnarinnar bréf , vegna þess að hún heldur eftir 65 þúsund krónum af lífeyri sínum , á fimmta hundrað þúsund krónum , sem hún á langri starfsævi sinni hefur áunnið sér rétt til ? Morgunblaðið greindi í forsíðufrétt sl. miðvikudag frá bréfi Kristínar til Jóhönnu Sigurðardóttur , forsætisráðherra , Steingríms J. Sigfússonar , fjármálaráðherra , Ögmundar Jónassonar , innanríkisráðherra og Guðbjarts Hannessonar , velferðarráðherra .
Í bréfi Kristínar kemur fram að hún starfaði í 40 ár hjá ríkinu sem kennari , fræðslufulltrúi , deildarstjóri og skólastjóri .
Að nafninu til nema lífeyrisgreiðslur til hennar á fimmta hundrað þúsund krónum en hún býr nú á Hrafnistu í Hafnarfirði , en þangað neyddist hún til að flytja eftir átta mánaða sjúkrahúsvist vegna skyndilegrar lömunar .
Kristín greiðir 120 þúsund krónur í skatt á mánuði og fyrir dvölina á Hrafnistu greiðir hún um 240 þúsund krónur á mánuði .
Eftir hefur hún 65 þúsund krónur , sem eiga að duga henni til alls annars , svo sem fyrir síma , sjónvarpi , blöðum , snyrtingu , fatnaði og gjöfum .
Sem sé alls þess sem þeir sem hafa skilað sínu ævistarfi til þjóðfélagsins eiga að geta notið og eiga að eiga fyrir , án þess að vera upp á ölmusu fjölskyldu og vina komnir .
Þetta er vitanlega til háborinnar skammar og ætti alls ekki að geta gerst í okkar , um svo margt , ágæta samfélagi , árið 2011 .
Ekki veit ég hvernig hin svokallaða " norræna velferðarstjórn " , ríkisstjórn Íslands , ætlar að bregðast við bréfi Kristínar .
Mér finnst það vera til fyrirmyndar að Kristín skuli hafa vakið athygli á þessu óréttlæti , með því að skrifa áðurnefnt bréf og með því að senda okkur á ritstjórn bréfið , þannig að Morgunblaðið gat tekið þátt í því að vekja athygli á þessum ósóma .
Það er einfaldlega ekki boðlegt að við komum fram við lífeyrisþega okkar með þessum hætti .
Það er hróplegt óréttlæti í því fólgið , að Kristín , sem með réttu ætti að hafa um 300 þúsund krónur í ráðstöfunartekjur á mánuði , skuli vera svipt reisn sinni og sjálfstæði , við það að þurfa að fara inn á dvalarheimili .
Kristín hefur alla sína starfsævi greitt sína skatta og skyldur og þetta eru launin .
Nú skal hún arðrænd undir drep .
Það liggur fyrir að þeir sem hafa tekjur undir 65 þúsund krónum á mánuði greiða engan dvalarkostnað til sjúkrastofnana eða dvalar- og hjúkrunarheimila .
Það er gott og blessað og ég er alls ekki að hvetja til þess að þeir greiði fyrir dvöl sína á sjúkrahúsum eða dvalarheimilum .
En ég er að hvetja til þess , að örlítils votts af sanngirni gæti í meðferð stjórnvalda , hins síglaða skattmanns , sem kætist yfir hverri nýrri matarholu sem hann finnur með stækkunargleri sínu , og að þeir sem skilað hafa langri og farsælli starfsævi fái í einhverju að njóta hennar á ævikvöldinu .
Ekki vefst það fyrir " norrænu velferðarstjórninni " að henda tugum , eða hundruðum milljarða króna í Icesave , sem okkur ber engin lagaleg skylda að greiða , eða að moka peningum út um gluggann í ESB-aðlögunarhítina .
Hvernig væri nú fyrir stjórnina að reyna einu sinni að rísa undir nafninu , sem hún gaf sér sjálf , enginn annar , og koma til móts við þá lífeyrisþega sem eru beittir þessu hróplega óréttlæti ? Kristín spurði ráðherrana fjóra í bréfi sínu : " Er þetta sanngjarnt ? " Ég held að hvert mannsbarn hljóti að sjá að þetta er hróplega ósanngjarnt , eða hvað ? 