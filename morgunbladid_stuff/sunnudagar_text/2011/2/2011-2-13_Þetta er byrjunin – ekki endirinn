Bloody Sunday þann 30. janúar árið 1972 markaði hámark tímabils blóðugra átaka í sögu Norður-Írlands sem nefnt hefur verið The Troubles .
Í friðsamlegri kröfugöngu fyrir borgaralegum réttindum skutu breskir hermenn þrettán almenna borgara úr röðum kaþólikka og særðu aðra þrettán .
Í kjölfarið voru hinir látnu , sem herinn fullyrti að hefðu verið úr röðum Írska lýðveldishersins , sagðir hafa skotið á hermenn að fyrra bragði og því hafi einungis verið um sjálfsvörn að ræða .
Í 39 ár hafa fjölskyldur þeirra sem féllu á Bloody Sunday barist fyrir réttlæti og að hið sanna komi í ljós .
Með opinberun niðurstöðu Saville-skýrslunnar í júní árið 2010 fengu flestir þeirra sem létust og fjölskyldur þeirra uppreisn æru og í kjölfarið var tekin ákvörðun um að gangan í ár yrði sú síðasta í röðinni .
" Ofbeldið var hræðilegt og orðið að daglegum viðburði .
Kaþólikkarnir fögnuðu því breska hernum þegar hann kom fyrst í borgina .
Færðu hermönnunum te og kex og voru fegnir að fá einhverskonar afl sem gæti mögulega komið reglu á ringulreiðina .
Síðast en ekki síst voru þeir fegnir því að hafa fengið annað löggæslulið en Royal Ulster Constabulary en í því voru eingöngu mótmælendur svo það var verulega hallað á kaþólska hluta íbúanna , " útskýrir Michael Craig sem búið hefur í Derry allt sitt líf .
Craig kemur frá blönduðum bakgrunni , móðurfjölskylda hans mótmælendatrúar en föðurfjölskyldan kaþólsk .
Hann sagðist því snemma hafa ákveðið að reyna að halda sig í miðjunni og taka afstöðu með hvorugum hópnum .
" Það var hins vegar hægara sagt en gert því þá litu báðar hliðar á þig sem svikara við málstaðinn svo þú varst ef til vill í meiru hættu en annars .
Eftir Bloody Sunday var eins og þungt ský lægi yfir borginni .
Herdeildin fór en eftir sat samfélag þrungið reiði og sorg og tvískiptara en nokkru sinni fyrr .
Við vissum að hermennirnir höfðu komið fyrir vopnum á líkunum til að láta líta út fyrir að þeir sem féllu hefðu skotið á þá fyrst .
Einhvern veginn þurfti herinn að breiða yfir og reyna að réttlæta það sem þeir höfðu gert .
Þeir frömdu glæp og enn stærri glæp með því að reyna að hylma yfir hann .
" Niðurstaða Saville-skýrslunnar Herdeildin sem átti hlut að máli fékk hins vegar orðu Englandsdrottningar fyrir hugrekki .
Árið eftir var skipuð rannsóknarnefnd um atburði Bloody Sunday , Widgery-dómstóllinn undir umsjón Lord Widgery .
Rannsóknin tók afar stuttan tíma og var harðlega gagnrýnd fyrir ónákvæmni og fljótfær vinnubrögð .
Í stað þess að lægja öldurnar átti niðurstaða Widgery-dómstólsins hins vegar aðeins eftir að kynda undir reiði almennings þar sem fjölmörg vitni að atburðinum , þar á meðal alþjóðlegir blaðamenn og ljósmyndarar , voru ekki kölluð fyrir dómstólinn til að bera vitni .
Niðurstaða hans var á þá leið að aðgerðir breska hersins hefðu verið " allskostar ónauðsynlegar " .
Í janúar 1998 kallaði ríkisstjórn Tonys Blairs eftir því að skipuð yrði önnur rannsóknarnefnd , í umsjón Lord Saville , um atburði Bloody Sunday .
Tólf árum síðar , eftir viðtöl við um 900 vitni og eftir að hafa loks fengið gögn á borð við ljósmyndir og upptökur úr herþyrlum sem hingað til höfðu verið illfáanlegar frá varnarmálaráðuneyti Bretlands , kynnti Saville niðurstöður nefndarinnar en um var að ræða ítarlegustu og umfangsmestu rannsókn sem stjórnað hafði verið í gjörvallri breskri réttarfarssögu .
Í niðurstöðu Saville kemur fram að aðgerðir bresku hermannanna hafi einkennst af algjöru stjórnleysi þar sem þeir skutu á óvopnaða , almenna borgara sem ýmist voru að flýja undan þeim eða reyna að koma særðum til hjálpar .
Flestir hinna látnu voru skotnir í bakið eða í návígi þar sem þeir lágu særðir á jörðinni .
Í viðtölum við vinnslu Saville-skýrslunnar fullyrtu vitni að þau hefðu heyrt James Joseph Wray , 22 ára , hrópa á hjálp þar sem hann lá særður í götunni , ófær um að hreyfa fæturna .
Krufningarskýrsla leiddi í ljós að dánarorsök Wrays var skotsár á höfði af stuttu færi .
Í niðurstöðu skýrslunnar segir að hermennirnir hafi misst stjórn á sér og myrt saklausa borgara .
Aðgerðir hersins á Bloody Sunday voru með öllu óréttlátar og óréttlætanlegar eins og David Cameron , forsætisráðherra Bretlands , komst að orði þegar Saville-skýrslan var kynnt .
Í kjölfarið bað hann fjölskyldur hinna látnu formlega afsökunar fyrir hönd bresku ríkisstjórnarinnar .
Átökin innan samfélagsins Síðasta Bloody Sunday-minningargangan hefst á Creggan-svæðinu og fylgir leið göngumanna daginn örlagaríka árið 1972 .
Það er kalt í veðri og þúsundir fólks hafa safnast saman í göngunni sem í gegnum árin hefur orðið táknræn fyrir kröfur um mannréttindi og borgaraleg réttindi um heim allan .
Auk fána héraðanna fjögurra á Írlandi , Munster , Leinster , Connaught og Ulster má sjá fána Palestínu , regnbogafána samtaka samkynhneigðra og annarra kröfuhópa .
Paul Devine og fjölskylda hans hafa tekið þátt í göngunni á hverju ári .
Michael McDaid , móðurbróðir Devine , var einn þeirra sem féllu á Bloody Sunday , þá 21 árs gamall .
Í útdrætti Saville-skýrslunnar sem aðstandendur þeirra sem létust fengu eintak af , var að finna nákvæma lýsing á því hvernig dauða ástvina þeirra bar að .
" Michael var að ganga í burtu frá hermönnunum þegar hann var skotinn í andlitið .
Kúlan kom út rétt fyrir neðan herðablaðið á honum og af afstöðu kúlunnar að dæma virðist henni hafa verið skotið frá Derry-veggnum sem umlykur svæðið þar sem óeirðirnar náðu hámarki .
Hann var skotinn af leyniskyttu , " útskýrir Devine .
Hann kemur frá sterkum , kaþólskum bakgrunni sem hann segir að hafi gert hermönnunum auðveldara fyrir við að tengja fjölskyldu sína Írska lýðveldishernum .
Hann man vel eftir að hafa verið í pössun heima hjá móðurömmu sinni þegar breskir hermenn ruddust inn og gerðu húsleit , tæpum áratug eftir að þeir skutu móðurbróður hans til bana .
" Ég og bróðir minn vorum hágrátandi inni í stofu með hendur upp í loft .
Amma var inni í eldhúsi og kallaði á okkur að vera rólegir , vera hugrakkir og að segja ekki neitt á meðan hermennirnir sneru öllu á hvolf í húsinu .
Við fjölskyldan vorum ekki tengd IRA á nokkurn hátt fyrir Bloody Sunday .
Fjöldi manns skráði sig hins vegar í Írska lýðveldisherinn eftir atburðinn og það getur verið að móðurbræður mínir og aðrir frændur hafi gert slíkt hið sama .
" Herdeildin fór í burtu en bilið milli mótmælenda og kaþólikka í samfélaginu breikkaði og hatrið á milli hópanna varð gríðarlegt .
Devine minnist þess að amma hans fékk sent nafnlaust bréf á hverjum einasta laugardegi eftir Bloody Sunday .
" Bréfið var sent frá pósthúsinu í The Fountain sem er mótmælendabyggð beint á móti The Bogside þar sem við bjuggum .
Í bréfinu var bresku hermönnunum hrósað fyrir að drepa son hennar .
Hún fékk þetta sama bréf sent á hverjum laugardegi í 17 ár eða þar til hún lést .
Átökin eru innan samfélagsins sjálfs og rætin eftir því " , bætir hann við .
Síðasta gangan ? Bloody Sunday-minningargangan hefur verið haldin á vegum aðstandenda þeirra sem féllu og Sinn Féin , stjórnmálaarms Írska lýðveldishersins .
IRA klofnaði hins vegar við samþykkt friðarsamkomulagsins á föstudaginn langa árið 1998 .
Klofningshópurinn nefnir sig RIRA , The Real IRA , og lýsti meðal annars sprengjutilræðinu í Omagh árið 1998 á hendur sér .
Þá féllu 29 manns .
Stjórnmálaarmur RIRA er 32 County Sovereign Movement sem berst fyrir sameinuðu Írlandi og hyggst halda minningargöngunni um Bloody Sunday áfram þó svo að meirihluti fólks sé þeirrar skoðunar að nú sé mál að linni .
Meðlimafjöldi RIRA hleypur á nokkrum hundruðum manns og er hlutfallslega mestur í Derry .
Gangan fer friðsamlega fram að þessu sinni og skipuleggjendur leggja áherslu á að nú sé hún haldin sem þakklætisvottur við þá sem stutt hafa fjölskyldurnar og baráttu þeirra í gegnum árin .
Við Williams Street , þar sem skothríð bresku herdeildarinnar hófst á Bloody Sunday , klofnar hópurinn hins vegar í tvennt .
Annars vegar er meirihluti göngufólks sem heldur áfram upp að Guildhall fyrir formlega athöfn dagsins en hins vegar eru stuðningsmenn 32 County Sovereign Movement sem halda í átt að Free Derry Corner fyrir sína eigin athöfn og ræðuhöld .
Skýr um sakleysi , óskýr um sekt " Saville-skýrslan var mjög skýr um hverjir voru saklausir en óskýr þegar kom að því að lýsa yfir hverjir voru sekir , " sagði Mark Durkan þingmaður í ræðu sinni við Guildhall .
Hann sagði jafnframt að niðurstaða skýrslunnar hefði ekki sagt íbúum Derry neitt sem þeir vissu ekki þegar .
" Við vissum alltaf að þeir voru saklausir , allir sem einn .
Nú veit heimurinn það líka .
" " Niðurstaða Saville-skýrslunnar er aðeins dæmi um hvernig áralöng barátta getur borið ávöxt , " sagði talskona samtakanna The Ballymurphy Massacre , en þau berjast fyrir því að breska ríkisstjórnin framkvæmi einnig rannsókn á atburðum sem áttu sér stað í Ballymurphy árið 1971 þar sem bresk herdeild skaut ellefu manns til bana , þar á meðal Joan Connolly , átta barna móður .
Vinnsla Saville-skýrslunnar var hins vegar kostnaðarsöm fyrir breska ríkið og var endanlegur kostnaður um 200 milljónir punda .
" David Cameron hefur ekki efni á því að tala um kostnað við slíka rannsókn .
Að okkar dómi er um að ræða skuld sem hann þarf að greiða okkur .
Okkar fórnarkostnaður var mikill og verður ekki mældur í peningum .
Okkar kostnaður var að horfa upp á auðan stól við borðið á jólunum , að geta ekki haft fjölskyldumeðlimi okkar viðstadda þegar við eignuðumst börn og giftumst , grétum og hlógum .
" Hún bað að lokum viðstadda að halda áfram að styðja málstaðinn með því að taka þátt í minningargöngu um þá sem létust í Ballymurphy sem haldin hefur verið ár hvert frá atburðinum .
" Við höldum áfram þar til við fáum svör , þar til sannleikurinn hefur komið í ljós og þar til við höfum verið beðin afsökunar .
Niðurstaða rannsóknarinnar á atburðum Bloody Sunday er byrjunin , ekki endirinn , " Gerry Adams , leiðtogi Sinn Féin , tók til máls og sagði að niðurstaða skýrslunnar hefði einnig leitt í ljós hversu brýn þörf væri á að skipa alþóðlegan dómstól til að gera upp fortíð Norður-Írlands .
Fórnarlömb ofbeldis af hálfu IRA ættu líka skilið að fá að vita sannleikann .
Forystumenn úr röðum mótmælenda hafa bent á að það að draga bresku hermennina fyrir dómstóla skili engum ávinningi en fjölskyldur tveggja fórnarlamba Bloody Sunday íhuga málsókn án hendur tveimur hermönnum .
Þeir benda jafnframt á að margir úr röðum IRA hafi aldrei verið dregnir fyrir dóm né þurft að svara til saka fyrir morð og glæpi sem þeir frömdu .
Í því sambandi hefur verið horft sérstaklega til Martins McGuinness sem var einn af aðalleiðtogum IRA á þeim tíma sem The Troubles stóðu sem hæst .
Hann er nú varaforseti norðurírsku heimastjórnarinnar .
Á móti benda kaþólikkar á að IRA-menn sem og hverjir þeir sem grunaðir voru um að tengjast IRA voru hundeltir af breska hernum , fangelsaðir og sviptir mannréttindum .
Bresku hermennirnir voru hins vegar sæmdir orðu í kjölfar morðanna sem þeir frömdu á Bloody Sunday .
" Við erum að fagna " John Kelly , sem missti bróður sinn Michael á Bloody Sunday , tók til máls fyrir hönd aðstandenda og skipuleggjenda göngunnar .
Hann talaði meðal annars um áframhaldandi baráttu fjölskyldu Gerry Donaghy sem var 17 ára gamall þegar hann féll á Bloody Sunday .
Í Saville-skýrslunni kemur fram að á Donaghy hafi fundist naglasprengja en ekki kemur fram hvort bresku hermennirnir komu henni fyrir á honum eins og þeir komu vopnum fyrir á öðrum sem létust , eða hvort Donaghy , sem var meðlimur í IRA-tengdu samtökunum Fianna Éireann , hafi sjálfur borið sprengjuna í göngunni .
Fjölskylda Donaghy heldur fram sakleysi hans og heldur áfram baráttunni til að hreinsa mannorð hans .
Að lokum voru nöfn allra þeirra sem létust og særðust lesin upp en í stað þess að vera fylgt eftir með mínútu þögn eins og verið hefur , var lestrinum fylgt eftir með mínútu löngu lófataki .
" Við erum að fagna , " bætti Kelly við .
Samfélag án haturs Baráttan milli lýðveldissinna og sambandssinna á Norður-Írlandi hefur verið til staðar í margar aldir og enn koma upp blóðug átök á milli hópanna tveggja með reglulegu millibili .
Margir eru þeirrar skoðunar að í ljósi hátta nútímasamfélags sé barátta fyrir sameinuðu Írlandi orðin úreltur og óraunhæfur kostur fyrir íbúa Norður-Írlands .
Paul Devine er á öðru máli .
" Það á að gerast og mun gerast í framtíðinni , hins vegar er ómögulegt að segja nákvæmlega til um hvenær það mun gerast .
Það byggist allt á því að ráðamenn þurfa að fara að tala saman , verkalýðsfélögin þurfa að tala saman .
Námskráin í skólunum þarf að breytast og kennsla í írsku þarf að byrja hér eins og hún er kennd á Írlandi .
Fólk má ekki halda að baráttan hafi verið til einskis .
Við erum að stefna að sama marki og alltaf , það gerist bara hægar en við héldum .
" Michael Craig telur hins vegar að það væru mikil mistök að stefna að sameiningu Írlands .
" Sagan myndi endurtaka sig .
Með sameiningunni væru mótmælendur komnir í mikinn minnihluta og við færum aftur á byrjunarreit með tilheyrandi blóðsúthellingum .
Ég tel að í stað þess að láta okkur dreyma um sameinað Írland ættum við að einbeita okkur að sameinuðu Norður-Írlandi og brúa bilið milli mótmælenda og kaþólikka .
Það krefðist mikillar uppstokkunar en fyrst og fremst í menntakerfinu .
Það þyrfti að leggja niður kaþólska skóla og mótmælendaskóla og leyfa börnunum að alast upp saman , menntast í blönduðum skólum og eignast vini frá báðum hliðum .
Temja þeim umburðarlyndi og virðingu fyrir einhverju sem er öðruvísi en samt svo svipað .
Með þeim hætti vona ég að hatrið síist hægt og rólega úr samfélaginu í gegnum kynslóðirnar .
" Höfundur er stjórnmálafræðingur .
