Undanfarnar vikur hafa birst ótal greinar í dagblöðunum þar sem fyrirhuguðum breytingum á lögum , reglugerðum og öðrum ákvæðum er varða náttúru landsins og ferðalög um það er mótmælt .
Nú er verið að vinna að frumvarpi til laga um endurskoðun náttúruverndarlaga og laga um vernd friðun og veiðar á villtum fuglum og spendýrum .
Þá liggja á borði umhverfisráðherra tillögur að verndaráætlun um Vatnajökulsþjóðgarð .
Allar þessar fyrirhuguðu breytingar skipta verulegu máli fyrir útivistarfólk og áhugafólk um skógrækt og landgræðslu .
Satt best að segja eru sumar þessara tillagna sérfræðinga og annarra ráðgjafa stjórnvalda mjög sérstakar svo ekki sé meira sagt .
Stjórn Vatnajökulsþjóðgarðs leggur til að veiðar á heiðagæs verði takmarkaðar , veiðitími styttur á afmörkuðu svæði .
Þess má geta að heiðagæsastofninn er sterkasti stofn veiðidýra hér á Íslandi eða um 380.000 fuglar og við erum að veiða um 5% úr stofninum .
Ástæðan fyrir því að lagt er til að stytta veiðitímann er meint ungadráp sem ekki hefur tekist að sanna eða leggja fram nein trúverðug gögn í málinu .
Hér er því um ótrúlega óvönduð vinnubrögð að ræða sem ekki er hægt að una við .
Gróður- og jarðvegseyðing er alvarlegasti umhverfisvandi Íslendinga .
Nær allur skógur og helmingur gróðurþekju tapaðist á 1.100 árum .
Aðeins 11% landsins eru talin lítið sem ekkert rofin .
Skógræktarfólk er afar ósátt við framkomnar tillögur um að notkun innfluttra trjátegunda verði takmarkaðar eða bannaðar .
Fyrstu trjáplöntur af erlendum uppruna voru gróðursettar á Þingvöllum 1899 .
Hákon Bjarnarson skógræktarfræðingur kom heim frá námi 1932 og réðst til starfa hjá Skógræktarfélagi Íslands .
Hákon taldi að nauðsynlegt væri að flytja hingað til lands erlendar trjátegundir ef árangur ætti að nást í skógrækt hér á Íslandi .
Hákoni var hinsvegar ljóst að gæta yrði varúðar í þessum efnum og taka yrði tillit til sérstöðu Íslenskrar náttúru .
Um þetta efni fjallar hann í tímaritinu Skógræktarmál 1934 .
Hann bendir meðal annars á nauðsyn þess að sækja fræ til innflutnings til staða með veðurfar sem líkist veðurfari á Íslandi .
Vísindamenn og aðrir sérfræðingar geta ekki leyft sér að vera í stríði við þjóðina um eins mikilvægan málaflokk og nýtingu og notkun íslenskrar náttúru .
Íslenskir fræðimenn eru vel menntaðir og án efa gengur þeim gott eitt til .
Ákvarðanir um náttúruvernd og nýtingu náttúrunnar verður að vera víðtæk sátt um .
Ég vil að lokum vitna í umhverfisráðherra Svandísi Svavarsdóttur en hún skrifaði grein í Fréttablaðið 15. janúar síðastliðinn .
Þar fjallar hún um endurskoðun náttúruverndarlaga og bendir á að tillögurnar séu á vef ráðuneytisins og að almenningi sé gefinn kostur á að koma með athugasemdir .
Þá segir ráðherra : " markmiðið með þessari aðferð er að kalla eftir víðtækum sjónarmiðum allra þeirra sem láta sig náttúruvernd varða svo að endanlegt frumvarp endurspegli eftir fremsta megni þau fjölmörgu sjónarmið sem upp eru " .
Þetta er lofsvert framtak ráðherra og í ljósi breyttra vinnubragða í umhverfisráðuneytinu ætti ráðherra að senda verndaráætlun þá sem stjórn Vatnajökulsþjóðgarðs hefur látið gera aftur til stjórnarinnar og láta hana vinna nýja áætlun , en nú í náinni samvinnu við hagsmunaaðila – fólkið í landinu .
