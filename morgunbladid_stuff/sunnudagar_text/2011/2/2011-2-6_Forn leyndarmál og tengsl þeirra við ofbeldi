Það eru nokkrar bækur á náttborðinu mínu en mér gengur misvel að komast í gegnum þær , verð bara svo syfjuð þegar ég byrja að lesa á kvöldin .
Mér tókst þó að lesa tvær bækur þessi jól , báðar mjög góðar og um margt líkar þótt ólíkar séu .
Fyrst las ég Hreinsun eftir Sofi Oksanen og síðan Furðustrandir eftir Arnald Indriðason .
Það er kannski að bera í bakkafullan lækinn að fjalla um Furðustrandir , eftir alla þá umfjöllun sem hún hefur fengið .
Ég get þó sagt það að mér leist sérlega vel á bókina langt fram yfir miðju en þegar ég kláraði hana eitt kvöldið var ég ekki viss hvort ég væri enn sömu skoðunar .
Ég var lengi hugsi yfir því hvað breytti þessari afstöðu minni .
Hvað gerist í lífi venjulegs fólks þegar farið er að grafa upp gömul leyndarmál og hverjum er greiði gerður með því að upplýsa þau ? Hverjar eru svo afleiðingarnar ? Bókin Hreinsun , sem gerist að mestu í Eistlandi , fjallar ekki síður um leyndarmál og tengsl þeirra við ofbeldi .
Áhrifarík bók sem heldur manni gersamlega vakandi , að minnsta kosti mér .
Í báðum þessum bókum er verið að gera upp fortíðina og finna svör sem tengjast henni .
Skyldu ekki margar fjölskyldur eiga sér forn leyndarmál sem ekki eiga að komast upp ? Núna er ég að lesa bókina Ofbeldi eftir Erlu Kolbrúnu Svavarsdóttur prófessor , sem er kannski við hæfi eftir tvær skáldsögur þar sem ofbeldi kemur við sögu .
Bókin inniheldur niðurstöður íslenskra rannsókna á ofbeldi gagnvart konum , tíðni þess og hvaða áhrif það hefur á heilsufar þeirra .
Þunglyndi , liðverkir , hjarta- og æðasjúkdómar , langvarandi verkir , asmi o.fl. eru sjúkdómar sem eru algengari hjá konum sem upplifa ofbeldi .
Samkvæmt rannsóknum upplifir ein af hverjum fimm konum ofbeldi á ævi sinni , andlegt , líkamlegt eða kynferðislegt .
Mér finnst þetta óhugnanlegar tölur .
Ég þekki miklu fleiri en fimm konur en veit ekki um neina nána mér sem hefur lent í ofbeldi .
Getur það staðist ? Kæri lesandi , hvað með þig ? 