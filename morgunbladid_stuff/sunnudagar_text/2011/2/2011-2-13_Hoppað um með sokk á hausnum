08:45 Fleygi mér fram úr rúminu á autopilot , er hálf-meðvitundarlaus .
Skelli frosnu croissant inn í bakarofninn , fer í sturtu .
Fer í ljóta sloppinn minn og tek croissantið úr ofninum , það er heitt , kaffið er sterkt og greipsafinn er góður ...
les blaðið ...
byrja að koma til meðvitundar .
9:10 Klára að undirbúa plan dagsins , átti eftir að klára " monologue " og skipuleggja nákvæmlega hvað er hagkvæmast að reyna að klára í dag .
Skelli í mig öðrum kaffibolla , dey í maganum ( muna að drekka meira te á morgnana ) .
Freistast til að fá mér væna sneið af RiceCrispies-köku ...
hefði alveg mátt sleppa henni .
Gaman að það snjóaði í nótt , gott að fá kuldann .
Skelli á mig loðhúfinni ...
fatta að skafan er týnd ...
finn rauða barnalúffu í staðinn .
10:30 Mætt niður í Borgarleikhús , fer beint á hlaupabrettið þar sem ég náði ekki að fara í morguntímann .
Næ góðum hálftíma ...
RiceCrispies-kakan reyndar alveg að gera góða hluti á hlaupabrettinu .
11:15 Byrja að vinna með strákunum í Íslenska dansflokknum .
Er að semja verk sem verður frumsýnt 4. mars , ber titilinn White for decay og er samstarfsverkefni milli mín , ÍD og Prologus , leikritunarsjóðs Þjóðleikhússins .
Byrjum á sirkussprikli , er að kenna þeim smá trix sem ég lærði í sirkusskólanum í fyrra , erum að reyna að færa það frá dýnu yfir á hart dansgólfið sem er oft hægara sagt en gert .
Skullum öll svolítið vel á gólfið , smá hausverkur og húðblæðingar en allir komnir með þetta fyrir hádegismat .
Fórum í textavinnu , smá slagsmál og stepp eftir hádegi .
Ætla að koma steppi aftur í tísku , hahaha ...
ekki gott fyrir egóið að steppa með honum Cameron , reyni að muna hvernig mér datt þetta í hug ...
þarf að hætta að vinna í verkinu mínu kl. 15 út af aukaæfingu .
Er spæld yfir að þurfa að hætta , við vorum komin á svo gott skrið .
15:00 Aukaæfing á Transaqania , verki Ernu Ómarsdóttur .
Er á leiðinni með flokknum til Rómar að sýna það á Equilibrio-festivalinu .
Það er búningaæfing , var búin að gleyma hvað búningurinn er sjúklega þröngur ( heilgalli með áfastri grímu ) .
Set á mig grímuna og fatta þá að ég er með maskara ( gríman er svo þröng yfir andlitið að ef ég er með maskara stingast augnhárin inn í augun , svona svipað og að vera með sokkabuxur á hausnum ) , reyni að kroppa maskarann af mér í fljótheitum .
Byrjum rennsli .
17:45 Klárum æfinguna , á að mæta á fund kl. 18 niðri í bæ .
Hleyp niður af 4. hæð , ennþá að svitna eftir rennslið , sé mig í spegli ...
er eins og flak í framan eftir að " headbanga " með sokk á hausnum í klukkutíma ...
mér fallast hendur .
Maskari er ekkert að fara að gera kraftaverk .
Reyni að ná mestu loðnunni úr hárinu á mér , stekk í úlpuna og loðhúfuna yfir æfingafötin og hleyp út í bíl .
Andast úr hita og svita í bílnum , ríf mig úr útifötunum á næstu umferðarljósum , hallelúja fyrir snjóinn , keyri með alla glugga opna niður í bæ .
Verð vitni að óvenjulegum lúxus í íslenskri veðráttu ...
Snjór og logn ...
ekkert rok ? 18:00 Komin niður á 10 dropa að hitta Tóta ( Þórarin úr Agent Fresco ) , erum að byrja að breinstorma fyrir verk sem verður sýnt í maí .
Fæ mér kaffi og pönnsu ( 10 dropar gera besta cappucino í Reykjavík að mínu mati ) .
Komumst alveg á flug , frábærar hugmyndir og erum alveg á sömu línu .
Hlakka til að fara að vinna þetta , skemmtilegt samstarf .
18:55 Hausinn á mér fyllist af hugmyndum á leiðinni heim .
Skrifa allt í bókina mína , gott að losna við það úr hausnum .
Fer beint í tölvuna að senda pósta tengda verkefninu .
Sé þá að mín bíður haugur af vinnupóstum .
20:00 Garnagaul vekur mig úr email-mókinu .
Skottast út í Melabúð að kaupa kjúkling .
Hitti loksins Trausta , kærastann minn .
Enda með að gera kalkúnafyllingu og fylla bringurnar , gera rjómasósu handa okkur , hringi í systur mína til að fá nýju uppskriftina hennar að sætri kartöflumús með appelsínu / sítrónusafa í , hræðilega ljúffeng .
22:00 Var búin að lofa Snædísi vinkonu minni að hitta hana í einn drykk .
Skellum okkur á Ölstofuna .
Smám saman streyma inn dansarar , gaman að hitta svona marga óvænt .
1:07 Komin í vinnugírinn aftur , mesti vinnufriðurinn er eftir miðnætti .
Er með fyrsta semi-rennsli á verkinu mínu á morgun sem þarf að undirbúa .
Klára að svara nokkrum emailum .
Góð stemning .
Djass sem Trausti er að spila í bland við rokk .
2:14 Sé að það er komin stormviðvörun fyrir nóttina .
Hljómar vel , það er svo notalegt að sofna í brjáluðu veðri í vel upphituðu húsi .
