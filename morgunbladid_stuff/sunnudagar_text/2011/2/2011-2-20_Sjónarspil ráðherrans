Fannst ekki fleirum en mér það bæði hallærislegt og pínlegt þegar við ræðuhöld og lúðrablástur var greint frá því á fimmtudag að skrifað hefði verið undir samning um kísilver í Helguvík og næmi heildarfjárfestingin 110 milljónum evra , eða um 17,6 milljörðum króna ? Undirbúningur verkefnisins mun hafa staðið í fjögur ár og halda menn virkilega að það sé einhver tilviljun að þau Steingrímur J. og Katrín Júlíusdóttir mæta í Reykjanesbæ á fimmtudag , daginn eftir að Icesave var samþykkt á Alþingi , til þess að undirrita samning um erlenda fjárfestingu á Íslandi ? Staðreyndin er sögð vera sú að þessir samningar hafi um hríð verið frágengnir og tilbúnir til undirskriftar , en Steingrímur J. Sigfússon fjármálaráðherra hafi talið að það þjónaði ekki málstaðnum að skrifa undir fyrr en Alþingi hefði samþykkt Icesave .
Þetta kallast ekkert annað en skrípalæti fjármálaráðherra , eða hvað ? Hann hefur sagt að engin erlend fjárfesting fáist til landsins nema Icesave sé út af borðinu og því var fimmtudagurinn svo góður í áróðursskyni .
Ekkert í máli oddvita ríkisstjórnarinnar kom á óvart á Alþingi á miðvikudag ; allt gamlar og útjaskaðar klisjur sem enn hafa ekki orðið að áhrínsorðum , þrátt fyrir hótanir í garð þjóðarinnar í langan tíma .
Fjármálaráðherrann sagði m.a. : " Menn verða stórir af því ( að semja – innsk .
AB ) en ekki því að halda tilgangslausu stríði áfram stríðsins vegna .
" Og forsætisráðherrann hljómaði vitaskuld eins og gamalrispuð vínilplata þegar hún sagði að þeir sem höfnuðu Icesave-samningnum sem fyrir lægi tefldu þjóðarhag í mikla tvísýnu .
Kannast menn við klisjuna ? Ekki verður annað sagt en forseti Íslands , Ólafur Ragnar Grímsson , hafi úr töluverðu safni góðra röksemda að velja , nú þegar hann íhugar hvort hann eigi að vísa lögunum um Icesave til þjóðarinnar , eins og hann gerði í ársbyrjun í fyrra .
Hann hefur 41 þúsund undirskriftir , sem þeir sem stóðu að kjósum.is söfnuðu á örfáum dögum .
Þetta eru tæplega 10 þúsund fleiri undirskriftir en ábúandinn á Bessastöðum hafði úr að moða þegar hann ákvað á sínum tíma að vísa fjölmiðlalögunum í þjóðaratkvæðagreiðslu , sumarið 2004 , á þeim forsendum að gjá hefði myndast milli þings og þjóðar .
Þá getur forseti Íslands horft til þess að atkvæði um tvær tillögur um þjóðaratkvæðagreiðslu um Icesave féllu þannig á Alþingi á miðvikudaginn að 30 þingmenn sögðu já við báðum tillögunum og 33 þingmenn sögðu nei .
Því verður ekki sagt að mikill munur sé á þeim inni á Alþingi sem vilja vísa málinu í þjóðaratkvæðagreiðslu og hinum sem vilja upp á sitt eindæmi fá að ákveða skuldbindingar og áhættu langt fram í tímann fyrir okkur sjálf , börn okkar , barnabörn og ófædd börn .
Loks getur forsetinn litið til þeirrar staðreyndar að í atkvæðagreiðslunni um sjálft Icesave-frumvarpið féllu atkvæði þannig að 44 sögðu já , 16 sögðu nei og þrír sátu hjá .
Við ígrundun á þeirri niðurstöðu hlýtur forsetinn að líta til þess að þótt hluti þingflokks Sjálfstæðisflokksins hafi greitt atkvæði með samningnum , vegna þess að þingmennirnir töldu , samkvæmt eigin útskýringum , að ekki yrði komist lengra ef á annað borð ætti að semja um málið , höfðu hinir sömu þingmenn Sjálfstæðisflokksins áður greitt atkvæði með því að málinu yrði vísað í þjóðaratkvæðagreiðslu .
Því hygg ég , þegar upp verður staðið , að ekki þurfi að setja svo mikinn valkvíða að forsetanum og þetta verði honum eftir allt fremur einfalt úrlausnarefni .
Að sjálfsögðu ákveður hann að vísa Icesave-lögunum til þjóðarinnar .
Svo fær forsetinn vitanlega beinan aðgang að kastljósi heimspressunnar , eina ferðina enn , sem hann getur litið á sem sérstaka bónusgreiðslu fyrir rétta ákvörðun .
Ekki leiðist forsetanum það ! 