Ég á það til að taka langar lestrarlotur , prjónalotur og sjónvarpsþáttaglápslotur á víxl .
Þegar ég er í lestrarlotu liggur oft bunki af bókum á náttborðinu og ég legg þá sem verður fyrir valinu vanalega ekki frá mér fyrr en hún er búin .
Þetta getur valdið svefnlausum nóttum og það skýrir eflaust af hverju bókalotur vara ekki endalaust hjá mér .
Ég fer oft á Borgarbókasafnið í Tryggagötu með syni mínum fjögurra ára sem veitir mér sjaldnast frið til að velja bækur fyrir sjálfa mig .
Því eru það oftast erlendar kiljur sem stillt hefur verið upp af starfsmönnum safnsins sem lenda í pokanum eða bækur sem liggja ofarlega á skilavagni .
Seinasta lestrarlota hófst á aðventunni og er nýlokið , þema hennar skandinavískar glæpasögur .
Ég byrjaði á nokkrum bókum eftir hina sænsku Camillu Läckberg en sneri mér svo að norska höfundinum Jo Nesbø .
Mér þótti aðalsöguhetja hans , Harry Hole , frekar óviðkunnanlegur og sjarmalaus náungi þannig að ég lagði Jo í salt eftir tvær bækur og hófst þá handa við lestur bóka Yrsu Sigurðardóttur sem höfðu alveg farið fram hjá mér fram að því .
Ég hef alltaf verið veik fyrir svolitlum draugagangi í bland við spennu og því hittir höfundurinn beint í mark hjá mér , eins og hún virðist gera hjá stórum hópi lesenda .
Tvær enskar glæpasögur fengu svo að fljóta með hinum norrænu , fremur ómerkileg saga sem heitir Emma ' s Baby og segir af móður sem týnir barninu sínu á brautarstöð í London .
Eftir þetta glæpasagnamaraþon fannst mér tími til kominn að breyta til og þá var það meðal annars bókarkápan fallega sem seldi mér bókina Svar við bréfi Helgu .
Aldeilis fín tilbreyting frá glæpasögustílnum að lesa textann sem skrifaður var eins og af gömlum bónda á fyrrihluta síðustu aldar .
Raunsæisleg bók , fyndin og sorgleg í senn .
Nú er formlegri bókalotu lokið , annað tekið við , en á náttborðinu hvíla samt sem áður tvær handbækur .
Annars vegar snilldarverkið Saumahandbókin og hins vegar Your Pregnancy Bible .
Góðar og gagnlegar handbækur , hvor á sinn hátt .
