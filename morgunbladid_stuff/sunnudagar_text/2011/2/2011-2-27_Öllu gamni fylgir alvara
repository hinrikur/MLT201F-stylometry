Öll höfum við gaman af góðu gríni .
Smekkur okkar á því hvað er gott grín er hins vegar mismunandi .
Sumum finnst gaman að leika sér með tungumálið í ýmiss konar orðabröndurum .
Þá er oft snúið út úr hefðbundinni merkingu orða og þau fá nýja og óvænta merkingu .
Dæmi um slíkan brandara heyrði ég ekki alls fyrir löngu .
Grínarinn hafði verið í hniti og fengið boltann í andlitið , beint á varirnar sem bólgnuðu nokkuð .
Þegar sagt var frá atvikinu sagði sú sem fyrir boltanum varð að hún hefði endað sem varamaður í leiknum .
Í svona tilvikum er tungumálið notað á skemmtilegan og oft á tíðum fyndinn hátt .
En ekki eru allir brandarar jafn saklausir og varamannabrandarinn .
Sumu gríni er ætlað að benda á ýmislegt sem þykir gagnrýnivert í samfélaginu og margir telja að beittur húmor sé besta vopn gagnrýnandans .
Þetta má til dæmis gera með því að snúa raunverulegum atvikum upp í andhverfu sína .
Þennan húmor sjáum við daglega til dæmis í formi skopmynda í dagblöðum .
Einnig er til í dæminu að atvik sem þykir gagnrýnivert sé tekið skrefinu lengra í gríninu .
Þannig má til dæmis nefna brandara úr nýjasta Áramótaskaupi Sjónvarpsins .
Þar voru orð Sóleyjar Tómasdóttur og viðbrögð samfélagsins við þeim til umfjöllunar .
Í Skaupinu voru viðbrögð Sóleyjar við karlkyns ísbirni afdráttarlaus , hún vildi láta drepa hann eins og allt annað karlkyns .
Þarna voru viðbrögð samfélagsins við blaðaviðtali við Sóleyju tekin lengra og í raun beindist grínið ekki að Sóleyju heldur ofsafengnum viðbrögðum fólks við viðtalinu .
Önnur tegund af húmor er svo langt frá því að vera fyndin eða til gagns .
Þetta er húmor sem er meiðandi og niðurlægir þá sem fyrir honum verða .
Þeir sem beita húmor af þessu tagi eiga það gjarnan sameiginlegt að vera í sterkari stöðu en sá sem grín beinist að .
Núna er mjög í tísku að beita þessum meinta húmor gegn konum .
Konan sé best geymd bak við eldavélina ; konur eigi ekki heima í stjórnmálum því þær láti stjórnast af tilfinningum ; að gott sé að eiga konu til að þvo þvottinn og ýmislegt í þessum dúr og raunar margt miklu verra .
Ef kona hlær ekki að þessu er hún í ofanálag húmorslaus freðýsa , skilur ekki grínið og tekur alltaf allt svo alvarlega .
Málið er bara að svona grín afhjúpar ákveðin viðhorf , hvort sem þau eru meðvituð eða ómeðvituð .
Og þegar síendurtekið grín af þessu tagi dynur á fólki hættir það fljótlega að vera fyndið og verður ógnvænlegt og jafnvel hættulegt .
Í bröndurum af þessu tagi birtist megn og rótgróin kvenfyrirlitning .
Því öllu gamni fylgir nokkur alvara og kvenfyrirlitning er alvarlegt mál .
Halda lesendur að það sé tilviljun að kona sem talar fyrir jafnrétti sé kölluð krossþroskaheft en karlar sem undanfarið hafa skrifað um jafnrétti séu kallaðir öðlingar ? Það er kannski bara grín líka ? Tungumálið er tæki sem menn nota til að skemmta sér og öðrum .
En tungumálið er líka tæki sem menn nota til að halda stöðu sinni og meiða aðra .
Tungumálið sjálft gerir þó ekki mikið upp á sitt eindæmi , það eru málnotendurnir sem ákveða til hvers þeir nota málið .
Leikum okkur með það , gerum grín , gagnrýnum en meiðum ekki annað fólk með þessu fína tæki sem við búum yfir .
