Hunt og St .
John .
Keegan og Toshack .
Dalglish og Rush .
Aldridge og Beardsley .
Fowler og Owen .
Þau eru ófá framherjapörin sem gert hafa garðinn frægan á Anfield gegnum tíðina .
Þá var Fernando Torres þegar best lét ígildi tveggja manna .
Guð allsherjar forði mér undan reiði Rauða hersins fyrir að nefna þann auma Júdas á nafn ! Eftir að innkaupadeildin á Anfield gekk bókstaflega af göflunum á mánudaginn var Liverpool skyndilega komið með glænýtt par framherja tveimur mínútum fyrir miðnætti .
Úrúgvæjann Luis Suárez og Englendinginn Andy Carroll .
Hlutverk þeirra verður að leysa téðan Torres af hólmi .
Suárez , 24 ára , tók þegar til óspilltra málanna , hafði ekki verið inn á vellinum í margar mínútur í sínum fyrsta leik , gegn Stoke City , í vikunni þegar tuðran lá í netinu .
Andy Wilkinson , leikmaður gestanna , gekk þar raunar í milli en Úrúgvæinn fær markið líklega fært á sína ferilskrá þar sem knötturinn var á leið í markið .
Suárez fagnaði eins og hann hefði aldrei skorað áður .
Sú er þó ekki raunin .
Kappinn gerði 111 mörk í 159 leikjum á þremur og hálfu ári fyrir Ajax í Hollandi , þar af 49 mörk í 48 leikjum á liðinni leiktíð .
Það eru geggjaðar tölur .
Beit mótherja í öxlina Það er fleira geggjað í fari Suárez .
Árla á Ajax-ferlinum var honum legið á hálsi fyrir grófan leik og fyrr á þessari sparktíð gerði kappinn sér lítið fyrir og beit Otman Bakkal , leikmann PSV , í öxlina eftir að ágreiningur reis þeirra í millum í leik .
Hlaut Suárez sjö leikja bann að launum .
Þá er varsla hans með hendinni í leik Úrúgvæ og Gana á HM síðastliðið sumar alræmd en hún skilaði þjóð hans á endanum í undanúrslit mótsins .
Sá gjörningur er til marks um sigurvilja Suárez , hann lætur einskis ófreistað til að hafa betur í leikjum .
Ekki veitir Liverpool af slíkum hugsjónamönnum á þessum síðustu og verstu .
Burtséð frá þessu hefur Suárez margsýnt að hann er frábær knattspyrnumaður .
Útsjónarsamur , mjúkur í móttökunni , skytta góð og lúsiðinn .
Svolítill Carlos Tévez .
22,8 milljónum sterlingspunda hefur að líkindum verið vel varið .
35 milljónir punda fyrir Andy Carroll , 22 ára , eru meiri áhætta .
Miðherjinn stæðilegi , sem kom frá Newcastle United , er sannarlega með athyglisverðari leikmönnum sem fram hafa komið í Englandi á liðnum misserum en hann hefur aðeins leikið 49 leiki í efstu deild .
Gert í þeim 14 mörk .
Menn væta ekki brækur sínar yfir þeirri tölfræði .
Á móti kemur að Carroll er rétt að byrja .
Hann er gamla gerðin af miðherja , stór , sterkur og lagaður til loftárása .
Kevin Keegan hefur til að mynda látið hafa eftir sér að Carroll sé í hópi þriggja fremstu kollspyrna sem hann hafi augum litið .
Og er Keegan eldri en tvævetur .
Nú ríður bara á að Carroll haldi að sér höndum utan vallar .
Bið verður á því að Carroll klæðist rauðu treyjunni , hann á við meiðsli að stríða , en afar fróðlegt verður að sjá hann stilla sér upp við hlið Luis Suárez í framlínu Liverpool .
Hvort tvíeykið fer síðar meir á blað með þeim mönnum sem nefndir voru hér í upphafi mun tíminn hins vegar skera úr um .
Butch og Sundance ? Af mergjuðum miðherjapörum úr sögu Liverpool minna Carroll og Suárez fljótt á litið mest á Kevin Keegan og John Toshack .
Litli og stóri .
Úrúgvæinn er að vísu ekki með smæstu mönnum ( 181 cm ) en við hlið Carrolls ( 191 cm ) er hann ekki mikill fyrir mann að sjá .
Keegan og Toshack , sem léku saman hjá Liverpool frá 1971-77 , vógu hvor annan frábærlega upp .
Annar firnasterkur í loftinu en hinn þreifst best í sverðinum .
Hversu mörg mörk lögðu þeir upp hvor fyrir annan ? Átt þú þær tölur , Arngrímur Baldursson ? Vinsælt var að bera Toshack og Keegan saman við fræg tvíeyki úr sögunni , lífseigust var samlíking hins rómaða sparktímarits Shoot , Leðurblökumaðurinn og Robin .
Dreif blaðið þá kumpána meira að segja í fræga myndatöku í gervum .
Ætli Carroll og Suárez séu ekki meira svona Butch Cassidy og The Sundance Kid .
