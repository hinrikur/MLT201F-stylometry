Langþráður draumur bandarísku geimferðastofnunarinnar , NASA , varð að veruleika á þessum degi fyrir 49 árum þegar bandarískur geimfari var í fyrsta skipti sendur á sporbraut um jörðu .
John Glenn hét maðurinn og varð hann á augabragði þjóðhetja og tákngervingur óbifandi metnaðar stórveldisins í vestri .
Glenn , sem var fertugur að aldri , prílaði inn í geimhylkið Friendship 7 áður en hann lagði upp í langferð sem á þessum tíma átti sér engin fordæmi .
Fjórir menn höfðu áður farið út í geiminn , þar af tveir á sporbraut um jörðu , en enginn hafði í annan tíma rennt sér þrisvar sinnum kringum hnöttinn .
Ferðin tók fjórar klukkustundir , 55 mínútur og 23 sekúndur .
Allt gekk vel til að byrja með en eftir fyrsta hringinn bilaði sjálfstýringin um borð með þeim afleiðingum að Glenn þurfti að stjórna farinu handvirkt .
Um tíma leit einnig út fyrir að hitavörn farsins hefði losnað sem hefði getað þýtt að farið fuðraði upp um leið og það kæmi aftur inn í lofthjúp jarðar .
Þær áhyggjur voru sem betur fer ástæðulausar , skynjarinn sem gaf þetta til kynna reyndist bilaður .
Glenn lenti heilu og höldnu í Atlantshafinu , 800 mílur suðaustur af Bermúda .
Bandaríska þjóðin , með John F. Kennedy forseta í broddi fylkingar , bar Glenn á höndum sér í kjölfarið .
Afrek hans var borið saman við afrek Charles Lindberghs , sem flaug fyrstur manna yfir Atlantsála árið 1927 , og var Glenn sæmdur sambærilegum heiðursmerkjum og efnt til skrúðgöngu honum til heiðurs .
Skólar og stræti út um allt land voru nefnd eftir hinni nýju þjóðhetju .
Glenn vingaðist í kjölfarið við Kennedy-fjölskylduna og var á staðnum þegar Robert F. Kennedy , bróðir forsetans , var myrtur í Los Angeles árið 1968 .
John Glenn hoppaði ekki sísona út í geiminn .
Að baki lá margra ára undirbúningur .
Það orð fór af Glenn að hann væri einn besti tilraunaflugmaður landsins en sumarið 1957 setti hann hraðamet þegar hann flaug þvert yfir Bandaríkin , frá Los Angeles til New York , á þremur klukkustundum og 23 mínútum .
Það var fyrsta flug sinnar tegundar yfir hljóðhraða .
Fyrir vikið blasti við að Glenn tæki þátt í prófunum þegar NASA valdi fyrstu geimfara sína árið 1958 .
Þeir þurftu að uppfylla sjö skilyrði : Að vera brautskráðir tilraunaflugmenn ; í toppformi ; yngri en fertugir ; lægri en 180 sentímetrar á hæð ; með leyfi til að fljúga þotum ; hafa flogið að minnsta kosti 1.500 tíma um dagana og hafa háskólagráðu í verkfræði .
Glenn uppfyllti öll þessi skilyrði og varð einn af sjö fyrstu geimförum þjóðar sinnar vorið 1957 .
Hinir voru Scott Carpenter , Gordon Cooper , Gus Grissom , Wally Schirra , Alan Shepard og Deke Slayton .
Snemma kom fram krafa um að konur fengju líka að gerast geimfarar en ýmsir lögðust gegn henni , þeirra á meðal John Glenn .
Erfitt er að meta hvaða áhrif orð þjóðhetjunnar höfðu á framvindu þess máls en alltént fór ekki kona út í geiminn á vegum NASA fyrr en 1983 , Sally Ride .
Tólf árum síðar var kona í fyrsta sinn leiðangursstjóri , Eileen Collins .
Glenn lagði geimbúninginn á hilluna árið 1964 til að bjóða sig fram af hálfu Demókrataflokksins til öldungadeildar Bandaríkjaþings .
Þau áform urðu að engu þegar hann rann í baðkerinu heima hjá sér og meiddist á höfði .
Fyrir vikið gat hann ekki háð kosningabaráttu af neinum krafti .
Glenn bauð sig aftur fram árið 1970 en tapaði í prófkjöri .
Hann komst loksins á þing fyrir Ohio-ríki árið 1974 og sat þar óslitið í aldarfjórðung .
Geimurinn freistaði Glenns áfram og árið 1998 , þegar hann var orðinn 77 ára gamall , lagði gamli geimfarinn leið sína þangað aftur .
Uppátækið var umdeilt en tilgangurinn var að kanna áhrif geimferða á eldri borgara .
Ekki virðist seinni geimferðin hafa verið til ills , alltént er John Glenn enn meðal vor , orðinn 89 ára .
orri@mbl.is 