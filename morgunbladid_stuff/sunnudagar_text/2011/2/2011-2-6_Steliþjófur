Orðið steliþjófur er skammaryrði sem við krakkarnir í Kópavoginum notuðum gjarnan á sjöunda áratugnum til að lýsa vandlætingu okkar á hegðun eða framkomu einhvers í vinahópnum , þegar við rifumst og fengum útrás með því að segja eitthvað til að særa stolt .
Sjálfsagt höfum við ekki gert okkur grein fyrir þeirri ásökun sem liggur í orðinu – jafnvel þótt hún sé eiginlega tvöföld – og það hefur áreiðanlega aldrei hvarflað að okkur að tengja orðið við ritstuld enda höfðum við ekki heyrt þetta orð á þeim árum , hvað þá orðið ritþjófur .
Í þá daga var slíkur stuldur líka næsta fágætt fyrirbæri enda erfiðara um vik í þeim efnum en nú .
Með almennri netnotkun hefur ritstuldur hins vegar orðið algengari en áður og sjálfsagt hafa flestir sem á annað borð fást við textagerð af einhverju tagi hugmynd um merkingu orðsins .
Þrátt fyrir það virðist sem margir átti sig ekki á alvarleika ritstuldar og sniðgangi jafnsjálfsagðan hlut og að gæta að höfundarétti .
Þjófnaður er litinn misjöfnum augum og sumum finnst til dæmis í lagi að stela ef hægt er að komast upp með það og ef enginn verður beinlínis fyrir tjóni .
Það á t.d. við um þegar texti sem aðrir hafa samið er notaður án þess að geta höfundar , sumir láta meira að segja líta út fyrir að þeir hafi samið annarra manna texta sjálfir .
Höfundaréttur er hins vegar þýðingarmikið hugtak , merkir að sá sem hefur skrifað texta sem hefur verið birtur einhvers staðar , t.d. í bók , blöðum eða á netinu , á einn rétt á honum .
Öðrum er óheimilt að nota textann nema taka fram hvaðan hann kemur .
Höfundaréttur á einnig við um tónlist , myndefni og hugverk af öllu tagi þótt orðið ritstuldur gefi til kynna að það eigi aðeins við um ritaðan texta .
Ef efni er notað án þess að heimilda sé getið kallast það ritstuldur .
Ritstuldur er alvarlegt mál og varðar við lög um höfundarétt .
Þannig er t.d. óheimilt að sækja efni á netið og líma það inn í texta nema taka skýrt fram hvaðan efnið er fengið .
Það nægir ekki að breyta orðalagi örlítið eða gera útdrátt úr efninu til þess að gera það að sínu .
Slíkt er líka óheimilt nema vísað sé til höfundar .
Venjan er að vísa þannig til höfundar að lesandinn geti á sem einfaldast hátt nálgast frumtextann sem vísað er til , hvort sem tilvísunin er bein eða óbein .
Þótt ritstuldur sé stundum framinn vísvitandi , t.d. í skólaritgerðum , er ég sannfærð um að ritþjófar eru ekki alltaf meðvitaðir um afbrot sitt og oftar en ekki má kenna óvönduðum vinnubrögðum um frekar en ásetningi .
Ég á ekki von á því að lög um höfundarétt nái yfir sönghefti sem dreift er í afmælisboðum , ættarmótum eða á þorrablótum en hins vegar ætti án undantekninga að geta höfunda textanna .
Lögin ná hins vegar áreiðanlega yfir alla opinbera fjölmiðla , tímarit og vefsíður sem miðla efni sem ætlað er almennum lesendum , t.d. efni sem þýtt er úr erlendum tungumálum , endursagt eða fengið frá öðrum á sambærilegan hátt .
Nákvæmni í meðferð heimilda sker oft úr um þann sess sem viðkomandi miðill öðlast hjá lesendum .
Sem dæmi um vefi þar sem viðhöfð eru vönduð vinnubrögð má nefna Vísindavefinn og Doktor.is .
Aðrir vefmiðlar mættu taka sér þá til fyrirmyndar .
