The Leopard – Joe Nesbo * * * - Norðmaðurinn Jo Nesbo er orðinn alþjóðlegur metsöluhöfundur .
Hann skrifar æsispennandi glæpasögur um lögreglumanninn Harry Hole , sem hafa selst í rúmlega fimm milljónum eintaka .
Nú er komin út í enskri útgáfu spennusagan The Leopard , en Nesbo hefur unnið það afrek að koma henni í 1. sæti breska metsölulistann yfir innbundnar bækur .
Þetta er í annað sinn í sögunni sem þýdd bók nær þeim árangri en Stieg Larsson tókst þetta fyrstum manna árið 2009 .
Enn á ný er lögreglumaðurinn Harry Hole í aðalhlutverki .
Konur eru myrtar á hrottalegan hátt og Harry tekur að sér rannsókn málsins .
Nesbo hefur tekist að skapa áhugaverða söguhetju þar sem Harry Hole er .
Einkalíf hans er í molum , hann hefur barist við áfengissýki en í þessari bók dundar hann við ópíumneyslu meðan fögur kona heillast af honum og faðir hans liggur fyrir dauðanum .
Þessi bók er rúmar sex hundruð síður og vekur spurningar um yfirlestur .
Bókin er of löng og Nesbo er á villigötum þegar hann skrifar snjóflóð inn í bókina og kallar til sögu vonda manninn úr bók sinni Snjókallinum .
Það verður ekki haft af Nesbo að hann kann að koma lesendum á óvart og það eru sannarlega margir æsispennandi og hrollvekjandi kaflar í bókinni .
En bókin hefði getað orðið betri ef Nesbo hefði haft strangan yfirlesara .
Í framhjáhlaupi má geta þess að tvær bækur um Harry Hole koma út á árinu hjá Uppheimum .
Djöflastjarnan kemur út í lok febrúar og Frelsarinn í sumar .
Báðar einkar góðar spennusögur sem óhætt er að mæla með .
Kolbrún Bergþórsdóttir Adrian Mole : The Prostrate Years – Sue Townsend * * * * ½ Í níundu og nýjustu bók sinni um hin seinheppna Adrian Mole er söguhetjan að nálgast fertugt .
Heilsan er ekki í sem allra bestu lagi og læknisskoðunar er þörf .
Townsend er mikil himnasending fyrir þá sem hafa unun af góðum gamansögum .
Hún er einstaklega fyndin höfundur og fer hér á kostum .
Það er sannarlega ekki á allra færi að skrifa um krabbamein þannig að lesandinn skelli upp úr , en það tekst henni meistaralega .
Gagnrýnendur taka ekki alltaf fyndnum höfundum opnum örmum og því er gleðilegt að fylgjast með þeim gríðarlega góðu viðtökum sem Townsend fær hjá þeim .
Þetta er dásamlega fyndin og beitt bók um fólk sem er ansi ringlað í tilverunni .
Kolbrún Bergþórsdóttir kolbrun@mbl.is 