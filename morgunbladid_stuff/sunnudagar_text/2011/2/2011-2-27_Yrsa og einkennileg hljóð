Bókin sem ég er að lesa heitir Ég man þig og er eftir Yrsu Sigurðardóttur , hún kom um jólin 2010 .
Ég var mjög fegin þegar ég fékk loksins bókina í hendur því ég var búin að heyra frá vinum og kunningjum að hún væri alveg frábær og fór því strax að lesa hana .
Strax á fyrstu blaðsíðu varð bókin spennandi og maður gat farið að ímynda sér framhaldið .
Þar sem bókin var svona spennandi strax ákvað ég að lesa hana hægt og leyfði mér bara að lesa einn til tvo kafla á dag .
Þegar ég var að lesa vildi ég helst vera í kringum fólk því ég var fljót að setja mig inn í aðstæðurnar eins og ég væri á staðnum , þá gat komið fyrir að maður færi að heyra ýmis einkennileg hljóð ! Oft þegar ég byrja að lesa bækur fær maðurinn mikinn áhuga á þeim og vill helst lesa þær strax á eftir mér .
Í þessu tilfelli var hann orðinn mjög spenntur því ég var oft að fara að segja honum eitthvað en hætti snögglega við þar sem ég vildi ekki uppljóstra málum úr henni .
Honum fannst ég líka lesa bókina óvenjuhægt þannig að hann gafst eiginlega upp á því að bíða eftir mér og fór bara að lesa bókina eftir að ég var sofnuð á kvöldin .
Hann hafði nú ekki gert mikið úr ímyndunum mínum við lestur bókarinnar og gert grín að ímyndunarveikinni í mér .
Þegar hann fór svo að lesa Ég man þig sjálfur var hann ekkert skárri , vaknaði meira að segja upp á nóttunni eftir lesturinn við einhver " undarleg " hljóð .
