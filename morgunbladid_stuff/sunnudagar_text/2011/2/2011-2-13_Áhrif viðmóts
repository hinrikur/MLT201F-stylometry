Orðið viðmót er merkilegt orð , við-mót .
Mót er það sem mætir okkur en fyrri hlutinn , við , tengist orðasamböndum eins og brosa við eða hlæja við , þar sem brosið og hláturinn snýr að tiltekinni manneskju .
Páll Ólafsson orti : Sólskríkjan mín situr þarna á sama steini og hlær við sínum hjartans vini , honum Páli Ólafssyni .
Merkilegt er hvernig viðmót hefur áhrif á hegðun okkar og líðan .
Alveg ósjálfrátt lögum við okkur að því viðmóti sem okkur er sýnt .
Frekjulegt viðmót eða dónaskapur æsir okkur upp í að sýna dónaskap en vingjarnlegt viðmót og ástúð laðar fram það besta í fari okkar .
Sólskríkjan hans Páls Ólafssonar getur enn þann dag í dag kallað fram svolítinn unað .
Nú á dögum , þegar fólk dvelur ekki í lyngmóum heldur á skjá , er eflaust mikilvægara að huga að viðmóti í skjálífinu .
Sé leitað að notkun orðsins " viðmót " á vefnum koma upp nokkrar greinar .
Flestar þeirra fjalla um mikilvægi viðmóts í viðskiptum .
Fyrirtæki hafa lagt mikla vinnu í að þróa þægilegt og einfalt viðmót og jafnvel fengið sérstök vefverðlaun þegar vel hefur tekist .
Svo virðist sem viðmót alfræðirits , vefjar , farsíma , fyrirtækis eða vörukerfis skipti meginmáli fyrir öll samskipti og aðgengi að upplýsingum og tækni .
Nýlega birtust fréttir af athugun á notkun íslensks viðmóts í hugbúnaði frá Microsoft .
Um er að ræða langalgengasta hugbúnað í tölvukerfum landsmanna , Windows-stýrikerfið og skrifstofubúnaðinn Office .
Þessi hugbúnaður mótar allar venjulegar skjámyndir í langflestum fyrirtækjum , stofnunum , heimilum og skólum í landinu .
Frá árinu 2004 hefur íslenskt viðmót verið innbyggt í hugbúnaðinn sjálfan af hálfu framleiðandans , enda er það stefnan að gera viðmót tölvunnar aðgengilegt almenningi í öllum heimshornum .
Íslenskt viðmót er jafn sjálfsagt og eðlilegt af hálfu framleiðandans og enskt , þýskt , franskt , ítalskt , sænskt eða danskt viðmót .
Með þeirri tækni sem nú er notuð við að þýða notendaviðmót hugbúnaðar er íslensk gerð komin á markað einungis örfáum mánuðum eftir að ný útgáfa birtist á ensku .
Um áramótin var unnt að sækja íslenska viðmótið á Office 2010 sér að kostnaðarlausu .
Notkun landsmanna á íslensku viðmóti var síðast könnuð 2008 .
Könnunin núna sýnir að notkun íslenskunnar fer hægt vaxandi nema í framhaldsskólum , þar dregst hún saman , fer úr 16 prósentum í 12 prósent .
Þorgerður Katrín , þáverandi menntamálaráðherra , var viðstödd þegar þýðing Windows- og Office-búnaðarins var afhent árið 2004 .
Merkilegt má heita að hún hafi ekki beitt sér fyrir því að íslenskt viðmót skyldi tekið upp í öllum skólum landsins þegar í stað .
Sýnt hefur verið fram á að fólk , sem lærir á tölvur á móðurmáli sínu , er fljótara að læra og skilur betur hvernig skipanir vinna saman .
Þess vegna á það auðveldara með að nýta sér tölvutæknina .
Þegar fólk lærir á tölvur á erlendu máli lærir það að þekkja skipanirnar eins og páfagaukar miðað við staðsetningu á skjánum , þriðja orð frá vinstri í fyrstu línu , án þess að botna sérstaklega í merkingu hugtakanna og samhengi þeirra .
Þessi afturför í skólum gengur þvert á aðra þróun í notkun hugbúnaðar í landinu .
Fólk velur íslenskt viðmót um leið og það uppgötvar að það er fáanlegt og sér að skjálífið verður miklu auðveldara .
Þetta gildir til dæmis um Fésbókina og Twitter .
Ýmis annar hugbúnaður er fáanlegur á íslensku , sem of langt yrði upp að telja , en kemur þægilega á óvart .
Og þá vantar ekkert nema sólskríkjuna .
