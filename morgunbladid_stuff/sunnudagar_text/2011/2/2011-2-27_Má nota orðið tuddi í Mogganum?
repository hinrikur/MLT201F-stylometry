Hjónin Tómas Albert Holton og Anna Björk Bjarnadóttir voru á sinni tíð í hópi fremsta körfuboltafólks landsins .
Nú eru börn þeirra , Tómas Heiðar og Bergþóra , tekin við kyndlinum – og setja markið hátt .
Með vorinu bætist fimmti leikmaðurinn í liðið .
Texti : Orri Páll Ormarsson orri@mbl.is Myndir : Ómar Óskarsson omar@mbl.is Tómas Heiðar Tómasson tekur tilhlaup og treður fyrir ljósmyndarann .
Troðslan gengur ekki alveg upp en ég bið unga manninn í hálfkæringi að hafa ekki áhyggjur , við munum bara " fótósjoppa " myndina , þannig að boltinn verði í hringnum .
Hann hlær .
" Heyrðu , fyrst þið eruð byrjaðir að " fótósjoppa " , má ég þá ekki vera með hrokkið hár ? " spyr faðir hans , Tómas Albert Holton , sem stendur álengdar .
Feðgarnir eru bersýnilega í essinu sínu á fjölum íþróttahúss Fjölnis í Grafarvoginum enda er það annað heimili hins nítján ára gamla Tómasar Heiðars sem leikur með meistaraflokki Fjölnis í efstu deild Íslandsmótsins .
Faðir hans var á sinni tíð einn fremsti körfuboltamaður þjóðarinnar með Val , Skallagrími og landsliðinu , auk þess sem hann lék um tíma sem atvinnumaður í Ungverjalandi .
En feðgarnir eru ekki einu körfuboltafríkin í fjölskyldunni , mæðgurnar Anna Björk Bjarnadóttir og Bergþóra Holton Tómasdóttir eru engu skárri .
Anna Björk gerði garðinn frægan með ÍS , Skallagrími og íslenska landsliðinu og Bergþóra er þegar farin að leika með meistaraflokki Fjölnis enda þótt hún sé aðeins sextán ára .
Þegar sest er niður með þessari ágætu fjölskyldu getur umræðuefnið aldrei orðið nema eitt .
Hvaðan kemur þessi körfuboltafíkn eiginlega ? Man orð fyrsta Kanans Tómas eldri hefur orðið : " Faðir minn og alnafni , er Bandaríkjamaður sem flutti til Íslands .
Hann lék körfubolta á sínum yngri árum , bæði í menntaskóla og háskóla .
Móðurbróðir minn var Helgi Jóhannsson , einn af brautryðjendum íslensks körfubolta .
Þannig má segja að ég sé með þetta í blóðinu .
" Það var þó ekki fyrr en hann var tíu ára að hann komst á fyrstu æfinguna .
" Ég var svo heppinn að búa í Fossvoginum þegar Ármenningar byrjuðu með körfuboltaæfingar í Réttarholtsskóla .
Allt fylltist á augabragði og tveimur árum síðar urðum við Íslandsmeistarar í minnibolta .
Eftir það varð ekki aftur snúið , " segir Tómas .
Hann man vel eftir fyrsta Bandaríkjamanninum sem kom til að leika körfubolta á Íslandi , Jimmy Rogers , sem einmitt gekk í Ármann árið 1975 .
" Kanarnir gjörbreyttu íþróttinni hér á landi með getu sinni og kunnáttu .
Rogers var látinn hjálpa til við þjálfun minniboltans í Ármanni og vorum við með stjörnur í augunum þegar hann leiðbeindi okkur .
Ég man ennþá orðrétt sumt af því sem hann sagði við okkur .
" Anna Björk lenti í sömu körfuboltabylgjunni í Borgarnesi , þegar hún flutti aftur heim frá Noregi tólf ára gömul .
" Maður var bara á gönguskíðum í Noregi en í Borgarnesi snerist allt um körfubolta .
Decarsta Webster , sem síðar tók sér nafnið Ívar , var þar að spila og þjálfa og áhuginn var gríðarlegur .
Allir voru í körfu .
Webster var " maðurinn " enda ekki margir tveggja metra háir svartir menn í Borgarnesi á þessum tíma , " rifjar Anna Björk upp .
" Hann var frábær þjálfari sem við krakkarnir dýrkuðum .
" Gaf brjóst í leikhléi Anna Björk og Tómas giftu sig vorið 1989 .
Eftir það lá leiðin til Ungverjalands þar sem þau stunduðu nám og spiluðu körfubolta í 2 ár .
Fljótlega eftir að þau komu aftur heim fæddist Tómas Heiðar og Anna Björk minnist þess meira að segja að hafa gefið honum brjóst í leikhléi í kappleik , en þá lék hún með úrvalsdeildarliði ÍS .
" Það vita margir að Tómas Heiðar er sonur minn , körfuboltamannsins , " segir faðir hans , " en gleyma því stundum að móðir hans var líka í körfunni – og það var hún sem gaf honum mjólkina .
" Já , drengurinn drakk íþróttina sannarlega í sig með móðurmjólkinni .
Aðspurður man Tómas Heiðar ekki eftir sér öðruvísi en í körfubolta .
Hann var með körfu í herberginu sínu frá því hann fór að labba , og byrjaði fimm ára að fylgja föður sínum á æfingar .
Bergþóra fór aðeins seinna að sýna hinni góðu íþrótt áhuga .
" Ætli ég hafi ekki verið svona átta eða níu ára þegar ég fór á mína fyrstu æfingu .
Við bjuggum í Noregi á þeim tíma og það var vinkona mín sem dró mig með sér , " segir Bergþóra .
Hún fann hins vegar fljótt að karfan átti vel við hana og þar með voru örlög hennar líka ráðin .
Tómas Heiðar er á sínu öðru tímabili í meistaraflokki hjá Fjölni og þykir mikið efni .
Spurður hvort hann gæli við atvinnumennsku í framtíðinni kinkar hann kolli .
" Ég ætla að ná eins og langt og ég get .
Við æfum nánast á hverjum degi á veturna og spilum einu sinni til tvisvar í viku .
Ég hef líka reynt að nýta sumrin vel til að æfa með félögunum , bæta tæknina og styrkja mig .
Þetta er mikil vinna en alveg ótrúlega skemmtilegt .
" Horfir til Bandaríkjanna Afstaða Bergþóru er keimlík .
" Ég ætla að komast eins langt og ég get .
Mig langar að spila körfubolta samhliða háskólanámi í Bandaríkjunum og það væri ekki leiðinlegt að spila einhvern tíma í WNBA , " segir hún en fyrir þá sem ekki þekkja er það atvinnudeild kvenna þar vestra .
" Ég var í Texas í mánuð í fyrra að spila körfubolta og það var æðislega gaman .
" Anna Björk bætir við að möguleikar kvenna á að bæta sig í körfubolta séu mestir í Bandaríkjunum en hjá körlunum séu möguleikarnir fleiri , til dæmis í sterkum deildum í Evrópu .
Hjónin brosa þegar talið berst að því hvort sé erfiðara , að vera sjálf inni á vellinum eða uppi í stúku að horfa á afkvæmin .
" Það er engin spurning – það er miklu erfiðara að horfa á börnin , " segir Anna Björk .
Tómas er á sama máli .
" Burtséð frá því að þurfa að horfa á börnin sín , held ég að því sé eins farið um alla sem lagt hafa stund á keppnisíþróttir , það er alltaf þægilegra að vera inni á vellinum og geta haft áhrif á gang mála ! " Margar samverustundir Öll eru þau sammála um að það hafi miklu fleiri kosti en galla að hafa sama áhugamálið .
" Hefðum við sitt áhugamálið hvert væru samverustundirnar miklu færri , " bendir Anna Björk á .
" Við fórum saman í pílagrímsferð til Bandaríkjanna fyrir nokkrum árum til að horfa á körfubolta og sú ferð líður okkur seint úr minni .
" Hjónin standa þétt við bakið á börnunum sínum en leggja áherslu á , að ganga ekki of langt í þeim efnum .
" Þegar þau vilja erum við til staðar en megum gæta okkar á því að fara ekki fram úr okkur í greiningum og analýsum .
Það getur haft þveröfug áhrif , " segir Anna Björk .
Systkinin kveinka sér samt ekki undan áhuga foreldranna .
Þvert á móti .
" Það er mjög gott að hafa þennan stuðning , ekki síst þegar á móti blæs , " segir Tómas Heiðar .
" Í hittifyrra var ég meiddur mánuðum saman en pabbi var mjög duglegur að draga mig á æfingar til að ég væri betur undirbúinn þegar ég gæti byrjað að spila aftur .
Fyrir það er ég mjög þakklátur .
Allar ábendingar eru líka vel þegnar , mamma og pabbi vita sínu viti .
" Það er martröð hverrar móður að börn hennar flytjist úr landi og Anna Björk er engin undantekning .
" Mín martröð er sú að þau flytji bæði til Bandaríkjanna , annað á austurströndina og hitt á vesturströndina , " segir hún hlæjandi .
" Annars er aðalatriðið að þau mennti sig og njóti sín í því sem þau eru að gera .
Þá er ég hamingjusöm .
" Tómas Albert segir ánægjulegt að systkinin hafi svona mikinn áhuga á því sem þau eru að gera .
" Umfram það hef ég engar sérstakar væntingar um framtíð þeirra .
Þau hafa minn stuðning en þurfa að gera þetta á sínum forsendum .
" Tómas Albert hefur lengi fengist við þjálfun og svo skemmtilega vill til að hann hefur þjálfað alla hina meðlimi fjölskyldunnar .
Spurður hvert þeirra sé erfiðast viðfangs stendur ekki á svari : " Anna Björk .
Hún er langerfiðust .
Ég ráðlegg ekki nokkrum manni að taka að sér þjálfun maka síns ! " Nú er dátt hlegið .
Þegar fjölskyldan hefur náð andanum bætir Anna Björk við að sér þyki aðdáunarvert hvernig bónda hennar og börnum hafi tekist að finna flöt á faðir / barn-sambandinu andspænis þjálfari / leikmaður-sambandinu .
" Það er ekkert sjálfgefið að þetta gangi vel .
" Svakaleg keppnismanneskja Systkinin hafa stundum glímt við foreldra sína á æfingum en á óvart kemur þegar Tómas Heiðar upplýsir að móðirin sé mun harðari í horn að taka en faðirinn .
" Við kepptum stundum maður á mann þegar ég var yngri og fyrir kom að pabbi þurfti að stöðva leikinn , mamma tók svo hraustlega á mér ! " Tómas Albert rifjar upp að honum hafi ekki alltaf staðið á sama .
" Ég vissi stundum ekki af hvoru þeirra ég hafði meiri áhyggjur , Anna Björk er svo svakaleg keppnismanneskja .
" " Keppnismanneskja , " segir Tómas Heiðar undrandi .
" Segðu bara eins og er , hún er tuddi ! " " Heyrðu drengur , " gellur nú í móðurinni .
" Er ekki bannað að nota orðið " tuddi " í Mogganum ? " Þau hlæja saman að þessu .
Upp úr krafsinu kemur að Anna Björk er ekki eina foreldrið sem er fylgið sér .
Eftir að mæðgurnar hafa stungið saman nefjum í hálfum hljóðum kemur Bergþóra með þessa sögu : " Ég gleymdi einu sinni skónum þegar ég var að fara á æfingu hjá pabba .
Hann var ekki sáttur en mér var alveg sama og neitaði að hlusta .
Á leiðinni heim keyrði hann hundrað hringi kringum Rimahverfið , þangað til ég gaf mig og hlustaði á hann útskýra mikilvægi þess að muna eftir æfingaskónum .
Ég hef ekki gleymt þeim síðan .
" Heimsreisunni frestað Eins og sportelskir vita samanstendur körfuboltalið af fimm leikmönnum .
Með vorinu verður Holton-liðið fullskipað en von er á þriðja barninu .
" Þetta var alveg óvart .
Við hjónin vorum farin að búa okkur undir að börnin færu að heiman og við yrðum ein í kotinu , " segir Anna Björk og Tómas Albert bætir sposkur við að hann hafi verið farinn að plana heimsreisuna .
" Nú er búið að fresta henni um tuttugu ár .
" Stóru systkinin segjast ennþá vera að átta sig á þessum óvæntu tíðindum en líst vel á að fá fimmta leikmanninn til liðs við sig .
" Það er eins gott að barnið hafi áhuga á körfubolta , " segir Bergþóra og brosir .
" Ætli þetta barn komi ekki til með að eiga fjóra foreldra , " segir Anna Björk .
" Þetta er alltaf kraftaverk , sama hvort það er planað eða ekki .
" Einu sinni keppnismaður , ávallt keppnismaður , má segja , og hjónin staðfesta að bakgrunnur þeirra í íþróttum nýtist vel í starfi .
Tómas er kennari og segir það starf um margt líkt þjálfuninni .
Hans hlutverk sé að leiðbeina og ná fram því besta í fólki .
Anna Björk starfar sem framkvæmdastjóri einstaklingssviðs hjá Símanum og segir íþróttasálfræðina og keppnisskapið koma í góðar þarfir á þeim vettvangi .
" En ég tuddast ekki á neinum í vinnunni – held ég ! " " Fattaði nýlega hversu góður pabbi var " Spurð um fyrirmyndir nefna systkinin vitaskuld foreldra sína .
" Ég fattaði samt ekki fyrr en nýlega þegar ég fór að horfa á upptökur frá gömlum leikjum hversu góður pabbi var í raun og veru .
Ég sá hann ekki spila svo marga leiki , valdi oftast að fara frekar í pössun , " segir Tómas Heiðar brosandi .
Móðir hans tekur upp þráðinn .
" Systkinin voru bæði lasin heima og fundu gamlan kassa með vídeóspólum frá leikjum sem við foreldrarnir höfðum spilað .
Þegar við komum heim úr vinnunni lágu þau í hláturskasti á gólfinu , " segir Anna Björk .
" Þetta var mikil upplifun , " viðurkennir Bergþóra .
Tískan var sumsé skondin en taktarnir voru bersýnilega fyrir hendi .
Af öðrum fyrirmyndum nefna systkinin helstu stjörnur NBA-deildarinnar vestur í Bandaríkjunum .
" Það eru ekkert venjulegir íþróttamenn , " segir Tómas Heiðar og tilgreinir sérstaklega gömlu kempuna Allan Houston sem lengst af lék með New York Knicks .
