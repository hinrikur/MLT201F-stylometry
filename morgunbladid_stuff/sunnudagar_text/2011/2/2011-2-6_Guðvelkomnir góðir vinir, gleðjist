Fagur og tilkomumikill útskurður umlykur drykkjarhorn frá 17. öld með Adam og Evu við skilningstré góðs og ills .
Þar er einnig krossfestingarmynd og í sama belti hinum megin er skorin mynd af Guðslambinu og á horninu er skorin áletrunin Guðvelkomnir góðir vinir , gleðjist .
Drykkjarhornið er eitt hinna listilega útskornu horna Þjóðminjasafns Íslands , en í safninu eru varðveitt horn frá 15. til 19. aldar .
Á safnanótt þann 11. febrúar verður opnuð áhugaverð sýning í Bogasal safnsins á merkum drykkjarhornum .
Það fer vel á því á þorra .
Á heiðnum tíma voru vetrarsólstöður hátíðartími , þótt fátt sé vitað um veislusiði fyrir kristni .
Ekki eru til á Íslandi fornleifar , sem tengja má jólasiðum á þeim tíma .
En drykkjarhorn eru hluti af norrænum menningararfi og tengjast veislum og siðum norrænnar menningar fyrir og eftir kristni .
Vitað er að haldin voru jól á Norðurlöndum löngu fyrir kristna tíð .
Lítið er hins vegar vitað um það hvernig jól voru haldin á heiðnum tíma , að öðru leyti en því að norrænir menn gerðu sér dagamun í mat og drykk , drukku minni úr drykkjarhornum , fögnuðu hækkandi sól og notuðu heitið jól um veisluhöldin .
Forn norræn drykkjarhorn frá því fyrir kristni eru vitnisburður um hátíðarhöld og minnisdrykkju .
Engin drykkjarhorn hafa varðveist á Íslandi frá fyrstu öldum byggðar , en elstu drykkjarhornin eru frá kristnum tíma .
Íslensk drykkjarhorn frá miðöldum eru einstök í norrænu og alþjóðlegu samhengi .
Þau eru vitnisburður um listfengi útskurðarmeistara fyrri alda , en mynstrin sem þau prýða eru í rómönskum stíl og þekja yfirborð hornanna .
Athyglisvert er að útskurðarhefðin er eldri en sjálf hornin , svo sem almennt á við um íslenskan útskurð fyrri alda .
Merkar rannsóknir norska listfræðingsins dr. Ellen Marie Magerøy og annarra sérfræðinga á útskurði og íslenskum drykkjarhornum hafa varpað ljósi á einstakt gildi þeirra .
Það sem gerir íslensk miðaldahorn sérstæð er að þau eru alskreytt myndum , sum skreytt jurtamynstri og oft er haganlega skorið svonefnt höfðaletur , í belti sem umlykja hornin .
Höfðaletur er íslensk leturgerð , sem tíðkaðist lengi í útskurði í tré og horn .
Áletranir eru ýmist tilvitnanir í Biblíutexta eða veraldlegar vísur .
Athyglisvert er að samsvörun er í jurtaskrauti á útskornum hornum og myndskreytingum handrita .
Auk tilvitnana í Biblíuna , eru dæmi um drykkju- og gleðivísur .
Á einu hornanna er áletrunin Drekkið varlega og á öðru horni er þessi vísa : Gott er að drekka það góða öl , gleður það mannsins líf , meðan að enginn bruggar böl , né byrjar kíf .
Íslensku drykkjarhornin eru varðveitt víða um Evrópu , en þau voru lengi eftirsóttir söfnunargripir erlendra ferðalanga vegna hins fagra handverks .
Flest hornanna eru varðveitt í Þjóðminjasafni Íslands , en önnur eru varðveitt í erlendum söfnum eða eru í eigu einstaklinga .
Á síðustu árum hafa merk útskorin horn borist Þjóðminjasafni Íslands , sem mikill fengur er að .
Önnur komu í safnið fyrir og eftir aldamótin 1900 og sum voru afhent Íslendingum á Alþingishátíðinni árið 1930 .
Vinafélag Þjóðminjasafnsins , Minjar og saga , færði safninu fagurt horn árið 2003 í tilefni af 140 ára afmæli safnsins .
Það er frá 18. öld með jurtamynstri og var keypt í Danmörku þar sem það hafði áður verið í einkaeign .
Þjóðminjasafnið keypti afar mikilvægt horn af norskum safnara árið 2005 , hið merka Maríuhorn frá 16. öld .
Á Maríuhorninu er fallega útskorið jurtaskraut , sem er listilega vel gert og áletrunin AUE MARIA .
Þá hafa safninu borist yngri horn , meðal annars eitt frá Svíþjóð með afhendingu hinna 800 gripa sem Norræna safnið í Stokkhólmi afhenti safninu til framtíðarvarðveislu árið 2007 .
Þessi horn hafa sannarlega auðgað safnkost Þjóðminjasafns Íslands .
Á grunnsýningu Þjóðminjasafnsins eru fjögur miðaldahorn til sýnis sem vert er að skoða í samhengi við þau horn sem verða til sýnis í Bogasalnum í febrúar .
Þá mun safngestum gefast tækifæri til að virða fyrir sér öll þau miðaldahorn sem varðveitt eru á Íslandi ásamt þremur merkum hornum sem Þjóðminjasafn Dana hefur af velvilja lánað safninu .
Kærkomið er að geta nú boðið Íslendingum og gestum þeirra að kynnast hinum fagra menningararfi útskorinna drykkjarhorna á væntanlegri sýningu safnsins og sérstakri sýningarbók sem kemur út af því tilefni .
Hornin og myndmál þeirra er mikið augnayndi og er áhugavert að virða fyrir sér fagurlega skreytt yfirborð hornanna .
Ég tek mér í munn áletrunina á einu fegursta drykkjarhorninu og býð gesti guðvelkomna í safnið og að gleðjast yfir handverki og listfengi þeirra sem skálduðu í hornin og þeim menningararfi sem í drykkjarhornunum er fólginn .
Nánari upplýsingar á www.thjodminjasafn.is .
Sýningin " Verið guðvelkomnir góðir vinir , gleðjist ! Íslensk útskorin horn " verður opnuð í Bogasal safnsins á safnanótt þann 11. febrúar nk. 