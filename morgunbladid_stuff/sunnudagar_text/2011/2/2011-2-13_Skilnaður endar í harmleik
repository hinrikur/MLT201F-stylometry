Vonir um að svissnesku tvíburasysturnar Alessia og Livia Schepp fyndust á lífi urðu nánast að engu á föstudag þegar fréttir bárust af bréfi föður þeirra þar sem hann kvaðst hafa ráðið dætrum sínum bana .
" Stelpurnar hvíla í friði , þær þjáðust ekki , " skrifaði hann mömmu þeirra .
Og hann bætti því við að hann hygðist einnig taka eigið líf .
Bréfið var póstlagt sama dag og lík hins kanadíska Matthiasar Kaspars Schepp fannst á lestarteinunum í bænum Cerignola , nærri Napólí á Ítalíu , hinn 4. febrúar .
Hófst þá þegar umfangsmikil leit lögreglu í þremur löndum að stúlkunum sem teygði anga sína m.a. til eyjarinnar Korsíku , en Schepp sást með dætrum sínum á ferju áleiðis þangað tveimur dögum fyrr .
Heimurinn stóð á öndinni þar sem hann fylgdist með því hvernig vísbendingar bárust um ferðir þeirra en þær voru aðallega í formi póstkorta og bréfa sem Schepp sendi konu sinni á ferðalaginiu .
Þá vakti það ekki minni athygli þegar móðir stúlknanna , Irina Lucidi , sem er svissnesk en af ítölskum ættum , biðlaði til almennings í gegn um sjónvarp að aðstoða við að upplýsa um hvarf þeirra .
Það voru þó ekki síst myndirnar af hinum björtu og sakleysislegu tvíburasystrum sem komu við taugar hjá almenningi .
Þær voru bara sex ára – það var óhugsandi að einhver vildi vinna þeim mein , hvað þá þeirra eigin faðir .
Nákvæmlega skipulagt Annað kom á daginn .
Lögreglan hefur upplýst að Schepp virðist hafa undirbúið ferð sína og stúlknanna vandlega en rannsókn á vinnutölvu hans leiddi í ljós að hann skoðaði m.a. áætlanir ferjunnar á vefnum áður en hann sótti stúlkurnar til síns heima .
Hann skoðaði einnig vefsíður um sjálfsvíg , byssur og eitur .
Á heimili hans við Genfarvatn fannst erfðaskrá sem hann skrifaði 27. janúar , áður en hann sótti stúlkurnar .
Lögreglan hefur líka gefið upp að Schepp var einn á ferð þegar hann sneri aftur til Frakklands frá Korsíku sama dag og hann fyrirfór sér .
" Rannsóknin beinist núna fyrst og fremst að því að kortleggja nákvæmar ferðir föðurins frá þriðjudagskvöldi , þegar hann kom til Korsíku með dætrum sínum , og til fimmtudagskvölds , þegar hann var í grennd við Napólí á Ítalíu , " sagði talsmaður hennar á föstudag .
Á Korsíku hafa rannsóknarmenn m.a. leitað í borginni Propriano þar sem ferjan lagði að bryggju eftir siglinguna frá Marseille .
Sömuleiðis hefur leitin beinst að bæjunum Macinaggio og Calvi þar sem fjölskyldan eyddi stundum fríum sínum .
Þá hefur franska lögreglan rannsakað hvort Schepp hafi keypt svefntöflur eða önnur lyf í apótekum í Marseille sem hann gæti hafað byrlað dætrum sínum .
Vegabréfslausar á milli landa Ekkert bendir til þess að Schepp hafi sýnt dætrum sínum né móður þeirra ofbeldi , en hálft ár er síðan þau slitu samvistir .
Þau voru með sameiginlegt forræði yfir stúlkunum en stóðu í hatrammri skilnaðardeilu .
Í póstkorti sem hann sendi til fyrrverandi eiginkonu sinnar sagðist hann ekki getað lifað án dætra sinna .
Alls hafa Lucidi borist átta bréf frá fyrrverandi manni sínum sem hann póstlagði á Ítalíu , en fyrstu sjö þeirra innihéldu peninga , samtals um 4.400 evrur , sem hann tók út úr banka þegar hann var staddur í Marseille með dætrum sínum .
Ítalska lögreglan hefur að auki fundið tvö bréf með peningum sem Schepp reyndi að póstleggja til konu sinnar en setti í póstkassa sem ekki eru í notkun .
Það hefur vakið furðu hvernig Schepp komst með dætur sínar milli landa þar sem vegabréf þeirra urðu eftir á heimili móður þeirra í Sviss .
Fjölskylda hans lýsir honum sem ástríkum og hlýjum föður og að fjölskyldan hafi skipt hann öllu máli .
" Við erum sannfærð um að sonur okkar og bróðir hljóti að hafa þjáðst af geðröskun fyrst hann hefur getað framið slíkt ódæði , " sagði hún í yfirlýsingu til fjölmiðla .
Héldu bréfinu leyndu Nokkrir dagar liðu frá því að lögreglan í Sviss fékk vitneskju um tilvist bréfsins þar sem Schepp greinir frá því að hann hafi ráðið dætrum sínum bana og þar til hún greindi frá því í fjölmiðlum .
Að hennar sögn var bréfinu haldið leyndu af " taktískum ástæðum " og til að virða einkalíf fjölskyldunnar , eins og fram kemur í yfirlýsingu lögreglunnar .
Lögregla gerði mikla leit að svissneskum bræðrum sem hurfu ásamt föður sínum á mánudag Hvarf systranna er ekki það eina sem svissneska lögreglan og starfsbræður hennar í nágrannaríkjunum hafa þurft að glíma við undanfarna daga .
Í vikunni var einnig blásið til leitar um alla Evrópu að bræðrunum Tim og Loran , sem eru 7 og 9 ára gamlir , en þeir yfirgáfu heimili sitt ásamt föður sínum , Erik Z. til að fara í innkaupaferð á mánudag .
Sú innkaupaferð dróst heldur betur á langinn því það var ekki fyrr en á miðvikudag sem drengirnir og faðir þeirra komu í ljós , og voru þá staddir í vegasjoppu á Ítalíu .
Ekki er litið á málið sem glæpamál en talið er að faðir drengjanna hafi orðið fyrir einhvers konar áfalli .
Að sögn lögreglunnar var hann ákaflega ringlaður og virtist ekki vera kunnugt um hvað var að gerast í kringum hann .
M.a. taldi hann sig vera staddan um 20 metrum frá heimili fjölskyldunnar .
Sögðu taugalæknar við háskólasjúkrahúsið í Zürich í samtali við svissneska fréttavefinn 20 mínútur að faðirinn hefði hugsanlega fengið sjaldgæfa tegund af flogum , sjúkdóm sem gerir ekki boð á undan sér .
Ekkert amaði að drengjunum , sem sátu og spiluðu á spil með vörubílstjórum og skemmtu sér hið besta .
Faðir þeirra hefur hins vegar verið lagður inn á spítala til rannsókna .
