7.00 Fótaferð eftir nokkra andvökubið eftir nýjum degi .
Borða hafragrautinn og skanna fjölmiðlana við óminn frá hefðbundnum söng dótturinnar meðan hún hefur sig til fyrir daginn .
Skutla örverpinu í MR í svartnættismyrkri og þyl möntru um vorkomu og sumar .
09.27 Andlega næringu , kaffi og te fæ ég bæði í Ráðgjafarþjónustunni og á skrifstofu félagsins .
Hér er gott fólk .
Gömul kona þakkar fyrir þjónustu Leitarstöðvarinnar .
Dóttir hennar þáði boð um að koma þangað , og forstigsbreytingar fundust í leghálsi .
Horfur eru mjög góðar .
Fleiri konur voru greindar með leghálskrabbamein á síðasta ári en árin á undan , og margar þeirra höfðu ekki komið í krabbameinsleit skv. boðun .
Við verðum að gera enn betur .
Ungur maður hringir og vill vita hvort við ætlum aftur í árvekni- og fjáröflunarátakið Mottumars .
Hann er ekki einn um að vilja vita þetta , e.t.v. ætla einhverjir að þjófstarta og skarta glæsilegasta skegginu ! Undirbúningur er langt kominn og mánuðurinn verður líflegur .
10.19 Fréttatilkynning berst frá finnska krabbameinsfélaginu í tilefni af alþjóðadegi krabbameins .
Vinir okkar í Finnlandi telja að á næstu árum fleygi meðferð fram og verði mun árangursríkari .
Ég skoða gögn og tölfræði frá Krabbameinsskránni ; við stöndum að mörgu leyti vel í alþjóðlegum samanburði .
10.30 Stuttur fundur með Krabbameinsfélagi Reykjavíkur um fræðslustarfið .
Nú eru að koma út ný fræðslurit , m.a. um krabbamein í heila , eggjastokkum og í brjóstum .
Fræðsluefni um krabbamein og kynlíf er nýkomið inn á heimasíðuna , og upplýsingar um krabbamein í eistum eru væntanlegar .
11.03 Fundur um rekstraráætlun er fremur erfiður því við , eins og aðrir , glímum við fjármálin .
11.30 Starfsfólk Ráðgjafarþjónustunnar ( RÞ ) ræðir ráðstefnuna Stattu með mér um stuðning og samskipti við þá sem greinast með krabbamein og aðstandendur þeirra .
Ráðgjafarþjónustan er fjölbreytt , einstaklingsviðtölum fjölgar og sérhæfing starfsmanna eykst .
Ókeypis ráðgjöf til karlmanna sem greinst hafa með krabbamein og aðstandenda þeirra hefur reynst þörf viðbót .
Samstarf við aðildarfélögin 30 fer að miklu leyti fram hjá RÞ og það finnst mér einn skemmtilegasti þáttur starfsins .
Ég hef aðeins verið hér í níu mánuði og það er enn nýtt fyrir mér að vera hluti af fjöldahreyfingu , alveg ný vídd í tilverunni .
12.00 Á leiðinni til Stínu í líkamsræktina er hringt til mín vegna skattlagningar bóta sjúkdómatrygginga .
Sá sem hringir greiddi iðgjöld í þrettán ár og fékk greiddar bætur í hittiðfyrra .
Hann óttast að þurfa nú , alveg óvænt , að greiða skatt af þessu .
Hann þekkir vinnu okkar hjá KÍ við að tryggja að þessar bætur verði áfram undanþegnar skatti .
Ég segi honum frá frumvarpinu sem lagt hefur verið fram á Alþingi , það er skref í rétta átt en gengur ekki nógu langt .
Hagsmunabaráttan krefst mikils tíma en honum er vel varið .
13.37 Alltof mikið er um að reynt sé að hafa fé af veiku fólki með gylliboðum um lækningu .
Tek málið upp við starfsmann Landlæknisembættisins , við erum sammála um að þarft sé að vinna meira í þessu .
16.30 Nú er ég harla fegin að hafa fyrir helgina að mestu undirbúið fundinn með stjórn KÍ .
Dagskráin er löng og ströng , en margt áhugavert og skemmtilegt rætt .
Félagið fagnar sextíu ára afmæli í ár , og er ætlunin að nýta tímamótin vel .
Við erum staðráðin í að láta áfram mikið til okkar taka , og gefa góðar gjafir á afmælisárinu .
Meira seinna ! 18.00 Að fundinum loknum lít ég á gögn um skimun fyrir ristilkrabbameini og gögn frá fundi með læknum á Landspítalanum um krabbamein í lungum .
Þetta eru stórmál , hvernig er best að taka næstu skref ? 18.37 Kaupi fisk á heimleiðinni .
Við erum fjögur heima , allir sjálfbjarga og ekki lengur neitt mál að halda heimili .
Við náum að borða öll saman , gaman gaman ! 19.20 Tala við börn og barnabörn á " skypinu " og í síma .
Lít í fésbókina og sé að ég hef verk að vinna .
21.45 Slóra í uppáhaldssófanum með bók , besti veruleikaflóttinn ( og reyndar smásúkkulaði ...
) .
Er að aðlagast , , Kindle " sem ég fékk í jólagjöf .
Þar bíður ný veröld ! 