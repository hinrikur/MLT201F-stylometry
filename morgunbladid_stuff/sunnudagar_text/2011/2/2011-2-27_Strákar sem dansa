Það er hugvekjandi að lesa viðtal við dansarann Steve Lorenz , sem er aftur kominn á fullt eftir að hafa lent í slysi á æfingu með Íslenska dansflokknum fyrir aðeins fáeinum vikum og legið milli heims og helju .
Í því fjölmiðla- og upplýsingasamfélagi sem er einkennandi fyrir heiminn á 21. öldinni , þá fylgist þjóðin grannt með þegar slíkir atburðir gerast , og það er alltaf mikill léttir þegar allt fer vel að lokum .
Það er nánast lygilegt að Steve sé aftur kominn á fullt á æfingum með dansflokknum og frumsýning sé framundan um næstu helgi .
Og það er athyglisvert að skoða dansheiminn á Íslandi með augum hans , ekki síst þau orð sem hann lætur falla um drengi og dans .
" Við erum enn að glíma við fordóma , að strákar sem dansa hljóti að vera gay .
Það er leiðinlegt því við erum með námskeið fyrir stráka , förum í skóla og kennum nokkur spor og þar eru sumir með mikla hæfileika en þora ekki að byrja að æfa því það þykir stelpulegt .
Og þetta er ekki einu sinni ballett , langt í frá , heldur dans ! " Stundum er eins og þjóðfélagið ætli aldrei að þokast fram á við , sama hversu upplýsingin er mikil og hvað menntun líður .
Hvað í ósköpunum er að því að strákar dansi ? Hvaðan koma þessi viðhorf ? Kannski er þetta birtingarmynd þess , að strákar eigi erfitt með að fóta sig innan skólakerfisins , jafnt í bóklegum greinum sem dansi , og það þurfi að huga betur að umhverfi þeirra .
Þetta gat ekki gerst Tilveru okkar Norðurlandabúa var snúið á hvolf að kveldi 28. febrúar 1986 .
Olof Palme , forsætisráðherra Svía , var skotinn til bana á götu úti í Stokkhólmi .
Hann var ekki í fylgd öryggisvarða .
Fram að því hafði fáa órað fyrir því að stjórnmálamaður á Norðurlöndum gæti mögulega fallið fyrir morðingja hendi .
Mikinn óhug setti að fólki .
Poul Schlüter , sem þá var forsætisráðherra Dana , orðaði þetta ágætlega á þingi Norðurlandaráðs nokkrum dögum síðar .
Hann lýsti morðinu sem voðaatburði sem ekki ætti sér hliðstæðu í norrænni sögu .
" Þetta gat ekki gerst , hvorki í Svíþjóð né annars staðar á Norðurlöndum , en það gerðist samt .
Hér er um að ræða ólýsanlegan harmleik .
" Það var kaldhæðni örlaganna að Palme sem allan sinn stjórnmálaferil barðist fyrir jafnrétti og friði í heiminum skyldi ljúka lífi sínu með þessum hætti .
Á morgun verður aldarfjórðungur liðinn frá morðinu á Palme og af því tilefni er atburðurinn og rannsóknin rifjuð upp í Sunnudagsmogganum í dag .
Sem kunnugt er hefur enginn verið sakfelldur fyrir glæpinn og rannsakendur viðurkenndu í vikunni að lausn málsins væri ekki í sjónmáli .
Rannsóknin hefur reynst sænsku lögreglunni afar þung í skauti og hefur hún lengi legið undir ámælum .
Morðið á Olof Palme er ein stærsta morðgáta seinni tíma sem ekki hefur verið ráðin .
Norrænir stjórnmálamenn voru aftur minntir á mikilvægi öryggisgæslu þegar annar sænskur ráðherra , Anna Lindh , var stungin til bana í verslunarmiðstöð í Stokkhólmi árið 2003 .
Hún var líka á ferð án öryggisvarða .
Það er nöturlegt að fólk sem gegnir opinberum störfum á Norðurlöndum geti ekki gengið óhult um götur en veruleiki eigi að síður .
