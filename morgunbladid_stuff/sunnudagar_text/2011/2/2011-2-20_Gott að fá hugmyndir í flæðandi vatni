7.15 Klukkan hringir .
Freistast til að lúra 15 mín í viðbót .
7.30 Laga sterkt ilmandi kaffi og Stefán Franz , yngri sonur minn , vaknar og verður glaður að sjá að afmælisboðskortin sem hann bjó til daginn áður hafa verið prentuð út samkvæmt fyrirmælum hans .
Hann verður sjö ára 23. febrúar .
7.45 Góð sturta með skrúbbhanskanum sem keyptur var í S-Kóreu ekki alls fyrir löngu í sýningarferðalagi með dansverkið Systur .
Pars Pro Toto sýndi þar á SIDance festival .
Fór yfir helstu verk dagsins í sturtunni .
Mjög gott að fá hugmyndir í flæðandi vatni .
8.25 Fastur liður að veifa Stebba Franz mínum út um gluggann á leið í Melaskólann .
Vekur hjá mér góðar kenndir að sjá hann labba sáttan og hamingjusaman í skólann enda er Melaskóli góður skóli og hann elskar kennarann sinn .
8.35 Búin að borða AB-mjólk með múslí og drekk hina ómissandi forvörn gegn flensu og kvefi sem er GSE-greipkjarnaolía , hvannardropar og sólhattsdropar hrært saman í vatn .
Omega-lýsispillur eru einnig nauðsynleg inntaka í morgunsárið .
9.00 Geri pilates-æfingar til að auka styrk og úthald í lífsins önn .
Heildræn vinna líkama , huga og sálar þar sem styrkleikur og mýkt vinna saman .
10.00 Kenni einkatíma í pilates og er sátt við árangur kúnnans .
11.00 Íslenska óperan hringir og staðfestir að Svanasöngur Schuberts í dansi , tóni og söng verði endursýndur í Íslensku óperunni sunnudaginn 27. febrúar en sýningin fékk sérdeilis góða umfjöllun ekki alls fyrir löngu .
Ég hlakka til að taka upp þráðinn með frábærum listamönnum , Gerrit og Ágústi , og með eindæmum góðu starfsfólki Íslensku óperunnar .
11.15 Komin í Listdansskóla Íslands ( LÍ ) en þar er allt komið á fullt .
Nemendur í framhaldsdeild LÍ á listdansbraut standa í ströngu þessa dagana .
Fyrir utan mikla daglega tæknilega vinnu í dansinum æfa mörg þeirra fyrir Klassísku sólódanskeppnina sem verður í Íslensku óperunni 1. mars kl. 20.00 .
Þá standa yfir lagningardagar í MH og verða þau með sýningu í hátíðarsal skólans .
13.15 Búin að æfa í tvo tíma með nokkrum sterkum og efnilegum nemendum sem taka þátt í sólókeppninni .
Hlakka til að sjá þau öll dansa í keppninni .
13.30 Gefst stuttur tími í hádegismat þannig að súpa í bolla og ristað brauð verða að duga að þessu sinni .
Þuríður skólaritari drekkur lífrænt kaffi með mér úr nýju skærgrænu kaffivél skólans og við förum yfir mætingar nemenda og spáum í MySchool-kerfið o.fl. 14.30 Er enn á kósí kaffistofu Listdansskóla Íslands á gagnlegum fundi með fagstjórum skólans , meðal annars er rætt um framgang nemenda og hvað mætti betur fara .
Búningamál fyrir sólókeppnina þurfa að komast á hreint en um 15 nemendur LÍ taka þátt í keppninni .
15.15 Endanleg ákvörðun tekin um hvaða verk eiga að vera á vorsýningu skólans í Þjóðleikhúsinu 13. apríl en þá taka allir nemendur skólans þátt .
Nemendasýningar LÍ hafa alltaf verið mjög veglegar og mikið lagt í þær .
15.30 Tek á móti nýjum píanista sem prófar undirspil hjá yngstu nemendunum .
Stendur sig vel .
Olga hefur séð um undirleik í skólanum í áratugi , ennþá sterk í faginu og einstök .
15.45 Næ í 10 tútú , ballerínupils , í hreinsun .
Antikpilsin orðin eins og ný .
Hvarflar að mér að það þurfi kannski að fara að hreinsa fleiri búninga sem skólinn á en búningageymslan er troðfull .
16.45 Næ í litla minn í Selið í Melaskóla .
Búin að vera mikil tilhlökkun fyrir bekkjarskemmtun sem hefst klukkan fimm .
Allir koma með eitthvað til að borða .
Hef ekki getað sinnt mömmuhlutverkinu sem skyldi síðustu vikurnar , vegna mikilla anna , og er því ánægð að geta verið með honum í rólegheitum .
17.00 Eigum frábæra bingóstund með 1.A og mikið snakk borðað .
Gaman að kynnast foreldrum barnanna sem eru í sama bekk og Stefán Franz .
18.30 Komin heim og ætla að leggja mig .
Áður en ég veit af eru allir svangir og eitthvað þarf að borða .
Steiki kjúklingabringur í olíu með töfrakryddi og kebab-kryddi .
Sker niður salat , gúrkur og hita pítubrauð .
19.45 Fer upp á Grensás , endurhæfingarstöðina , en þar liggur systir mín ástkæra , hún Magga .
Hún er í endurhæfingu eftir mjög slæmt hjólreiðaslys sem hún varð fyrir 13. maí 2010 .
Hún var á glænýju hjóli með alltof öflugum bremsum og ekki með hjálminn í þetta skiptið .
Hef hvatt alla síðan þetta gerðist til að nota HJÁLMINN .
Þetta atvik minnir mig stöðugt á að hlutirnir geta breyst á einni sekúndu og allt er breytingum háð .
21.30 Er á leið heim eftir að hafa nuddað og gefið Möggu minni ljósorku með nýja Quantum Wave-leysinum mínum .
22.00 Fæ mér pítu og rauðvínsglas í hornsófanum en þar er minn staður á heimilinu .
Sofna seint en sátt .
