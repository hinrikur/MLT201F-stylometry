Það er kaldadrulla og spáin ekki góð , syngur hljómsveitin Roðlaust og beinlaust m.a. í heimildarmynd sem heitir eftir hljómsveitinni og Ingvar Þórisson hefur nýlokið við .
Loft er stundum þrútið og þungur sjór þar sem kvikmyndagerðarmaðurinn er um borð í Kleifaberginu ÓF ásamt hljómsveitinni og öðrum skipverjum frystitogarans .
En stemningin er alltaf góð , hvort sem við erum stödd úti á sjó , heima á Ólafsfirði eða á sjómannalagahátíð í Paimpol á Bretaníuskaga í Frakklandi .
Og heimamenn , skipverjar , fjölskyldur þeirra , aðrir bæjarbúar og nærsveitungar , höfðu gaman af þegar Ingvar bauð þeim að sjá þessa ljómandi góðu mynd á dögunum í félagsheimilinu Tjarnarborg .
Skemmtileg upplifun " Ég ákvað strax þegar ég hófst handa , að bjóða öllum íbúum Ólafsfjarðar í bíó þegar myndin yrði tilbúin .
Við kvikmyndagerðarmenn erum ekki þekktir fyrir að eiga mikla peninga og kollegarnir voru ekki sérstaklega ánægðir með þetta ; sögðu mér að þetta væru einu öruggu áhorfendurnir að myndinni ! " segir Ingvar í léttum dúr við Morgunblaðið .
" Það var mjög gaman að myndinni .
Upptakan tók nokkur ár og mér fannst það til dæmis skemmtileg upplifun að sjá hvað fólk hefur breyst , ekki síst krakkarnir ! " sagði Aðalbjörg Ólafsdóttir , eiginkona skipverjans Ríkharðs Lúðvíkssonar , við Morgunblaðið eftir að hún sá myndina .
" Mér fannst myndin líka mjög góð , hún sýnir mjög vel líf sjómanna .
" Björn Valur Gíslason , sem nú situr á Alþingi fyrir VG , var á Kleifaberginu þegar Ingvar hóf að gera myndina en hætti eftir þingkosningarnar 2009 , nema hvað hann hefur farið einn túr síðan .
Björn Valur komst ekki norður þegar myndin var sýnd á Ólafsfirði ; var upptekinn á þingi vegna Icesave-umræðunnar , en var á frumsýningunni fyrir sunnan .
" Mér fannst myndin mjög skemmtileg .
Ég var búinn að sjá brot úr henni áður og það var vissulega einkennilegt að sjá umfjöllun um okkur í þessu formi .
Þegar við sömdum fyrsta lagið á sínum tíma grunaði engan okkar hvers konar ævintýri yrði úr ; að við ættum eftir að spila um allt land og jafnvel fyrir utan landsteinana .
Hvað þá að gerð yrði heimildarmynd um okkur ! " segir Björn Valur í samtali við Morgunblaðið .
" Þetta var allt óskipulagt og gerðist meira og minna af sjálfu sér , " segir alþingismaðurinn .
" Þetta byrjaði þegar starfsmenn fóru saman í útilegu , við sömdum eitt lag og síðan sömdum við annað , sem fjallaði aðallega um okkur sjálfa , sjómennskuna og annað okkur tengt .
Það spurðist út og við vorum fengnir til að spila hér og þar .
En það var aldrei planið að slá í gegn ! Þetta vatt hins vegar upp á sig og öllum þótti það mjög skemmtilegt .
" Björn Valur segir það vissulega undarlegt að horfa á sjálfan sig á hvíta tjaldinu , " á stóru tjaldi og í góðum mynd- og hljóðgæðum .
Það er dálítið um liðið síðan byrjað var á myndinni en hún er góð yfirreið yfir það sem við höfum gert og það var mjög áhugvert að sjá þetta svona í samfellu .
Menn eru sammála um að við getum verið dálítið roggnir með okkur ! Yfir því hvað við höfum gert til hliðar við aðalstarfið , enda lítum við ekki á okkur sem tónlistarmenn .
Það er langur vegur frá því .
En svona verkefni þjappar mönnum saman , gerir vinnustaðinn skemmtilegri og lundina léttari .
" ...
svo byrjuðum við bara .
" Sævar Guðmundsson leikstjóri klippti myndina og fingraför hans sjást á verkinu , segir Ingvar .
Er greinilega ánægður með starf Akureyringsins .
Myndin var ein fimm ár í vinnslu .
" Ég hafði heyrt lag með hljómsveitinni og fékk svo allt í einu þessa hugmynd , þar sem ég sat á Kaffivagninum ; að gera heimildarmynd um hljómsveitina og sjómennskuna .
Þá kviknaði á perunni , ég hringdi í Björn Val og svo byrjuðum við bara ! " segir Ingvar .
Björn Valur segir í myndinni að líklega hafi meirihluti sjómanna aldrei ætlað sér að ílendast í starfi .
Margir ætli sér á sjóinn í því skyni að vinna sér inn peninga til þess að eignast hús og bíl og koma upp fjölskyldu og snúa sér síðan að einhverju og njóta samvista við fjölskyldu .
" En svo er ekki aftur snúið , " segir hann .
Magnús Ólafsson segist hafa upplifað myndina fyrst og fremst sem " heimildamynd um sjómennsku , en auðvitað kemur líka fram þetta sérstaka áhugamál að vera í hljómsveit sem þvælist um landið og spilar á ýmsum stöðum , " segir hann við blaðamann .
" Ég byrjaði 18 ára á sjó en hætti 25 ára .
Þá var mig búið að langa að gera eitthvað annað og endaði sem kennari við Tónskóla Ólafsfjarðar og hafði kennt í ein 18 ár þegar ég varð skólastjóri .
Nú er ég skólastjóri Tónskóla Fjallabyggðar , " segir Magnús við blaðamann , en skólastjórinn útsetur tónlist hljómsveitarinnar , tekur upp og framleiðir geisladiskana .
" Það er líka mjög sérstakt hvernig komið er inn á fjölskyldulíf sjómanna , bæði hvernig þeim líður úti á sjó og þegar þeir koma heim .
Hvað börnunum finnst um líf sjómanna og hvað pabbi þeirra er að gera , " segir Magnús .
Alveg ekta Magnús segir markhóp hljómsveitarinnar fólk um og yfir fertugu .
" Fólk kaupir diskinn af því að það á ættingja sem eru á sjó eða tengjast sjónum og sala hefur gengið vel .
Fólk hefur gaman af tónlistinni en það hefur örugglega sitt að segja að við hagnaðurinn af sölunni rennur til slysavarnaskóla sjómanna .
" Magnús segist hafa spilað í mörgum hljómsveitum " en Roðlaust og beinlaust er sú skemmtilegasta .
Þetta er alveg ekta , hér er enginn í neinu gervi .
" Ingvar Þórisson segir góða stemningu hafa verið í Tjarnarborg þegar myndin var sýnd .
" Það var vel mætt , fólk kom líka frá Siglufirði og Dalvík og góður rómur var gerður að myndinni .
Stemningin var öðruvísi hér en í Reykjavík ; það var eins og fólk væri meira á varðbergi hér en ég held að allir hafi verið hæstánægðir og mikið var klappað í lokin , " sagði Ingvar .
" Það er mikilvægast af öllu fyrir mig að skynja að fólk í Ólafsfirði sé sátt við myndina , " segir hann .
