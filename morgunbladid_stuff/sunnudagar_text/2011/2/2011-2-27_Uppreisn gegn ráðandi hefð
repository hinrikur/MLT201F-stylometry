Bragi Ásgeirsson hefur um áratugaskeið verið í hópi fremstu myndlistarmanna þessarar þjóðar , auk þess sem hann kenndi lengi við Myndlista- og handíðaskólann og skrifaði gagnrýni í Morgunblaðið .
Báðar myndirnar úr myndasafninu að þessu sinni eru teknar í upphafi sýningar Braga í Norræna húsinu árið 1977 en á þeim má sjá listamanninn ásamt börnum sínum .
Á fyrri myndinni er Fjölnir Geir en á þeirri síðari eru Ásgeir Reinar og Kolbrá Þyri .
Tvö þeirra hafa á fullorðinsárum fengist við myndlist , þótt með ólíkum hætti sé .
Kolbrá Þyri er menntaður myndlistarmaður og hefur haldið sýningar en Fjölnir Geir er einn eftirsóttasti húðflúrlistamaður landsins .
" Sýningin var hápunktur framkvæmda minna á þeim áratug , hin þriðja í Norræna húsinu , " segir Bragi og bætir við að líkast til hafi Björn Th. Björnsson lýst þessu tímabili fundinna hluta , " Objets trouvé " og " Arte pauvre " , best tveim áratugum seinna : " " Það er fagurt " , skrifaði franska skáldið Isidore Ducasse , " eins og þegar regnhlíf og saumavél hittast af tilviljun á uppskurðarborði .
" Þótt myndlíking þessi sýnist æði fjarstæðukennd varð hún samt forspá merkilegrar uppreisnar gegn ráðandi myndhefð .
Ungir lisatamenn tóku að safna tilviljunarkenndum hlutum úr umhverfinu , slíta þá úr upprunalegu samhengi sínu og birta í alls óvæntu ljósi og nýrri afstöðu til alls um kring .
Einn þáttur þessa var nefndur " objets trouvé " , fundnir hlutir , og í listum okkar voru verk Braga Ásgeirssonar á árunum 1957 [ reyndar 1954 , leiðréttir Bragi ] og fram á áttunda áratuginn þar merkilegustu dæmin .
Hann gekk í fjöru , gjarnan í Eiðsvíkinni með börnum sínum , og bar heim með sér undarlega strandfundna hluti , plastendur , tappa , fuglslöpp , rennilás , dúkkuhaus eða annað smáfólk fjörunnar .
Þessa hluti nýtti hann í myndverk sín og náði fram áþreifanleika , óvæntum hugmyndatengslum og ljóðrænum jafnvel draumkenndum blæ í þessum hlutfestingum .
" Madame sans géne " , Frúin ófeimna , frá árinu 1974 , er glæsilegt lokastig þessa ferils .
Gyllt þang og svartgljáðir hrafnsvængir í hár , tvær agnarsmáar brúður í plasthylki á brjósti , rauður munnur og ríkulegt snertigildi í opnum kjólnum vinnur allt að því að skapa leyndardómsfulla tign þessarar ókunnu og " ófeimnu " konu .
" Þegar Bragi rifjar þessar vangaveltur Björns upp í dag þykir honum þetta vel orðað og aktúelt á tímum er " fræðingar reyna að fela minn þátt í þróun núlista á landinu " .
Orri Páll Ormarsson orri@mbl.is 