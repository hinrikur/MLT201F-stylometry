Ekki get ég sagt að óánægja og reiði foreldra í Reykjavík , hvort sem er foreldra leikskólabarna , grunnskólabarna eða tónlistarnemenda , sem brotist hefur út með áberandi hætti að undanförnu , hafi komið mér á óvart .
Reiðin beinist að borgarstjórnarmeirihlutanum í Reykjavík , þar sem oddvitar Besta flokksins , Jón Gnarr , og Samfylkingarinnar , Dagur B. Eggertsson , tróna á toppnum , og hugðust leggja til atlögu við þá þjónustu sem börnunum stendur til boða í leik- , grunn- og tónlistarskólum borgarinnar .
Skera átti niður kennslumagn , skerða gæslu á skólatíma , auka ruslfæði skólabarna á kostnað heilsufæðis , allt í þágu hagræðingar og sparnaðar , því eins og borgarstjórinn sjálfur , Jón Gnarr , lýsti í sjónvarpsviðtali á dögunum , þá felast svo fjölmörg tækifæri í þeirri hagræðingu sem hann ætlar að beita sér fyrir .
Ekki sé hægt að hagræða frekar í yfirstjórn borgarinnar , það væri eins og að " höggva af sér fótinn , ef maður vildi losna við eitt kíló " .
Afar gáfuleg ummæli úr þeim munni , eins og endranær ! Ekki satt ? Vitanlega bera foreldrar hag barna sinna , menntun þeirra og velferð fyrir brjósti , alla daga .
Þannig er það og þannig á það að vera .
En ég velti því fyrir mér , hversu stór hluti hinna öskureiðu foreldra , sem hafa mætt á hitafundi og mótmælt af lífs og sálar kröftum fyrirhuguðum niðurskurði og atlögu að menntun og velferð barnanna , kaus Besta flokkinn í fyrra .
Það hlýtur að vera umtalsverður hluti hinna reiðu foreldra sem kaus ósköpin yfir sig , væntanlega með það í huga að hér væri á ferðinni góður brandari , sem þeir vildu gjarnan taka þátt í að gera að veruleika .
Miðað við útkomu Besta flokksins í borgarstjórnarkosningunum snemma í júní í fyrra , 34,7% atkvæða , er ekki ólíklegt að þriðjungur hinna óánægðu foreldra leik- og grunnskólabarna í Reykjavík hafi einmitt kosið Besta flokkinn og Jón Gnarr .
Nú er svo komið að borgarstjórn nýtur trausts 16% borgarbúa .
Þótt svo stór hluti Reykvíkinga sem kusu í borgarstjórnarkosningunum í fyrra hafi litið á kosninguna sem þátttöku í brandara , þá eru kosningar alls enginn brandari , heldur grafalvarlegt mál .
Við , með atkvæðisrétti okkar , höfum tækifæri til þess að hafa áhrif á það , hvers konar fulltrúa við veljum til þess að treysta fyrir fjármunum okkar , skipulagi , velferð , menntun , heilbrigðismálum , hverju sem er , sem á annað borð kemur til kasta sveitar- eða ríkisstjórna .
Það má því segja , að þeir sem kusu yfir sig þessa samsuðu Besta flokksins og Samfylkingarinnar eigi ekki betra skilið en það sem borgarstjórn Reykjavíkur býður upp á um þessar mundir .
Það skánaði satt best að segja fátt við það að menntaráð hætti við að skerða kennslumagnið á næsta skólaári og gafst að því leyti upp fyrir mótmælunum .
Það eru einfaldlega allir kjósendur í Reykjavík sem fá að finna fyrir því eina ferðina enn , að meirihluti borgarstjórnar hefur engin önnur úrræði en að hækka gjöld okkar og álögur , því nú ætlar meirihlutinn að hækka útsvarið .
Alveg er ég viss um það , að ef gerð yrði skoðanakönnun nú , þar sem spurt yrði hvaða flokk Reykvíkingar myndu kjósa ef gengið yrði til borgarstjórnarkosninga nú , þá hlyti Besti flokkurinn afar lélega útkomu og hinn málhalti , fókuslausi og ófyndni borgarstjóri kæmist vart á blað .
Ég er jafnsannfærð um að meirihluti þeirra sem kusu Besta flokkinn í fyrra myndi freistast til þess að segja ósatt til um hvað kosið var , væri slík spurning borin fram .
Það hlýtur einfaldlega að vera of vandræðalegt að viðurkenna að atkvæðisréttinum hafi verið kastað á glæ Gnarrsins , til þess að taka þátt í lélegum og afar kostnaðarsömum brandara , sem snerist upp í andhverfu sína , okkur öllum til ama .
