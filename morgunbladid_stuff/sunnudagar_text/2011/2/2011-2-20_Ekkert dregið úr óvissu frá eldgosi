Það er nánast ómerkjanlegt á vegskiltinu hvar Önundarhorn er staðsett , þar sem það er sandblásið eftir öskufokið af Eyjafjallajökli .
En ef ekið er niður meðfram Svaðbælisá er það fyrsti bærinn sem verður fyrir manni .
Eins og vant er , er vel tekið á móti gestum í sveitinni , kaffi í bollum og sykraðar rúsínur í skál , en ekkert sykrað við umræðuna .
" Við erum í sömu stöðu og þegar eldgosið byrjaði , " segir Sigurður Þór Þórhallsson ómyrkur í máli .
" Við erum í raun í biðstöðu – það er algjör óvissa um hvað verður um búskap á þessari jörð .
" Enn flæðir leirinn yfir Á Önundarhorni er stunduð nautgriparækt og mjólkurframleiðsla .
En Svaðbælisá og Bakkakotsá eru stærsta vandamálið sem steðjar að búskapnum .
" Nú hækkar og hækkar farvegurinn í þeim og það hefur áhrif á grunnvatnsstöðuna , " segir Sigurður .
" Eins og þú manst kom leirflóð í árnar og það flæddi yfir tún og fyllti skurði .
Nú er sagan að endurtaka sig hægt og bítandi , því fokið sem gerði nokkra daga í desember skóf sandinum í efstu skurði , fyllti þá og svo berst hann áfram niður í túnin , þannig að fleiri hundruð metrar eru bara sandskaflar .
Þetta er því að fyllast smám saman aftur út af framburði Svaðbælisár .
Og við erum á nákvæmlega sama stað og í gosinu , ef eitthvað er , þá er óvissan meiri .
" Hann þagnar eitt augnablik .
" En við getum víst ekki kennt bankanum um það , þó að það væri nú gott , " klykkir hann út með og hlær .
" Þó að hann sé máttugur , " skýtur Poula Kristín Buch inn í , eiginkona Sigurðar .
" Flestir bændur eru að spekúlera í að kaupa áburð , en það er hægt að gleyma því á þessari jörð – í raun er allt að verða ein mýri , " heldur Sigurður áfram .
" Við getum því ekki tekið eina einustu ákvörðun um nokkurn hlut .
Maður kaupir ekki áburð fyrir fimm milljónir og svo eyðileggst það .
Auk þess er ekki hægt að keyra um efstu túnin , sem liggja næst ánni .
Þau eru gegnsósa , í raun ónýt .
Og búskapurinn byggist á því að fá hey .
Nágranni okkar endurræktaði eitt túnið , en bara á nokkrum dögum í desember , í roki með ösku , varð það ónýtt .
Það þarf að vinna allt upp aftur .
" Hann bendir upp í fjallið .
" Snjórinn er besti vinur okkar – og okkar helsta von að hann haldist fram yfir Jónsmessu .
" " Sumarið var svo gott , " segir Poula , " að maður var orðinn bjartsýnn .
Á meðan gróðurinn var urðum við lítið vör við öskuna .
En fyrir jól og aftur í janúar vöknuðum við upp við vondan draum , það sást varla á milli húsa í öskumistri .
Þá áttuðum við okkur á að þetta var ekki nærri búið .
Þegar ég keyrði heim úr vinnu varð ég að stoppa uppi á þjóðvegi , því ég lenti öskuskafrenningi , svo það buldi á bílnum .
Það stórsér á tækjum og húsum og traktorinn þurfti að fara í dýra viðgerð .
Viðlagasjóður bætir hinsvegar aðeins tjón sem verður þegar askan fellur , en kallar það óbeint tjón sem skapast af öskufoki – samt er það aska sem veldur tjóninu ! Og þó að við höfum verið tryggð upp í rjáfur , þá bæta tryggingarnar ekki neitt , því þetta var eldgos .
Þá er bara Bjargráðasjóður eftir , sem styrkir endurræktun til 1. apríl , en við vitum ekkert hvað tekur við þá .
" " Svo heyrðum við í fréttum að Viðlagasjóður væri búinn að greiða háar fjárhæðir til bænda undir Eyjafjöllum , en það er ansi villandi , að minnsta kosti höfum við séð lítið af því , " segir Sigurður .
" Jú , við fáum peninga sem samsvarar einni umferð af málningu og grunnmálningu á þökin þó ekki öll þök – svo verða hreinsaðar rennur og þakkantar .
Og nágranni okkar á Seljavöllum , sem varð verst úti , hristi höfuðið þegar hann heyrði um allar milljónirnar sem við áttum að hafa fengið .
Það er dælt peningum í allskonar stofnanir út af gosinu , en hann skilar sér ekki þangað sem maður hefði haldið að þörfin væri mest .
En þetta er nú bara væll , " segir hann og hellir sér kaffi í bolla .
" Þetta eru bara peningar ! " Ákveðið var að koma á samráði á milli stofnana , sem veita aðstoð vegna eldgossins , og átti það að hefjast í janúar .
" Við bíðum enn eftir að það fari í gang , " segir Poula .
Ánægð með viðbrögð í gosinu " Ég var samt ánægð með viðbrögðin meðan á gosinu stóð , Almannavarnir , heilsugæsluna hér og Rauða krossinn , sem stóð upp úr .
Það var haldið svo vel utan um okkur .
Við komum úr skítaöskudrullunni með alla familíuna út á Heimaland , þá tók þetta indæla fólk á móti manni , við fengum við poka með snyrtidóti , sjampói og handklæði og sagt var við okkur : " Nú farið þið og þrífið ykkur ! " " " Maður var svolítið verkaður , " skýtur Sigurður inn í og hlær .
" Það mynduðust líka góð tengsl , tvær konur voru algjörar hetjur , við komumst ekki inn í húsið nema faðma þær – þær grættu mig mörgum sinnum , " segir Poula .
" Þær voru svo góðar við litlu stelpurnar okkar , að í hvert skipti sem við ökum um Hvolsvöll kemur ekki annað til greina hjá þeirri yngstu en að koma við og faðma Hrafnhildi ! " Og Poula er ánægð með fleira .
" Meðan á gosinu stóð vaktaði sérsveitin frá Ríkislögreglustjóra svæðið á nóttunni .
Við fengum yfirleitt símtal um ellefuleytið : " Hæ , hvernig hafið þið það ? Við vildum láta vita að við erum hérna á ferðinni .
" Það var svo vinalegt – og segja svo góða nótt ! Það var gott að vita af þeim þegar við fórum að sofa .
Þegar við vorum fjarri fylgdust þeir með mannaferðum , því það voru þjófagengi á ferð .
" Þegar eldgosið stóð yfir var því allt mjög skilvirkt og til fyrirmyndar .
" En þegar lengra hefur liðið frá og maður tekst á við afleiðingar gossins , tjónið á eignum og annan skaða , þá virðist áhuginn ekki lengur fyrir hendi , " segir Sigurður .
Þegar Sigurður og Poula voru að byggja upp búskapinn á Önundarhorni tóku þau erlend lán og lentu þau illa úti í hruninu .
" Við áttum að fara í sértæka skuldaaðlögun , vorum byrjuð í því ferli fyrir gos , " segir Poula .
" En svo skellur gosið á okkur og þá var farið fram á að bankar sýndu okkur sem búum á svæðinu biðlund .
En við vorum í viðskiptum í Arion banka og hann var mjög ósveigjanlegur .
Þar var þess krafist að við breyttum erlendu lánunum í íslensk , annars fengjum við ekki að fara í sértæka skuldaaðlögun .
Okkur var sagt að hún tæki aðeins einn og hálfan mánuð , það var sagt við alla bændurna sem voru í þessari stöðu .
En svo eru mjög fáir í kringum okkur farnir að ganga frá samningum um skuldaaðlögun , hér um bil ári seinna .
Aðalatriðið virðist hafa verið að breyta erlendu lánunum í íslensk .
Og þegar við spurðum um kostnaðinn af þeim , eftir að breytingin gengi í gegn , var okkur sagt að við bærum engan teljandi kostnað af því , af því að skuldaaðlögunin átti að ganga í gegn á fjórum til sex vikum .
" " En það er skondið , að samningurinn sem þeir sýndu okkur núna í janúar , þegar loks bárust pappírar frá þeim , var lélegri en sá sem þeir buðu okkur fyrir hrun , " segir Sigurður .
" Ég veit ekki hvort þeir átta sig á því , að við tölum saman bændur .
En þeir klína á okkur vöxtum og kostnaði við lánið í eitt ár , en hinir bændurnir þurfa ekki að bera þann kostnað .
Hvers vegna skyldi það vera ? Er það kannski af því að við fengum okkur lögfræðing og stefndum bankanum út af erlendu lánunum ? " Hann þagnar .
" Það hringdu allir gemsar á meðan gosið stóð yfir : " Þið verðið að skrifa undir .
" Við sögðum erfitt að skrifa undir skuldbindingar á meðan óvissan væri algjör , en þeir sögðu : " Skrifið undir og við skoðum þetta seinna , bara skrifið undir .
" " Við þekkjum fullt af bændum fyrir utan Markarfljót , " segir Poula .
" Við spurðum þá , hvort bankarnir lægju í þeim .
" Nei , þeir vilja ekkert við okkur tala , " sögðu þeir .
En þeir vildu að við skrifuðum undir .
" Tilboðið til þeirra fól í sér að greiðslur næstu þrjú árin miðuðust við hverju ná mætti út úr rekstrinum , en önnur lán yrðu sett í bið í þrjú ár og þá yrði staðan metin að nýju .
" En hvað ætti svo sem að breytast á þessum þremur árum ? " spyr Sigurður .
" Við höfum enga tryggingu fyrir því , ef við berjumst í þessu næstu þrjú árin , að það verði hlustað á okkur þá ! " Stjórnvöld stóðu ekki með fólkinu Og þau eru ekki ánægð með úrræðaleysi stjórnvalda .
" Síðasta sumar féll dómur í Hæstarétti um að tenging við erlenda gjaldmiðla væri ólögleg , " segir Sigurður .
" Og nú féll annar dómur í vikunni , sem tók undir það .
Bankarnir vissu vel að lánin væru ólögleg þegar við tókum erlent lán árið 2007 en á sama tíma voru þeir að vinna að því á annarri hæð í húsinu að fella gengi krónunnar – að vinna gegn þeim kjörum sem okkur var lánað á .
Það finnst mér vera stóri glæpurinn .
" Og Poula tekur undir með honum .
" Þá átti ríkisstjórnin að stíga fram og segja að dómur Hæstaréttar stæði , hann ætti við um öll lán .
En hvað gera þau ? Þau siga Seðlabankanum á okkur og um leið urðu lánin okkar óhagstæð aftur .
Bankarnir voru verðlaunaðir .
Hvað hefði gerst ef ég hefði gert þetta , svikið einhvern svona eins og þeir hafa svikið okkur .
Get ég véfengt hæstaréttardóma , bara venjulegur Jón Jónsson ? " Sigurður fær ekki orða bundist .
" Það er gríðarleg óvirðing að gera lítið úr hæstaréttardómum þegar þessu fólki hentar .
Nú hafa þessir prelátar gert lítið úr þremur hæstaréttardómum .
Svo hugsa þeir bara um stjórnlagaþing ! Í stað þess að taka pólitíska ákvörðun byggða á hæstaréttardómunum , var snúið út úr þeim og gert lítið úr fólkinu sem þar vinnur .
" Það er dagatal í glugganum á eldhúsinu með myndum af sólblómum og heilræðum : " Haltu þig við vinnuna þó illa gangi .
Þegar þú átt sem erfiðast máttu ekki gefast upp .
" Á veggnum hangir margföldunartaflan sem ein af fjórum dætrum hefur skrifað með bláum og rauðum lit .
Þar eru tvisvar tveir fjórir , en svo reyndist ekki vera í raunheimum .
" Þetta er svona heimilismargföldun , ekki banka , " segir Sigurður .
" Það koma að minnsta kosti réttar tölur út .
" " Okkur líður vel þegar það eru góðir dagar , " segir Poula .
" Rigning og bylur , það eru góðir dagar , " segir hann og hlær .
" Þetta er fjórtánda árið okkar , uppbyggingin hefur verið markviss , engin galgopastökk .
Við keyrum ekki um á dýrum bílum eða kaupum flatskjá .
Allt hefur ferið í uppbygginguna og við berjumst áfram .
En ef erlenda lánið fellur , þá erum við farin á hausinn , af því að það stökkbreyttist við fall krónunnar .
Annað sem gerðist þegar krónan féll , er að öll aðföng snarhækkuðu .
" Það þyngist brúnin .
" Og af hverju féll krónan ? ! " Óvissan mikil um framtíðina Staða margra bænda á Suðurlandi er alvarleg , en þó ekkert mjög ólík því sem aðrar atvinnugreinar standa frammi fyrir , að sögn Runólfs Sigursveinssonar , ráðgjafa hjá Búnaðarsambandi Suðurlands .
" Þetta gengur mjög hægt , " segir hann .
" Það eru að verða tvö og hálft ár frá því ósköpin dundu yfir og því miður eru búin mörg sem ekki hafa neina fótfestu ennþá , hvernig málum þeirra reiði af í bönkunum .
Það hefur gengið hægt að fá varanlegar lausnir , sérstaklega fyrir bændur .
" Þol fólks ekki endalaust Þær lausnir sem hafa verið í boði eru að mati Runólfs ekki ákjósanlegar .
" Það sem er til dæmis í boði hjá Arion banka gagnvart skuldsettum búum er eitt rekstrarlán , sem miðast við hvað reksturinn getur tekist á við af greiðslum , og síðan töluverður stabbi af öðrum lánum , sem eru sett sem biðlán til þriggja ára , " segir hann .
" Í raun og veru veit enginn hvað gerist eftir það .
Það er mjög erfitt fyrir þessar fjölskyldur að takast á við stöðuna þegar óvissan er svona mikil um hvað framtíðin ber í skauti sér .
Það setur allar fjárfestingar og uppbyggingu til framtíðar í uppnám .
Og fólkið sem lendir í þessu er kynslóðin sem ber framleiðsluna uppi næstu áratugi , en það er ljóst að sum þessara búa munu ekki gera það .
" Ef svo heldur áfram sem horfir er líklegt að einhver bú muni leggjast af .
" Þol fólks er ekki endalaust að takast á við óvissu , " segir Runólfur .
" Ég hygg að einhverjar fjölskyldur muni einfaldlega segja sem svo að nú sé nóg komið og leita sér að öðrum störfum .
" Svo bættist eldgosið ofan á bankahrunið .
" Áhrifasvæði eldgossins er ekki mjög stórt að umfangi , en það hefur raunveruleg áhrif á allmörg bú á einn eða annan hátt , " segir Runólfur .
" Bjargráðasjóður hefur komið til móts við ákveðið tjón sem varð , veitt aðstoð varðandi heykaup og í sumum tilvikum sinnt flutningum á gripum á önnur svæði .
En þessi fjárhagslegi skellur sem búin urðu fyrir er ekki allur kominn fram og við vitum ekki hver hann verður .
Allvíða þarf að takast á við endurræktun túna , sem vonandi fæst stuðningur til að takast á við í gegnum Bjargráðasjóð .
" Gerist ekki á einu vori – Eru til fjármunir þar ? " Það er rétt að taka fram , að stjórnvöld veittu fjármuni í Bjargráðasjóð sérstaklega út af gosinu .
En það er ljóst að sá tímarammi sem þar var miðað við teygir sig yfir lengri tíma .
Það var miðað við að tjónamati yrði lokið á vordögum og bætur þá greiddar út , þ.e. reglugerðin um Bjargráðasjóð rennur út í apríl .
Ég vonast til að hægt verði að ná fram breytingu á því og framlengja tímann um eitt ár til viðbótar .
" – Í þessu sem öðru þarf fólk að búa við óvissu , t.d. á Önundarhorni ? " Þetta er allt til bráðabirgða og þau þurfa að takast á við endurræktun í heild sinni á jörðinni .
Það gerist ekki á einu vori .
" 