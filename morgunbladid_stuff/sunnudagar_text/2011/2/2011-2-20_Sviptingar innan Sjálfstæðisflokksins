Liðin vika og raunar síðustu tvær vikur hafa verið sviptingasamar innan Sjálfstæðisflokksins ekki síður en á Alþingi .
Ákvörðun meirihluta þingflokks um að styðja Icesave III kom flestum flokksmönnum í opna skjöldu og ekki allir á eitt sáttir eftir þær útskýringar og röksemdir fyrir þeirri afstöðu , sem fram hafa komið .
Skoðanir hafa verið skiptar .
Sumir flokksmenn hafa stutt afstöðu forystu flokksins og meirihluta þingflokks , aðrir verið henni mjög andsnúnir eins og m.a. hefur mátt sjá á samþykktum einstakra flokksfélaga og auglýsingu frá ungum sjálfstæðismönnum , sem birtist hér í Morgunblaðinu sl. miðvikudag .
Hins vegar var þungu fargi létt af mörgum flokksmönnum í Sjálfstæðisflokknum , þegar ljóst var , að þingflokkurinn mundi styðja tillögu á Alþingi um þjóðaratkvæðagreiðslu um Icesave III , þótt þeir hinir sömu hefðu gjarnan óskað að sú skýra afstaða hefði legið fyrir strax í upphafi .
Með þeirri ákvörðun tókst þingflokknum að milda nokkuð þá þungu gagnrýni , sem beindist að þingmönnum úr ýmsum hornum innan flokksins .
Þó er ljóst að sú ákvörðun dugar ekki til að fullar sættir hafi orðið .
Í stórum flokki eins og Sjálfstæðisflokknum er endalaust hægt að deila um það í svona málum , hvort fleiri eða færri séu á þessari skoðun eða hinni .
Svo er að þessu sinni .
Forystumenn Sjálfstæðisflokksins hafa sagt að þeir hafi fundið fyrir miklum stuðningi við sína afstöðu og skal það ekki dregið í efa .
Andstaðan verður heldur ekki dregin í efa .
En í Sjálfstæðisflokknum eru á milli fjörutíu og fimmtíu þúsund flokksmenn .
Skoðanakönnun , sem MMR gerði fyrir vefritið Andríki , segir töluverða sögu um það hvernig línur liggja í landinu .
Þar kemur fram að fylgi við þjóðaratkvæðagreislu við Icesave III er mest meðal yngra fólks en hlutfallið lækkar eftir því sem fólk verður eldra .
Þar kemur líka fram , að tveir hópar hafa minnstan áhuga á þjóðaratkvæðagreiðslu um málið , en það eru sérfræðingar og hálaunamenn .
Ekki er ósennilegt að skiptingin sé eitthvað svipuð innan Sjálfstæðisflokksins .
Andstaða ungs fólks innan flokksins vegna ákvörðunar þingflokksins hefur verið áberandi en líklegt er að stuðningur sé mestur á meðal stjórnenda í viðskiptalífinu .
Það er umhugsunarefni fyrir forystumenn Sjálfstæðisflokksins , miðstjórn og þingflokk , hvort tímabært sé orðið að nota nútíma samskiptatækni til þess að hafa meira samráð við almenna flokksmenn en tíðkazt hefur til þessa .
Nú er hægt , með skömmum fyrirvara , að efna til skoðanakönnunar eða atkvæðagreiðslu í hópi þess mikla fjölda , sem á aðild að Sjálfstæðisflokknum , til þess að kanna viðhorf flokksmanna til einstakra mála .
Slík vinnubrögð eru lýðræðisleg , líkleg til að að efla samstöðu meðal flokksmanna og gætu átt heima í skipulagsreglum þessa stóra flokks .
Stjórnmálaflokkar þurfa að laga starfsemi sína að breyttum aðstæðum og tíðaranda ekkert síður en aðrir .
Aðgerðir á vettvangi almannatengsla duga ekki einar og sér .
Sennilega er þó ein aðgerð umfram aðrar , sem mundi verða til þess að þeir sjálfstæðismenn , sem eru óglaðir eftir atburði síðustu tveggja vikna , tækju gleði sína á ný .
Hún er sú , að forystumenn og þingflokkur Sjálfstæðisflokksins tækju afgerandi pólitíska forystu í baráttunni gegn aðild Íslands að Evrópusambandinu .
Sjálfstæðisflokkurinn hefur ekki tekið slíka pólitíska forystu , þótt afstaða síðasta landsfundar flokksins hafi verið alveg skýr .
Slíka pólitíska forystu tók Sjálfstæðisflokkurinn á sínum tíma fyrir stofnun lýðveldis á Íslandi .
Slíka pólitíska forystu tók hann fyrir inngöngu Íslands í Atlantshafsbandalagið og hélt henni til loka kalda stríðsins .
Slíka pólitíska forystu tók flokkurinn í baráttunni fyrir veru bandaríska varnarliðsins á Keflavíkurflugvelli og hélt henni til loka .
Þetta hefur flokkurinn ekki gert í baráttunni um aðild Íslands að Evrópusambandinu .
Einstakir þingmenn Sjálfstæðisflokksins hafa gengið fram fyrir skjöldu í þeirri baráttu .
Það hafa Pétur Blöndal og Sigurður Kári Kristjánsson gert og einörð og kjarkmikil afstaða eins yngsta þingmanns Sjálfstæðisflokksins , Unnar Brár Konráðsdóttur , bæði í afstöðu til Icesave III , þjóðaratkvæðagreiðslu um þann samning og aðildarmálsins , hefur vakið sérstaka athygli en Unnur Brá er nú varaformaður Heimssýnar , þverpólitískra samtaka , sem berjast gegn aðild Íslands að ESB .
Þar er greinilega á ferðinni ung kona með ákveðnar skoðanir , sem hún er tilbúin til að berjast fyrir .
Á annarri hlið þessarar baráttu á hinum pólitíska vettvangi er ríkisstjórnin með embættismannakerfið á bak við sig en mótvægið vantar .
Í ljósi samþykkta landsfundar Sjálfstæðisflokksins og sögu flokksins er eðlilegt að Sjálfstæðisflokkurinn taki þessa pólitísku forystu á Alþingi .
Vel má vera að það hafi haldið aftur af þingflokki sjálfstæðismanna að taka afgerandi pólitíska forystu í þessari baráttu að skoðanir eru skiptar innan flokksins í þessu máli sem mörgum öðrum .
Staðreynd er hins vegar að svo yfirgnæfandi meirihluti flokksmanna er andvígur aðild að önnur skoðun einhvers hóps innan flokksins og jafnvel einstakra þingmanna getur ekki haft þau áhrif að Sjálfstæðisflokkurinn sem slíkur leiði þessa baráttu hjá sér .
Hafi einhverjir aðra skoðun á því hvernig línur liggja innan flokksins í þessu stóra máli er auðvelt að ganga úr skugga um það með atkvæðagreiðslu meðal flokksmanna allra .
Þetta sjónarmið er sett hér fram flokksforystu og þingflokki Sjálfstæðisflokksins til umhugsunar .
