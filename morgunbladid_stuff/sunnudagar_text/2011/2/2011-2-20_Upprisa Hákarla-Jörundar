Það var engu líkara en sjálfur Hákarla-Jörundur væri genginn aftur á San Siro-leikvanginum í Mílanó í vikunni .
Gamli sægarpurinn úr Hrísey var á sinni tíð ekki þekktur fyrir að taka bráð sína neinum vettlingatökum , sneri hákarlana niður með berum höndum , væri sá gállinn á honum .
Leitun er á slíkum köppum .
Það var Gennaro Gattuso , miðvellingurinn knái í liði heimamanna , AC Milan , sem brá sér í gervi Jörundar .
Eða var hann yfirhöfuð í gervi ? Gennaro , Jörundur , er þetta ekki sama nafnið ? Hákarlinn sem Gattuso lagði hendur á og stangaði í þokkabót var gamla kempan Joe Jordan , sem er í þjálfarateymi gesta þeirra Mílunga í Meistaradeild Evrópu , enska félagsins Tottenham Hotspur .
Þar hitti skrattinn sannarlega ömmu sína en Jordan , sem verður sextugur á árinu , þótti með allra hörðustu sparkendum á sinni tíð .
Hefur raunar pappíra upp á það , hið virta dagblað The Times hafði hann í 34. sæti á lista sínum yfir mestu harðjaxla sparksögunnar árið 2007 .
Efstur á þeim lista var enginn annar en Andoni Goikoetxea , Slátrarinn frá Bilbao .
Fyrir ókunnuga er þessi hákarlalíking ekki úr lausu lofti gripin en Jordan hlaut ungur viðurnefnið " skolturinn " ellegar " hákarlinn " .
Bæði tók viðurnefnið mið af beinskeyttum leikstíl kappans en öðrum þræði var þetta þó kaldhæðni .
Það vantaði nefnilega í Jordan framtennurnar á þessum árum .
Ekki er ástæða til að fjölyrða um ágreininginn sem reis Gattusos og Jordans í millum , um hann hefur verið ítarlega fjallað í vikunni .
Sjaldgæft er að sjá menn umturnast á velli með þeim hætti sem Gattuso gerði , engu tauti varð við kappann komið .
Hann hafði allt á hornum sér en vildi af einhverjum ástæðum ekki jafna sakirnar við leikmenn Tottenham , þess vegna sneri hann sér að aumingja Jordan .
Ein skýringin er sú að báðir tala þeir " skosku " en á því íðilfagra máli mun deilan hafa farið fram .
Gattuso lék sem kunnugt er til skamms tíma með Rangers í Glasgow og á skoskættaða konu .
Við skulum vona að hann ræði að jafnaði ekki við hana á þessum nótum .
" Á mér engar málsbætur " Umboðsmaður Gattusos sagði í vikunni að Jordan hefði látið þung orð falla í garð skjólstæðings síns , fyrir og eftir leikinn , en á föstudag vísaði Jordan þeim ásökunum á bug .
Telja verður Gattuso til tekna að hann iðraðist gjörða sinna strax um kvöldið .
" Ég missti stjórn á mér .
Ég á mér engar málsbætur og mun taka refsingu minni möglunarlaust .
Ég var spenntur á taugum , vildi ekki skattyrðast við leikmennina og þess vegna sneri ég mér að honum .
Ég hefði betur látið það ógert .
" Merkilegt hvað aðstæður geta skipt miklu máli .
Það þótti merki um hugrekki og hreysti þegar Jörundur gamli bauð hákörlunum byrginn norður í ballarhafi en þegar Gennaro frændi hans gerði slíkt hið sama á sparkvellinum þar syðra , frammi fyrir fjölda myndavéla , er það ótvírætt merki um heigulshátt .
Hann er vandrataður meðalvegurinn í þessari tilveru ! Aganefnd evrópska knattspyrnusambandsins ( UEFA ) liggur nú undir feldi en Gattuso hefur verið kærður fyrir " grófa andíþróttamannslega hegðun " .
Von er á úrskurði á morgun , mánudag .
Lágmarksrefsing við broti af þessu tagi er þriggja leikja bann en flestir reikna með að bann Gattusos verði lengra , jafnvel á bilinu sex til átta leikir í mótum á vegum UEFA .
Enda þótt tilefnið hefði mátt vera skemmtilegra er gaman að kastljós heimsins hafi að nýju beinst að Joe gamla Jordan .
Hann var litríkur miðherji á sinni tíð .
Fyrst kvað að honum í gullaldarliði Leeds United í upphafi áttunda áratugarins , þar sem hann barðist um sæti í liðinu við ekki ómerkari menn en Mick Jones og Allan Clarke .
Hákarlinn lærði fyrir vikið snemma að bíta frá sér .
Frá Elland Road lá leið hans á Old Trafford , þar sem hann lék við ágætan orðstír í þrjú ár með köppum á borð við Mickey Thomas , Lou Macari og Arthur Albiston .
Af einhverjum ástæðum var lítið um liðið fjallað á síðum hins geðþekka tímarits Vogue .
Frá United lá leið Jordans til Ítalíu , þar sem hann gekk einmitt til liðs við AC Milan .
Hefur hann alla tíð borið félaginu og borginni vel söguna .
Skyldi sú afstaða hafa breyst í vikunni ? Hollur Redknapp Joe Jordan hefur víða komið við á þjálfaraferli sínum .
Hann vann fyrst með Harry Redknapp hjá Portsmouth og ílentist þar eftir að Redknapp hvarf á braut í fyrra skiptið .
Starfaði undir stjórn Velimirs Zajec og Alains Perrins og stjórnaði liðinu meira að segja í tveimur leikjum árið 2005 áður en Redknapp sneri aftur .
Jordan fylgdi Redknapp til Tottenham 2008 .
" O , jæja , hróin mín og hróin mín " Hákarla-Jörundur í Hrísey er með merkari sægörpum Íslandssögunnar .
Hann aflaði manna mest og hirti mikinn hákarl , enda dró hann til sín í skiprúm valda hákarlamenn , á meðan hann var formaður .
Á útmánuðum 1874 bar við að mörg hákarlaskip silgdu út af Eyjafirði , og tóku þau stefnuna vestur og fram á Skagagrunn .
Getur nú ekki um ferð þessara skipa að öðru leyti en því , að þau lögðust öll við hákarl hingað og þangað á grunninu .
Bar nú ekkert til tíðinda fyrr en allt í einu , að veður tók að breytast og gengur hann að með öskrandi stórhríð og mikið veður .
Sáu þá hákarlamenn sér ekki annað fært en losa um stjóra og leita til lands í hríðinni .
Lögðu menn skipin við í garðinn , – upp á Siglufjörð og inn á Eyjafjörð – allir nema Jörundur .
" O , jæja , hróin mín og hróin mín , " sagði hann þegar búið var að vinda inn stjórafærið og útbúa skipið , Hermóð , til ferðar í hríðinni .
" O , já hróin mín – o – það er bezt að við snúum rassinum í veðrið .
" Með þessu átti hann við að hann slægi skipi sínu undan veðrinu , og hélt hann alla leið vestur fyrir Hornstrandir , og svo inn á Ísafjörð .
Urðu allir hásetar Jörundar forviða yfir þessu uppátæki svo snemma vetrar .
Liggur Jörundur nú inni á Ísafirði í marga daga .
Fréttir hann ekkert til hinna hákarlaskipanna í langan tíma ; og rekur nú hafís upp að Horni og fyllir allan Húnaflóa og Skagafjörð .
Segir ekkert af hákarlaskipunum annað en það , að þau náðu öll landi í garðinum .
Urðu þau innlukt af ís og komst ekkert þeirra út af Eyjafirði , fyrr en komið var fram á sumar .
Engin spurði neitt til Jörundar við Eyjafjörð í langan tíma , og töldu allir hann af .
En það er af Jörundi að segja , að hann hélt skipi sínu út í hákarl eftir sem áður þar frá Ísafirði – einhverstaðar langt norður í hafi , líklega á Halamiðum .
Heimild : Hákarlalegur og hákarlamenn .
