Stockholmsmässan , uppskeruhátíð sænskra og raunar einnig alþjóðlegra húsgagna- og innréttingahönnuða í Svíaríki , brestur venjulega á um þetta leyti árs .
Þetta er elsta samfellda kaupstefna sinnar tegundar á Norðurlöndum , og núorðið sú stærsta .
Samt hefur Stokkhólmsmessan verið nokkuð í skugga sambærilegrar uppákomu í Bella Center í Kaupmannahöfn , a.m.k. meðal þeirra sem gera út á háþróaða hönnun .
Má vera að Danir njóti þar ótvíræðra yfirburða sinna í húsgagnahönnun til margra áratuga .
En í tilefni af 60 ára afmæli Stokkhólmsmessunnar blésu aðstandendur hennar til nýrrar sóknar ; hún hefur aldrei verið stærri eða fjölbreyttari segja þeir sem gerst vita : heilir 40.000 fm voru lagðir undir 720 sýningarbása frá 26 löndum .
Eins og endranær tefldi messan fram einum erlendum stjörnuarkitekt til að krydda uppákomuna ; í ár var það ísraelski hönnuðurinn Arik Levy .
Tilnefning Levys virtist bera tilætlaðan árangur ; svæði til afslöppunar sem hann hannaði miðsvæðis var firna vinsælt meðal sýningargesta og sjálfur var hann til viðtals í öllum fjölmiðlum .
Það er nokkuð fyrirséð hverjir sækja svona uppákomur : hönnuðir að sýna það sem þeir hafa haft fyrir stafni undanfarið ár og sjá það sem starfsbræður þeirra eru að sýsla við , framleiðendur að kynna og selja verk eigin hönnuða , fulltrúar hönnunarverslana og stórmarkaða að kaupa inn fyrir næsta haust og svo áhangendurnir : tískubloggarar í leit að uppákomum og trendum og blaðamenn með sérstakan áhuga á hönnun .
Sennilega er " venjulegur " almenningur í minnihluta meðal sýningargesta , því aðgangseyrir er rúmlega 4000 íslenskar krónur á mann .
Á sýningartímanum var álagið auðvitað mest á sýningarsvæðinu í Älvsjö , um hálftíma akstur suðvestan við Stokkhólm , en á sama tíma var einnig að finna mýgrút af hönnunaruppákomum í miðborginni undir merkjum opinberrar Hönnunarviku .
Þar voru nýjungar kynntar og margskonar góðgjörningur , léttvín og fingrafæði , notaður til að laða að gesti .
Ef vel var að gáð , leyndust þar einnig verk eftir íslenska hönnuði eins og Guðbjörgu Ingvarsdóttur og Siggu Heimis .
Á stærð við margar Kringlur Eiginlega er ekki fyrir óvana að kunna fótum sínum forráð á svona kaupstefnu .
Sýningarsvæðið er á stærð við margar íslenskar Kringlur , og fyrir utan það sem gerist í sjálfum sýningarbásunum er ýmislegt annað sem kallar á athygli sýningargesta .
Herskari af föngulegum ungum stúlkum kynnir tísku- og hönnunartímarit frá ýmsum löndum , semínör fara fram í hliðarsölum og hér og þar eru verðlaun afhent fyrir allt mögulegt : fyrir besta skólaverkið á sýningunni , fyrir besta hönnunargripinn á sýningunni og besta framlagið til " grænnar " hönnunar , auk þess sem besti smásalinn í hönnunargeiranum fær viðurkenningu .
Finnsk-sænski stjörnuhönnuðurinn og arkitektinn Eero Koivisto var með það á hreinu hvernig tíma manna væri best varið á kaupstefnunni .
" Þarna eru þrír skálar , A , B og C ; í þeim fyrstnefnda er að finna það sem máli skiptir , hinum tveimur má sleppa nema þú sért að leita þér að nýmóðins eldhúsinnréttingu eða jólaskrauti .
" Að vísu tók Koivisto ívið djúpt í árinni ; það var vissulega hægt að finna góða hönnun víðar en í skála A , til dæmis góðan textíl , eldhúshönnun og ýmislegt fleira í skála B. Hins vegar var skáli C eins og allsherjarmarkaður ; enginn þeirra blaðamanna sem ég var í sambandi við hafði uppi áform um að koma þar inn fyrir dyr .
Jafnvel þótt þar væri að finna sýninguna Icelandic Contemporary Design , sem verið hefur á ferðalagi víða um lönd .
Því má leiða að því getum að á Stokkhólmsmessunni hafi sú sýning tæplega ratað til sinna .
En það var öldungis rétt hjá Koivisto að í skála A tjölduðu framleiðendur því sem þeir töldu eiga mest erindi við kröfuhörðustu aðdáendur húsgagnahönnunar .
Þar var að finna það helsta sem norrænir hönnuðir , einkum og sérílagi Svíar , eru að gera um þessar mundir og vísbendingar um þróunina í alþjóðlegri húsgagnahönnun .
Í skála A er einnig að finna Gróðurhúsið ( Greenhouse ) , en það er vettvangur fyrir nemendahönnun af ýmsu tagi .
Eins og endranær mátti finna þar skipulegar samsýningar á borð við UNG8 , sem er yfirlit yfir helstu nýmæli í sænskri hönnun og sýningarbása frá helstu hönnunarskólum á Norðurlöndum og Eystrasaltslöndum .
Meira um það nýjabrum seinna .
Afturhvarf til handverks og náttúru Hvað var svo hægt að lesa út úr því sem sýnt var í A-deildinni ? Það sló fleiri en þann sem þetta skrifar að menn væru óðum að hverfa aftur til góðs handverks og hefðbundinna efniviða .
Sjálfum fannst mér markvert að stórfyrirtæki á borð við Kartell , sem sérhæfir sig í plexígleri og plastefnum , var ekki einu sinni með bás á svæðinu .
Viður af ýmsu tagi var meðhöndlaður af sömu natni og á sjötta og sjöunda áratugnum , sömuleiðis önnur náttúruleg efni á borð við tágar , kork , hamp o.s.frv. Helstu fyrirtækin í bransanum , Muuto , Swedese , Lammhults , svo og efnileg smáfyrirtæki , gerðu út á viðarhúsgögn þar sem eðlisþættir viðarins voru sérstaklega áréttaðir , eða þá skemmtilega dulbúnir , eins og " rókókó " -stólarnir úr gróflega tálguðum og máluðum við eftir Jens Fager ( Muuto ) .
Og hvort sem sýningargestir stjórnuðust af forvitni eða einhvers konar " retró " tilfinningum , var alltaf mikil þröng á þingi í námunda við bás japanska fyrirtækisins Kitani , sem sérhæfir sig í endurgerð klassískra danskra húsgagna ; þar stóð undursamlega formaður K-stóll Helle Damkjær á upplýstum stalli eins og helgiskrín .
Svipað aðdráttarafl hafði Miss Holly , elegant tilbrigði Jónasar Lindvall um klassískan Shaker-stól úr ljósum viði frá Stolab , gamalgrónu sænsku " snikkarafyrirtæki " .
Og norskum hönnuðum tókst að vera allt í senn , náttúrulegir , vistvænir , alþjóðlegir og þjóðlegir , samanber últramódern lampaskerma Cathrine Kullberg úr norskum trjáberki .
Einnig var mjög áberandi hreyfing í átt til " grænnar " eða vistvænnar hönnunar hjá flestum málsmetandi fyrirtækjum .
Raunar skaraðist þetta við trendið hér að ofan , því mörg viðarhúsgögnin voru gerð úr endurnýtanlegu viðarkurli eða öðrum viðarúrgangi .
OFFECCT , eitt af spútnikunum í sænskri hönnun , sýndi Oasis-línuna , sem er tilraun til að plöntuvæða bæði híbýli og fyrirtæki með svokölluðum " grænum eyjum " .
Green Furniture Sweden hefur í tvígang fengið verðlaun kaupstefnunnar fyrir vistvæna hönnun , fyrir lampann " Lauf " úr filti og viði 2010 og í ár fyrir hægindastól Marie Westerberg úr tágagrind og tuskum , sem hægt er að skipta út þegar þær ganga úr sér .
Form us with Friends , stórskemmtilegt fyrirtæki með bækistöðvar í miðborginni , hafði þróað veggeiningar úr litaðri steypu og afgangshálmi , sem voru bæði aðlaðandi og hljóðeinangrandi , auk þess sem hægt var að færa þær til og frá á segulfestingum .
Kannski markverðasta framlag íslensks hönnuðar til messunnar í ár er líka á " grænum " nótum , nefnilega " furnibloom " húsgögn Dagnýjar Bjarnadóttur , sem nýtast öðrum þræði til ræktunar blóma og kryddjurta .
Framtíðarmúsíkin í hönnuninni En auðvitað er töluverða vanahugsun einnig að finna á risavaxinni húsgagnahönnunarsýningu eins og þessari .
Því gerði það manni gott að skyggnast um í Gróðurhúsinu , þar sem hljómaði framtíðarmúsíkin í hönnuninni .
Þar var hugmyndaauðgin stundum slík að verkleg þekking varð undan að láta , en þegar best lét tókust ungir hönnuðir frá Norðurlöndunum , Eystrasalti og Shanghæ ( þökk sé kínversk-sænsku skólasamstarfi ) á við helstu forsendur húsgagna- og pródúkthönnunar af einurð og smitandi leikgleði .
Hér hefði ég viljað sjá fulltrúa frá Listaháskóla Íslands etja kappi við erlenda jafnaldra sína .
Gróðurhúsið er tvímælalaust ein helsta skrautfjöður Stokkhólmsmessunnar , og skilur á milli hennar og annarra kaupstefna í hönnunargeiranum .
En samkomur á borð við Stokkhólmsmessuna eru líka félagslegt fyrirbæri ; gefa hönnuðum tækifæri til að sýna sig og sjá aðra , og áhugafólki tök á að berja augum helstu " stjörnur " alþjóðlegrar hönnunar .
Heiðursgestur hátíðarinnar , Arik Levy , var mjög svo sýnilegur og viðræðugóður .
Meðal annarra víðfrægra hönnuða á stjái voru hinir geðþekku Campana-bræður , þeir Humberto og Fernando frá Brasilíu , en þeir voru staddir þar á vegum gólfdúkafyrirtækisins Bolon .
En í heildina séð var ekkert hönnunarteymi eins áberandi og þríeykið Claesson Koivisto Rune .
Þeir félagar höfðu nýlega tekið í gegn og hannað nýtt útlit fyrir tvö hótel í miðbænum , Nobis og Hótel Skeppsholmen ; þau prójekt voru kynnt fyrir hönnunarpressunni , sömuleiðis höfuðstöðvar hönnunarfyrirtækisins Offecct ; þeir höfðu hannað díóðulampa úr hertum pappa sem finna mátti á kaupstefnunni , glerskálar fyrir Gallery Pascal ( og verðlaunaskartgripi fyrir sama gallerí í fyrra ) og loks hönnunargripi úr silfri og gleri fyrir tvö fyrirtæki , sem einnig voru til sýnis í miðbænum .
Að auki mátti finna eldri hönnun þeirra í öllum helstu hönnunarverslunum Stokkhólms .
Eero Koivisto var því kampakátur , og sama má í raun segja um aðra sænska hönnuði sem rætt var við .
Þeir voru allir á því að hvernig sem veröldin veltist , væri sænsk hönnun í uppsveiflu .
En lykillinn að þeirri velgengni væri fremur alþjóðleg samvinna en jákvæð vaxtarskilyrði innanlands ; meira máli skipti að hönnunin væri góð heldur en sænsk .
