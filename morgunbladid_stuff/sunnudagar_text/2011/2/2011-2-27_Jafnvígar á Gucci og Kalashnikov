Hverflyndi , nafn þitt er kona ! " segir Hamlet prins í einni af sínum meitluðu einræðum .
Líkast til er Muammar Gaddafi , leiðtogi Líbíu , ekki vel lesinn í Shakespeare , alltént treystir hann engum betur fyrir lífi sínu en konum .
Þær eru fjörutíu talsins í lífverðinum , sagðar hreinar meyjar að ósk leiðtogans , og víkja aldrei frá vinnuveitanda sínum , hvorki dag né dimma nátt .
Eins gott enda þrengir að Gaddafi með hverri mínútunni sem líður þessa dagana .
Þjóðin vill jafna við hann sakirnar og andstæðingar einræðisherrans hafa nú náð flestum borgum og bæjum í Líbíu á sitt vald .
Spranga um í vestrænum klæðum Meðan flestir menn í hans stöðu girða kringum sig með hávöxnum , helmössuðum og helköttuðum körlum kýs Gaddafi spengilegar stúlkur , ekki virðist vera verra séu þær fyrir augað .
Þeim er í það minnsta leyft að púðra á sér nefið , lakka á sér neglurnar og spranga um í vestrænum klæðum sem ekki er alls staðar vel séð í heimi íslams .
Búrka er þeim framandi hugtak .
Oftast sjást þær opinberlega í bláum felubúningum svo sem sjá má á myndunum hér að ofan .
Sólgleraugun eru ekki keypt á götumarkaði .
Réttindi kvenna eru víða fótum troðin í arabaheiminum og hvað sem annars má segja um Gaddafi er hann langt á undan sinni samtíð í þessum efnum .
Ekki er vitað hvort líbískir karlar hafa hugleitt að stefna kappanum fyrir alþjóðlega dómstóla fyrir brot á jafnréttislögum .
Gaddafi er svo sem ekkert misrétti í huga , hann treystir konum einfaldlega bara betur en körlum að þessu leyti .
Segir þær næmari og skynja aðsteðjandi hættu betur og fyrr en karlar .
Nú reynir sem aldrei fyrr á þá kenningu .
Oft er flagð undir fögru skinni og enda þótt Amazon-sveitin , eins og lífvarðasveit Gaddafis kallast , virki kannski saklaus á yfirborðinu láta konurnar sér ekkert fyrir brjósti brenna .
Bregða vopnum án þess að blikna – gerist þess þörf .
Allar hafa þær heitið almættinu að fórna lífi sínu fyrir leiðtoga sinn – án nokkurra skilyrða .
Fórnaði lífi sínu fyrir leiðtogann Raunar hefur það gerst .
Árið 1998 féll ein úr sveitinni og sjö aðrar særðust þegar herskáir bókstafstrúarmenn sátu fyrir Gaddafi og bílalest hans .
Sú er lést fleygði sér fyrir kúlnahríðina og forðaði hinum bróðurlega leiðtoga frá bráðum bana .
Hermt er að stúlkan , Alisha að nafni , hafi verið í miklum metum hjá Gaddafi og verið honum harmdauði .
Konurnar eru stríðþjálfaðar enda hefur Gaddafi alltaf valið þær hæfustu sjálfur úr breiðum hópi umsækjenda .
Starfið nýtur mikillar virðingar í Líbíu og er eftirsótt .
Amazon-sveitin er að sönnu jafnvíg á Kalashnikov og Gucci .
Konur á Vesturlöndum ekki öfundsverðar Gaddafi undrast alltaf spurningar um lífvarðasveit sína jafnmikið .
" Það er eðlilegasta mál í heimi að þjálfa konur fyrir bardaga , " var einhverju sinni haft eftir honum .
" Þannig verða þær ekki auðveld bráð fyrir óvini sína .
Að mínu viti eru konur á Vesturlöndum ekki öfundsverðar .
Vissulega eru þær komnar út af heimilunum en til hvers ? Að keyra trukka eða lestar .
" Má vera að við séum á villigötum ? Þaulsætinn einræðisherra Muammar Abu Minyar al-Gaddafi , eins og hann heitir fullu nafni , er 68 ára gamall .
Hann hrifsaði til sín völdin í Líbíu í byltingunni 1969 og hefur setið á valdastóli síðan .
Enginn núlifandi þjóðarleiðtogi , sem ekki er konungborinn , hefur verið lengur við völd og raunar hefur Gaddafi þegar skipað sér á bekk með þaulsætnustu einræðisherrum sögunnar .
Eiginkona Gaddafis er Safia Farkash og eiga þau tíu börn , þar af tvö ættleidd .
Ferðast jafnan með tjald og úlfalda Muammar Gaddafi er maður litríkur , eins og meðfylgjandi ljósmynd gefur glöggt til kynna .
Sé hann ekki í hershöfðingjabúningi , skósíðum af medalíum , klæðist hann jafnan miklum kufli sem ýmsir öfunda hann af .
Föruneyti Gaddafis er ekki síður skrautlegt í opinberum heimsóknum .
Þeir sem byrja efst á síðunni þegar þeir lesa blöð vita allt um Amazon-sveitina , sem fylgir leiðtoganum hvert fótmál .
Auk þess ferðast hann aldrei án leiðtogatjaldsins sem slegið er upp í hótelgörðum , þar sem Gaddafi drepur niður fæti .
Gestir á Ritz í París um árið ráku víst upp stór augu .
Þá fer Líbíuleiðtogi aldrei að heiman án þess að hafa forláta úlfalda með sér .
Mun það vera ævagömul hefð .
Engum sögum fer af aðbúnaði úlfaldans núna .
