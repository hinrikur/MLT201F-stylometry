Steinunn Sigurðardóttir stendur á Baerwald-brúnni í Kreuzberg , horfir yfir kanalinn og leyfir sér að hrífast .
Kannski er það einmitt náðargáfa rithöfundarins , þessi knýjandi þörf fyrir afstöðu til umhverfisins .
Enda er það efniviðurinn sem unnið er úr .
" Umhverfið hérna er fyrir minn smekk það ævintýralegasta í Berlín , " segir Steinunn .
" Og tíu mínútna gang niður með kanalnum er barinn okkar , sem við lásum okkur til skelfingar að væri líka barinn hans Quentins Tarantino , en hann hékk í borginni löngum stundum meðan tökur stóðu yfir á Inglourious Bastards .
" Á þriðjudögum og föstudögum er Tyrkjamarkaður við kanalinn .
" Þar var ég eins og grár köttur þegar ég skrifaði um saumakonuna , móður söguhetjunnar í Góða elskhuganum , pældi mikið í efnum og þreifaði á þeim ; markaðsfólkið hélt ég væri gengin af göflunum .
Enda var meira um slíkar lýsingar í fyrstu drögum bókarinnar , satín og efnisþulur sem síðar lentu í glatkistunni .
" Örskammt frá brúnni er veitingahús með stórum bjórgarði .
Og þangað er förinni heitið .
" Kráin nefnist Brachvogel , sem þýðir spói , " segir Steinunn og brosir .
" Hún kemur fyrir í einni bókinni sem ég er að vinna að .
" – Hvað gerist ? " Ég get sagt eitt án þess að blotta mig alveg .
Það er svo langt þangað til bókin kemur út að ég má ekki segja of mikið .
Bókin fjallar einum þræði um vináttu tveggja manna , lykilsamtal á sér stað á þessum stað , og söguhetja bókarinnar býr hér rétt hjá , þannig að hún kemur stundum hingað .
Þetta er því alvörustaður í bókinni .
" Svo beinir hún talinu annað .
" Ég er fegin að birtan er svona falleg í dag .
" Og það kemur blik í augun .
" Annars var ég í símanum áðan , að tala við forleggjarann minn á Íslandi , Guðrúnu Vilmundardóttur .
Það er nauðsynlegt fyrir rithöfunda að hafa einhvern til að barma sér við .
Og ég sagði við hana : " Ég er óvenju vitlaus í dag .
" Hún svaraði : " Ég heyri engan mun .
" " Hún hlær innilega .
– Þú fluttir til Berlínar fyrir þremur árum .
Af hverju ? " Veistu , þetta eru svo miklar tilviljanasögur .
Við höfðum verið í fjögur ár í Suður-Frakklandi eftir árin okkar í París .
Við vorum að leita okkur að nýju húsi í Frakklandi með mikilli fyrirhöfn , fórum þvert um landið og fundum fallegt hús með garði og það var stór skógur rétt hjá , en það rann okkur úr greipum fyrir furðutilviljun .
Þá fórum við til Berlínar .
Við ætluðum okkur alltaf að flytja þangað tímabundið , en það hafði ekki gengið upp , og þarna ákváðum við að flytja bara með allt okkar hafurtask .
Ég sé ekki eftir því .
Maður saknar alltaf Frakklands en það væri líka eitthvað að ef maður saknaði þess ekki eftir að hafa búið þar í sjö ár .
Ég hef nóg að gera í Þýskalandi .
Bækurnar mínar eru gefnar út með hraði , ég tek þátt í upplestrum og er í ágætum tengslum við lesendur og svo á ég marga vini í Berlín og víðar í Þýskalandi .
" Það iðar allt af lífi í kringum bjórgarðinn , hrópandi og skríkjandi börn að leik og fljúgandi hegri slær vængjunum í vatnsyfirborðið í kanalnum .
Tvær ungar konur á næsta borði fylgjast með ljósmyndaranum að störfum og loks herðir önnur sig upp í að spyrja : " Er hún fræg ? Er þetta einhver sem við eigum að þekkja ? " Steinunn er fljót að svara .
" Ég er nú hrædd um ekki .
" En konurnar trúa Steinunni ekki alveg og halda áfram að gjóa augunum á hana .
Svo sem engin ástæða til að trúa konu , sem vinnur við að skálda sögur .
Ef þær bara vissu ! " Það er ekki spurning í mínum huga að Kreuzberg er aðalstaðurinn í Berlín , " heldur Steinunn áfram .
" Mannlífið hérna er svo skemmtilega blandað .
Prenzlauer Berg er mjög fínt svæði , en þar eru allir eins .
Eini gallinn við Kreuzberg er að það er orðið svo trendí .
En við komum á góðum tíma fyrir þremur árum .
Uppáhaldsgatan mín er á mörkum Kreuzberg og Tempelhof , Manfred-von-Richthofen-Straße , kennd við flugkappann rauða baróninn úr fyrri heimsstyrjöldinni .
Það er upprunaleg gata og míkrókosmos , þar sem má finna allt sem hugurinn girnist , en ekki er búið að breyta öllu í nýtískukaffihús eða dýnubúðir .
Það er til marks um uppákomurnar í Berlín , að fyrir skömmu var ég að kaupa í matinn , en Þorsteinn beið við bílinn á hæpnu bílastæði .
Þegar ég kom út var Þorsteinn í hrókasamræðum við hjón ; hann talar ekki góða þýsku , þannig að samtalið var á sænsku , frönsku og ensku .
Þá kemur í ljós að þau eiga heima við þessa uppáhaldsgötu okkar og segja : " Komið bara í kaffi á morgun .
" Ég er vön að segja nei við öllum svona uppástungum , en þetta var nú eiginlega tilboð sem er ekki hægt að hafna .
Það var sunnudagur daginn eftir og þau búa aðeins neðan við verslunarhlutann af götunni , gengið var inn um hlið og þá vorum við komin upp í sveit ! Það eru alltaf þessir fyrirburðir í Berlín ; og í garðinum var stærsta og elsta ginkgo biloba-tré í borginni .
Þegar við vorum búin að fá okkur kaffi og kökur , þá spurðu þau : " Eigum við ekki að spássera ? Við komum að rósagarði rétt hjá , þar sem búið var að setja upp tjald , á þessum bjarta sumardegi í 30 stiga hita , og þarna sátu tveir englar og spiluðu á fiðlur og allt nágrannasamfélagið var mætt til að hlusta og fá sér kaffi ! " – Næst þegar við komum verðið þið flutt þangað ! " Ég veit það ekki , " svarar Steinunn hikandi .
" Ef þið komið eftir tíu ár kannski .
" – Hvernig stendur á að heimsborgarinn sækir sögur sínar til Seltjarnarness í Góða elskhuganum ? " Ég hef alltaf elskað Seltjarnarnes á einhvern lúmskan hátt .
Það var einmitt í þeim kafla sem ég þurfti að halda aftur af mér .
Sigríður , skrítna konan í húsinu á Silfurströnd , sem var í raun málpípa mín , sagði í drögum fram á síðasta dag : Hér eru fallegustu sólarlögin , besta sundlaugin , dásamlegustu gönguleiðirnar .
Ég áttaði mig á því daginn áður en ég skilaði inn handritinu að þetta gengi ekki og strikaði eitthvað af þessu út .
Það mátti ekki skína í gegn hvað höfundinum þótti gaman á Seltjarnarnesi .
En í gamla daga , þegar ég átti heima í Gnoðarvogi , keyrði ég í 20 til 30 mínútur til að komast í sund á Seltjarnarnesi .
Ég synti í þessari geðveiku sundlaug og naut gufubaðsins þó að ég byggi á næsta bæ við Laugardalslaugina .
Svo dáðist ég að hafinu og Gróttu .
Þetta var ekta hrifning .
Þvílík að við Þorsteinn vorum næstum búin að kaupa iðnaðarhúsnæði í Bygggörðum , rétt við Gróttu .
Þaðan á ég góðar minningar frá því ég vann hjá Sigfúsi Daðasyni skáldi þegar hann var útgefandi hjá Máli og menningu .
Þá vorum við í stöðugum áætlunarferðum í prentsmiðjuna hjá Hafsteini Guðmundssyni , frægum fagurkera og prentara – Hafsteini í Hólum .
" – Þú talar samt um það í bókinni , að besta sundlaugin sé á Seltjarnarnesi ! " Slapp það í gegn ? Guð minn góður ! " Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 