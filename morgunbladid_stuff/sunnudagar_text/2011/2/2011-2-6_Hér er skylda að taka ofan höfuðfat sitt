I. Gott er að geyma gömul vegabréf .
Samkvæmt vegabréfi mínu , útgefnu 31. ágúst 1955 af Agnari Biering ( 1928-1995 ) fulltrúa Lögreglustjórans í Reykjavík er nr. vegabréfs míns 2188/1955 .
Reykjavíkurflugvöllur var þá enn nýttur til millilandaflugs og er stimplað í vegabréfið " Vegabréfsskoðun Reykjavík " .
Farkosturinn var frá Loftleiðum hf. , DC-4 , nefndur Skymaster .
Brottfarardagur 3. september 1955 og áfangastaður Findel-flugvöllurinn í Lúxemborg með millilendingu og gistingu í Hamborg á Metro-hótelinu .
Fyrst var þó lent í Gautaborg og þar beðið í fjóra klukkutíma vegna vélarbilunar .
Komum við því langt á eftir áætlun til Hamborgar og var búið að ráðstafa herbergi mínu , er ég kvaddi þar dyra .
Það var regla , að ef gestur væri ekki kominn á hótelið fyrir kl. 23.00 væri því ráðstafað annað .
Spurði ég þá móttökustjórann hvernig ég gæti hafa verið mættur fyrir kl. ellefu , þar sem ég hefði þá verið ofar skýjum vegna bilunarinnar í Gautaborg .
Félagar mínir í Loftleiðavélinni voru þeir Ásbjörn Magnússon ( 1921-1990 ) , Benedikt Magnússon ( 1929-1970 ) frá Vallá og séra Pétur Oddsson ( 1912-1956 ) prestur á Hvammi í Dölum .
Á leiðinni frá flugvellinum til Hamborgar sátum við í aftasta sæti rútunnar og hresstum okkur á " Jóni Göngumanni " , ættuðum frá Skotlandi .
Ásbjörn varaði okkur við þessu háttalagi og bjóst við að okkur yrði vísað úr rútunni .
Svo fór þó ekki , heldur var manni einum , sem hafði andstætt reglum geymt þunga handtösku í geymsluneti fyrir ofan farþegana , hótað brottvísun , þar sem taska hans hafði lent á höfði eins farþegans , " Zum Strasse auf " æpti sá , sem fyrir töskunni varð ( = " Út á götu með hann " ) .
II. Ásbjörn hafði tryggt sér hótelherbergi á Reichshof en þeir Benedikt og Pétur höfðu engar ráðstafanir gert í sínum hótelmálum .
Það var því þrímennt í herbergi Ásbjarnar og hófst þar gleðskapur mikill , sem endaði á St .
Pauli-skemmtistaðnum , nánar tiltekið á Zillertal .
Benedikt varð að ósk sinni , að stjórna hljómsveit á St .
Pauli og fór það vel úr hendi .
Um miðja nótt kom ég svo á hótel mitt Metro , en þar var eins og fyrr sagði búið að ráðstafa herbergi mínu .
Ég skipaði hótelmanni að útvega annað hótelherbergi og það strax og eftir nokkur orðaskipti útvegaði hann mér hótelherbergi á Hotel Atlantic ( nú Atlantic Kempinski Hamburg ) .
Þetta er með bestu hótelum í Þýskalandi og beindum við Konrad Adenauer kanslari viðskiptum okkar til þessa hótels svo nokkrir viðskiptavinir séu nefndir .
Baðherbergi mitt var á stærð við meðalhótelherbergi og annað eftir því .
III. Árla morguns 4. september hringir Ásbjörn í mig kl. 7.00 og biður mig sem flestra orða að flýta mér út á flugvöll , því Loftleiðavélin fari innan stundar í loftið áleiðis til Findel-flugvallar í Lúxemborg .
Ekki þurfti ég að pakka miklu , því ég var aðeins með eina skjalatösku , hinar töskurnar höfðu verið bókaðar á Reykjavíkurflugvelli beint til Lúxemborgar .
Náði ég fluginu í tæka tíð og var síðan flogið til Lúxemborgar , en það er ca 2 tíma flug .
Skildi ég töskur mínar eftir á járnbrautarstöðinni í vörslu starfsmanns þar því ég átti pantað far með lestinni til Frankfurt am Main kl. 16.30 , og hélt ég að farangri mínum yrði komið fyrir í lestinni án minnar fyrirhafnar .
Svo varð þó ekki því ég skildi ekki hrognamál þeirra Lúxemborgarmanna , einhver blanda af frönsku og þýsku .
Sæti var frátekið fyrir mig í lestinni , en aldrei innheimt fyrir fargjaldið .
Þjóðverjum þótti ég ferðast " létt " með eina skjalatösku , hatt og rykfrakka .
Hótel mitt í Frankfurt am Main hét Hotel Continental .
Bað ég móttökustjóra hótelsins að senda hraðskeyti til járnbrautarstöðvarinnar í Lúxemborg og biðja þá að senda töskur mínar sem skjótast til Frankfurt .
Ég var með góða farangurstryggingu frá Almennum tryggingum og var því tiltölulega rólegur út af Lúxemborgartöskunum , en nýjung var að láta raka sig á hverjum degi , kaupa nýja skyrtu og nærföt o.s.frv. En loks komu töskurnar frá Lúxemborg og þá varð ég að borga toll af innihaldi þeirra .
Continental var mjög gott hótel miðsvæðis , þjónar allir kjólklæddir , en þýskan mín gekk ekki alveg í þá og brugðu þeir þá á leik , ef ég spurði um eitthvað á matseðlinum , sem ég ekki skildi , þá veifuðu þeir klaufunum á kjólfötunum og skildi ég þá að hér var boðið upp á fuglakjöt .
Margar ferðir fór ég á " Frankfurtermesse " sem er árleg sýning á öllu milli himins og jarðar , nema því sem Völundur hafði verslað með .
Urðu þetta mér nokkur vonbrigði , en ég hélt ótrauður til Hannover , þar sem var önnur vörusýning , Hannovermesse .
Hótel hafði verið pantað fyrir mig í Hannover , Grand Hotel Müssmann , að sjálfsögðu við " Hauptbahnhof " eins og Continental .
Stórmyndarlegur hótelstjóri var þar í móttökunni , nokkuð við aldur , með einvígisör á kinninni eins og siður var frá fyrri heimsstyrjöldinni .
Í fyrstu var mér úthlutað smákompu , sem minnti á skáp , en þá kom dóttir hótelstjórans hlaupandi og sagði þetta vera misskilning , þeir hótelmenn hefðu ekki átt von á svona stórum og stæðilegum manni ( líklegast búist við eskimóa í selskinnsbuxum ) .
Ég fór í margar heimsóknir á Hannovermesse , en þær vörur , sem þar voru sýndar , hentuðu ekki Völundi .
IV .
Minnisstæðast frá Hannover-heimsókninni var heimsókn mín í Volkswagen-verksmiðjurnar í Wolfsburg .
Þangað fór ég með lest , um klukkutímaferð , og fór ég úr henni í Wolfsburg .
Við hliðið stóðu tveir verðir vopnaðir skammbyssum , svo tryggt væri að menn héldu sig við vinnuna , en væru ekki að redda víxlum niðri í bæ eins og á Mogganum í gamla daga .
Síðan var okkur boðið í fyrirlestrasal , þar sem kynnir hóf mál sitt með þessum orðum : " Í þessu fyrirtæki er það skylda gesta að taka ofan höfuðfat sitt .
" Brást þá einn gestanna hart við og tók ofan hatt sinn og blasti þá við krúnurakaður skalli , gulur að lit .
Manngreyið hafði þá verið með " geitur " , þennan hvimleiða húðsjúkdóm og vildi eðlilega hylja hann sem lengst .
Að koma í bílaverksmiðju í fyrsta skipti á ævinni er hreint ævintýri .
Hinir ýmsu bílahlutir koma á færiböndum úr öllum áttum og lenda svo fimlega á grindinni , mótorinn settur aftur í og síðan prufukeyrt strax á eftir .
Ég hafði sjálfur átt Volkswagen árgerð 1952 með 25 hestafla vél .
Nú þætti afllítill utanborðsmótor á báti , sem væri 25 hestöfl .
Eyddi hann úti á vegum 6,3 lítrum á hundraðið og þætti hagkvæmt nú á tímum .
Forstjóri Volkswagen-verksmiðjanna í Wolfsburg hét Heinrich Nordhoff ( 1899-1968 ) og reif hann fyrirtækið upp á undraskömmum tíma , því stríðslok voru í maí 1945 .
Fyrsta Volkswagen-bifreiðin mun hafa borist til Íslands árið 1953 , því þá kaupir séra Óskar J. Þorláksson ( 1906-1990 ) eina slíka , R-1035 .
Sumir gerðu grín að þessum bifreiðum og töldu þær aðeins henta dvergum .
Þegar ég keypti mína bjöllu breyttust umræður manna og þeir mæltu : " Þetta er ekki rétt " , ég sá hann stóra og feita son hans Sveins í Völundi fljúga inn í bjöllu sína .
Í norsku blaði var birt saga um asna og Volkswagen , sem hittust á förnum vegi : Asninn spyr Volkswagninn : " Hvað ert þú eiginlega ? " " Ég er bíll " .
" Þá er ég hestur " var svar asnans .
Umboð fyrir Volkswagen hafði Hekla hf. , eigandi Sigfús Bjarnason Bergmann ( 1913-1967 ) frá Neðri-Svertingsstöðum og Rófu ( nú Uppsölum ) .
Hann þótti snemma seigur í viðskiptum og í Reykjaskóla séður í hnífakaupum óséð .
Það sópaði alltaf að Sigfúsi , manna hæstur , þéttur á velli og þéttur í lund .
Ég mun hafa keypt ca 18 bíla hjá Heklu hf. , ýmist fyrir fjölskyldu mína , sjálfan mig eða Völund hf. ( Rúgbrauðin ) .
Ég man ekki nákvæmlega , hvað margar bjöllur voru framleiddar á sólarhring í Wolfsburg , líklega 450 á sólarhring , en hvort unnið var á tvískiptum vöktum spurði ég ekki um .
En þessi heimsókn var ógleymanleg reynsla , að sjá bíl verða til og var hápunktur ferðarinnar .
V. Engan Íslending hitti ég í Þýskalandi nema Vestur-Íslendinginn Þórð Teitsson ( f. 1926 ) en við vorum gamlir bekkjarbræður úr Æfingadeild Kennaraskólans hjá Steingrími Arasyni ( 1879-1951 ) veturinn 1935-1936 .
Þórður var hress í bragði að vanda og stakk upp á því , að við keyptum hótelið , sem hann bjó á , Hotel Astoria .
Gyðingar nokkrir áttu bygginguna , en til sölu var allur búnaður og hótelréttindin fyrir DM 200.000 – tvö hundruð þúsund mörk .
Tók ég því ekki ólíklega að vera með í þessum kaupum , en spurði Þórð , hvar við ættum að fá gjaldeyrinn .
" Ég redda því , " svaraði Þórður .
Hótelstjórinn ætlaði að hafa samband við húseigendurna og áttum við svo að hitta hann daginn eftir .
En þá var Þórður týndur og spáði hótelstjórinn því að hann hefði farið til Nürnberg .
Varð ég því af þeirri tign að kallast meðeigandi í Hotel Astoria í Frankfurt .
VI. Athygli mína vakti auglýsing víða í Hannover , en ég var ekki viss um , hvort þetta væri leikrit eða ópera : " Gewaltnis Des Schicksal " stóð þar stórum stöfum .
Þýskan var ekki mín sterka hlið og það var ekki fyrr en nokkrum áratugum síðar , að ég sá " Vald örlaganna " í Þjóðleikhúsinu að það laukst upp fyrir mér , að ég hafði misst af óperusýningu í Hannover .
Í Hannover keypti ég 5 ávaxtahnífa með skelplötuskapti og gaf móður minni og erfði síðar við andlát hennar ( Soffía E. Haraldsdóttir 1902-1962 ) .
Ég á einn hnífinn enn , 53 árum síðar .
Spurði hnífasalinn , sem var nokkuð við aldur , hvaðan ég væri og sagðist ég vera frá Íslandi .
" Iceland very good , Germany very bad , always war every ten years " .
Gífurleg svartsýni , sem blessanarlega rættist ekki .
VII. Nú leið að lokum Þýskalandsheimsóknarinnar .
Flogið frá Hannover áleiðis til Kaupmannahafnar með millilendingu í Hamborg .
Í vegabréfinu góða er stimplað : " Bundesrepublik Deutschland 14. september ' 55 .
Flughafen Hamburg 10 .
Í Kaupmannahöfn urðu fagnaðarfundir , þegar við Benedikt á Vallá og ég hittumst , hann búinn að sækja nýja Bensinn til Stuttgart og vöktum við nokkra athygli í fínni hverfum Hafnar , því Bensar voru sjaldséðir hjá Dönum í þann tíð .
Ég bjó á Hotel Cosmopolite í litlu herbergi , sem kostaði aðeins tíu krónur nóttin .
Var ég mjög öfundaður af slíkum kjörum .
Hinn 8. október 1955 er svo lagt upp frá Kaupmannahöfn áleiðis til Leith í Skotlandi með Gullfossi og komið þangað 10. október .
Dvöl heimil meðan skipið er í höfn ( Forth ports ) .
Komudagur til Reykjavíkur 13. október 1955 .
40 daga sumarfríi lokið .
Eftirminnileg ferð að baki sem aldrei gleymist .
