Sérstaða ÍT ferða á ferðamarkaði var lengi vel íþróttatengd ferðaþjónusta , en nú má segja að sérstaðan felist einna helst í fjölbreyttu ferðaframboði þar sem bæði er um að ræða sölu utanlandsferða til Íslendinga og móttöku erlendra ferðamanna á Íslandi .
Að sögn Harðar Hilmarssonar , eiganda fyrirtækisins og framkvæmdastjóra , felst sérstaðan einnig í sjálfstæði skrifstofunnar og sveigjanleika vegna stærðar ( les : smæðar ) og skuldleysis á sama tíma og fyrirtæki í greininni urðu gjaldþrota , fengu skuldir niðurfelldar , skiptu um eigendur o.s.frv. í kjölfar bankahrunsins .
" En samkeppni við slíka aðila getur vissulega verið erfið og ósanngjörn , " segir Hörður .
Hrun íslensku krónunnar og íslenskra fjármálastofnana 2008 hafði eðlilega mikil áhrif í ferðaþjónustunni .
Utanlandsferðir Íslendinga urðu miklu dýrari því öll þjónusta erlendis , gisting , fæði o.fl. tvöfaldaðist í verði .
Samdráttur í utanlandsferðum 2009 er talinn hafa verið um 70% .
Viðsnúningur varð 2010 , óopinberar tölur nefna 25% aukningu frá 2009 og árið 2010 lítur ágætlega út , að dómi Harðar .
" Þetta er samt langur vegur frá 2005-2007 og reyndar fram að 1. september 2008 .
Til að mæta samdrætti í utanlandsferðum hafa ÍT ferðir lagt vaxandi áherslu á þjónustu við erlenda ferðamenn sem til Íslands koma , einkum hópa .
" Þetta eru fjölbreyttir hópar , íþróttahópar , s.s. knattspyrnulið frá Bandaríkjunum , skólahópar frá Englandi , fyrirtækjahópar í hvataferðum frá Hollandi , Svíþjóð o.fl. " Einnig bjóðum við upp á golfferðir til Íslands sem og golfþjónustu við ferðamenn sem eru á leiðinni eða komnir til landsins .
Við erum yfirleitt ekki í beinu sambandi við hópana sem koma heldur vinnum við með erlendum ferðaskrifstofum sem selja okkar þjónustu , þ.e. " Íslandspakka " ásamt flugi .
Þetta er mjög mikilvægur þáttur starfseminnar , ekki síst þar sem verið er að gera samfélagslegt gagn með öflun erlends gjaldeyris .
" 25 ár í bransanum Um leið og ÍT ferðir fagna 15 ára afmæli fagnar Hörður Hilmarsson 25 ára starfsafmæli í ferðaþjónustu .
" Það var árið 1986 að ég og Þórir Jónsson , stórvinur minn , sáum að það vantaði þjónustu við íslenska íþróttahópa sem vildu ferðast til útlanda í æfinga- og keppnisferðir .
Þá voru Samvinnuferðir-Landsýn og Útsýn ( síðar Úrval-Útsýn ) langstærstu ferðaskrifstofurnar .
Við settum hugmyndir okkar niður á blað og kynntum þær fyrir Helga Jóh. , framkvæmdastjóra S-L , sem leist vel á og réð okkur sem verktaka .
Þar vorum við í fjögur ár þangað til Úrval-Útsýn hafði samband og bauð okkur betri vinnuaðstöðu og stærri starfsvettvang .
Þá bættum við tónlistarferðum við íþróttaferðirnar og vorum Íþrótta- og tónlistardeild Ú-Ú þar til leiðir skildi og ég stofnaði ÍT ferðir .
Þá hafði ég unnið 10 ár í ferðaþjónustunni .
Þetta hefur verið afar skemmtilegur og gefandi tími .
Það er ekki slæmt að geta svarað þegar maður er spurður að starfi : Ég vinn við að gleðja fólk .
" Þemaferðir færst í vöxt Ferðalög Íslendinga hafa breyst mjög á 25 árum , að sögn Harðar .
" Þegar ég byrjaði voru sólarlandaferðir langalgengustu ferðirnar .
Fólk flykktist til Suður-Evrópu og flatmagaði þar í 2-4 vikur .
Borgarferðir urðu einnig fljótt vinsælar ; verslunar- og skemmtiferðir um helgi til borga í nálægum löndum , einkum Stóra-Bretlandi .
Á síðustu árum hafa færst mjög í vöxt alls kyns " þemaferðir " þar sem fólk ferðast til að stunda áhugamál sín , hvort sem um er að ræða golf , göngu , sögu , menningu , skíði eða annað .
Ferðamaðurinn er þá ekki bara " njótandi " heldur tekur " aktívan " þátt í ferðinni .
Þetta er meira í anda þess sem við viljum gera .
Ég kem úr íþróttahreyfingunni og tel það hafa verið forréttindi að vinna svo lengi við eitthvað sem tengist helsta áhugamálinu , íþróttum , og ekki leiðinlegt að geta tengt saman íþróttir og ferðalög .
Og nú þegar tónlist , saga , menning og fleira hefur bæst við , er starfið þeim mun fjölbreyttara og skemmtilegra .
" En maður gerir ekkert nema með öðru fólki , segir Hörður og kveðst hafa verið heppinn með samstarfsfólk í gegnum tíðina .
" Hjördís systir mín hefur verið viðloðandi ÍT ferðir frá stofnun og er sérfræðingur okkar í göngu- og sérferðum .
Hún er einstakur dugnaðarforkur , stálheiðarleg og elskuð og virt af þátttakendum í ferðum sem hún stýrir .
Hannibal , sölustjóri , hefur verið hjá okkur í nokkur ár og reynst afar vel ; duglegur ungur maður með mikla þjónustulund .
" En víkjum þá að því sem er framundan hjá ÍT ferðum á því ágæta ári 2011 : Einn af hápunktum íþróttaársins , alltént hvað okkur Íslendinga snertir , verður lokakeppni Evrópumóts ungmennalandsliða í knattspyrnu sem fram fer í Danmörku dagana 11. til 25. júní .
Hörður segir ÍT ferðir að sjálfsögðu verða á staðnum .
Ýmsir möguleikar eru í boði , svo sem gisting í Árósum , í strandbænum Lökken o.fl. Allt eftir óskum og þörfum .
ÍT ferðir láta enska boltann sig líka varða og fyrir vorið verða m.a. ferðir á leiki Liverpool gegn Newcastle 29. apríl til 2. maí og Man .
Utd gegn Blackpool 21. til 24. maí .
" Þetta er síðasta umferðin , gæti verið spurning um bikar til Manchester United , " segir Hörður .
ÍT ferðir hafa lengi skipulagt æfinga- og keppnisferðir fyrir íþróttahópa og segir Hörður mjög góða valkosti fyrir meistaraflokka í boltaíþróttum í boði í Danmörku og á Spáni en einnig geti ferðaskrifstofan skipulagt ferðir til Hollands , Englands og fleiri landa .
Fyrirtækið býður einnig upp á fjölbreytt framboð íþróttaferða fyrir unglinga , alþjóðleg mót , góðar íþróttamiðstöðvar o.fl. Sú vinsælasta af því tagi er án efa ferð í Knattspyrnuskóla Sir Bobbys Charltons í Manchester en þangað hafa um 1.700 íslensk ungmenni farið frá árinu 1994 .
ÍT ferðir hafa ekki verið atkvæðamiklar á golfferðamarkaðinum undanfarin ár en Hörður segir fyrirtækið á hverju ári skipuleggja vandaðar golfferðir .
Í apríl er boðið upp á ferðir til Englands og Spánar og haustferðir eru á teikniborðinu .
Hörður segir upplagt fyrir knattþenkjandi kylfinga að sameina áhugamálin , taka golf og fótboltaleik í sömu ferðinni .
Í fótspor Guðríðar ÍT ferðir sérhæfa sig ekki síður í menningar- og söguferðum og ætla nú í samvinnu við Steinunni Jóhannesdóttur rithöfund að fara í fótspor Guðríðar Símonardóttur leiðina heim til Íslands frá Alsír .
Guðríður var sem kunnugt er einn þeirra Íslendinga sem ofbeldismenn frá Alsír námu á brott árið 1627 í svokölluðu " Tyrkjaráni " .
Leiðin verður farin í þrennu lagi , einni ferð á ári , og verður sú fyrsta farin í sumar .
Flogið verður til Alsírs og dvalist þar í nokkra daga , síðan siglt til Marseille í Frakklandi og flogið heim þaðan .
2012 og 2013 verður haldið áfram með heimferð Guðríðar .
Önnur menningar- og söguferð verður farin í haust en þá verður Jakobsvegurinn eða Pílagrímaleiðin til Santiago de Compostela á Spáni gengin .
Leiðsögn og farastjórn verður í höndum Hjördísar Hilmarsdóttur og Jóns Björnssonar sem getið hefur sér gott orð fyrir fróðleg námskeið um Jakobsveginn hjá Endurmenntun HÍ og ennfremur skrifað bók um Jakobsveginn .
Göngu- og ævintýraferðir ÍT ferðir vinna að skipulagningu göngu- og ævintýraferða fyrir hópa af öllum stærðum og gerðum .
Ein gönguferð um Perú verður í mars-apríl og stefnt er að páskaferð þangað 2012 .
" Í boði er sannkölluð garpaferð um austurströnd Grænlands í byrjun ágúst og svo er aftur í boði frábær ferð á góðu verði til Póllands seinni partinn í ágúst , " segir Hörður .
Af öðrum stöðum sem ÍT ferðir hafa og geta sett upp gönguferðir til má nefna Grand Canyon í Bandaríkjunum , Dólómítafjöllin , Pyreneafjöllin , Svartfjallaland , Kilimanjaro , Aconcagua í Argentínu o.fl. ÍT ferðir bjóða einnig upp á fjölbreyttar borgarferðir fyrir hópa sem í eru tíu manns eða fleiri .
Að sögn Harðar eru vinsælustu borgirnar Lundúnir , Manchester og Kaupmannahöfn en einnig hefur ferðaskrifstofan skipulagt ferðir til Newcastle , Liverpool , Glasgow , Edinborgar , Stokkhólms , Helsinki , Amsterdam , Parísar , Þórshafnar o.fl. Undanfarin ár hafa ÍT ferðir haslað sér völl á sviði tónleikaferða .
Hvergi verður slegið af í ár og í boði er ferð á Sonisphere í júlí sem verður klárlega stóra málmhátíðin í ár í Bretlandi ; Metallica , Megadeth , Slayer , Anthrax , Slipknot , Motörhead o.fl. Svo er High Voltage Festival rokkhátíðin í London – " nirvana fyrir þá sem fíla klassískt rokk " .
Þar eru nöfn eins og Judas Priest , Dream Theater , Jethro Tull , Michael Schenker Group o.fl. Ráðgjafar fyrirtækisins í þessum ferðum eru Ólafur Páll Gunnarsson , Sigurður Sverrisson og Óttar Felix Hauksson .
Ónefndar eru sérferðir hvers konar fyrir hópa af öllum stærðum og gerðum .
Klæðskerasaumaðar ferðir samkvæmt óskum og þörfum hvers hóps , að sögn Harðar .
Eða eins og hann orðar það : " ÍT ferðir bjóða upp á afar fjölbreytta flóru ferða og segja má að við bjóðum upp á allar tegundir ferða nema skíðaferðir og sólarlandaferðir .
" 