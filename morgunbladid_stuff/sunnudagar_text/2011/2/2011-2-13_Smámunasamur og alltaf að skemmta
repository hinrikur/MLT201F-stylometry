Tengsl Mæðginin Sigríður Pétursdóttir og Alexander Briem ræða ósjaldan kvikmyndir við eldhúsborðið .
Það er ekki skrýtið í ljósi þess að hún er menntaður gagnrýnandi og sér um kvikmyndaþátt á Rás 1 og hann sló í gegn í hlutverki Orms í Gauragangi .
Texti : Inga Rún Sigurðardóttir ingarun@mbl.is Myndir : Ómar Óskarsson omar@mbl.is Sigríður : " Ég segi ekki að hann hafi verið að koma fram í vöggu en það liggur við .
Hann var strax farinn að reyna að skemmta fólki þegar hann var pínulítill , áður en hann var farinn að tala .
Síðan var hann ekki nema tveggja ára þegar hann vildi syngja fyrir alla .
Þá söng hann " Jesú bróðir besti " fyrir útvarpskonu sem notaði það sem stef í þátt sinn .
Hann var 100% tónviss og hafði svo gaman af þessu .
Hann fylgdist vel með sjónvarpinu og hermdi gjarnan eftir og varð að karakterunum .
Þetta varð mjög greinilegt eftir að við fórum á Skilaboðaskjóðuna í Þjóðleikhúsinu þegar hann var fjögurra ára .
Hann hreinlega varð Dreitill skógardvergur í hálft ár og gegndi helst bara því nafni .
Hann bjó sér til búning sjálfur úr jólasveinahúfu og fleiru og vildi fara í þessu jafnvel út í búð .
Hann varð líka að fá að skemmta í öllum barnaafmælum .
Það voru allir vanir þessu í kringum okkur , það var erfiðara ef við fórum í afmæli þar sem við þekktum fólkið ekki eins vel .
Samdi leikrit Þetta lýsti sér samt ekki eins og athyglisþörf heldur hafði hann bara svo gaman af því að skemmta .
Hann er líka svo mikill húmoristi .
Hann setti alltaf upp leikrit sem hann var búinn að æfa og jafnvel búa til .
Stundum var stuðst við eitthvað eins og Mask með Jim Carrey eða Fred Flintstone .
Hann skipti á milli persóna .
Hann byrjaði pínulítill að biðja um að fara á leiklistarnámskeið og fór síðan á námskeið í Kramhúsinu .
Við fluttum til Svíþjóðar þegar hann var sex ára .
Hann hafði miklar áhyggjur af því að það væri ekki hægt að læra leiklist þar .
Hann var algjörlega mállaus þegar hann byrjaði í skólanum en lærði sænskuna á stuttum tíma og setti upp leikrit í skólanum þegar hann var sjö ára um Pelle rófulausa .
Allir í bekknum fengu hlutverk .
Þegar hann kom aftur til Íslands fór hann á leiklistarnámskeið í Möguleikhúsinu og síðar í Borgarleikhúsinu .
Síðan frétti hann af prufum fyrir Jón Odd og Jón Bjarna í Þjóðleikhúsinu .
Hann var ellefu ára og komst þarna inn og lék Jóa hrekkjusvín .
Árið eftir lék hann í söngleiknum Með fullri reisn en í þeirri sýningu var hann eina barnið .
Eftir að við komum heim frá Svíþjóð var hann líka með gagnrýni fyrir börn um leikhús og kvikmyndir í þætti hjá Margréti Blöndal og Þorgeiri Ástvalds .
Hann var eins og límheili í sambandi við allt varðandi kvikmyndir .
Þetta átti bara að vera nokkur skipti en varð að tveimur árum .
Eftir þetta fór hann í Stundina okkar með Ástu og Kela .
Fékk fráhvörf frá leikhúsinu Alexander fannst leikhúsið svo dásamlegur staður að hann fékk hreinlega fráhvörf þegar hann hætti í Þjóðleikhúsinu .
Það bjargaði miklu að hann var með frábæran leiklistarkennara í Hagaskóla , Siggu Birnu Valsdóttur .
Hann lék þar bæði Júdas í Jesus Christ Superstar og Tony í West Side Story .
Tíminn í Hagaskóla fór líka mikið í hljómsveit hans Soundspell .
Tónlistin og leiklistin hafa haldist í hendur hjá honum .
Prufurnar fyrir Gauragang tóku alveg ár en honum finnst bara gaman að fara í prufur .
Hann fékk hlutverkið ! Það er gaman að því að hann langaði svo að sjá Gauragang sem kvikmynd þegar hann var að lesa hana í Hagaskóla .
Hann sagði það margoft við mig og marga vini sína .
Hann langaði að leika Orm , fannst hann alveg frábær persóna .
Kvikmyndir eru fyrirferðarmikið umræðuefni á heimilinu og Alexander er búinn að horfa á kvikmyndasöguna með mér .
Ég var alltaf að passa mig svo mikið á því að vera ekki afskiptasama mamman að ég fór aldrei að fylgjast með tökum eða æfingum .
Nú sé ég eftir því að hafa aldrei fylgst með æfingu þegar hann var í Þjóðleikhúsinu .
Röntgenaugu á íslenskt mál Fyrir jólin gaf ég út mitt fyrsta skáldverk , sem heitir Geislaþræðir .
Alexander hefur alltaf verið með röntgenaugu í sambandi við íslenskt mál og er mjög smámunasamur .
Hann tekur alltaf eftir því ef það eru of mörg bil eða vantar kommu eða punkt .
Þetta var stundum til vandræða þegar hann var lítill því hann gat varla lesið bók því hann sá sá alltaf villur í þeim .
Ég fékk hann til að lesa bókina mína yfir eftir að hún kom úr prófarkalestri .
Útgefendurnir mínir hjá Uppheimum brostu bara þegar ég sagðist ætla að láta son minn lesa yfir en hann fann alveg tvær til þrjár villur á síðu að meðaltali .
Það fór þannig að þeir réðu hann bara í vinnu ! Þessi nákvæmni pirraði mig þegar hann var lítill en kemur honum nú til góða .
Þetta er góð vinna með leiklistinni .
Gagnrýnastur á sjálfan sig Alexander er líka gjafmildur og hjartahlýr .
Það er svo gaman að því hvað hann á góða vini , sem eru skapandi og gefandi einstaklingar eins og hann .
Sumir þeirra hafa verið vinir hans frá því þeir voru litlir .
Hann hefur alltaf verið mjög sjálfstæður og ákveðinn .
Maður getur kannski leiðbeint honum að einhverju leyti en hann tekur sínar ákvarðanir og framkvæmir þær hvort sem það er til góðs eða slæms .
Hann fæddist mjög fullorðinslegur .
Það liggur við að hann sé að færast nær sínum aldri núna .
Það er ég sem er menntaði gagnrýnandinn í fjölskyldunni en hann er miklu gagnrýnni en ég .
Og gagnrýnastur á sjálfan sig .
Hann er rosalegur fullkomnunarsinni .
Það er gott að vera vandvirkur en það þarf að passa að vera réttum megin við strikið .
Hann er mjög harður við sjálfan sig og finnst sjaldan eitthvað gott sem hann gerir þótt öllum öðrum finnist það .
" Sérvitur nautnaseggur Alexander : " Við höfum bæði brennandi áhuga á kvikmyndum .
Ég á margar minningar af bíóferðum með mömmu eins og á Toy Story og Lion King .
Sterkustu minningarnar eru samt frá því þegar við fórum á American Beauty og Virgin Suicides sem voru frumsýndar á svipuðum tíma í kringum árið 2000 .
Ég hafði alltaf haft mikinn kvikmyndaáhuga en fór út í tónlistina eftir þetta og þá aðallega eftir að hafa hlustað á tónlist Air í Virgin Suicides .
Við höfum bæði sterkar skoðanir á kvikmyndum .
Við erum ekkert alltaf sammála en erum það mjög oft og skiljum alltaf hvort annað .
Mamma sagði mér aldrei hvernig ég ætti að líta á hlutina eða reyndi að ýta mér í ákveðna átt .
Ég myndaði alltaf sterkar skoðanir á öllu sjálfur .
Það var aldrei nein mötun í gangi .
Horfa alltaf saman á Óskarinn Við horfum alltaf á Óskarsverðlaunin saman en þessi hefð byrjaði mjög snemma .
Við förum út í búð og kaupum eitthvað gott að borða .
Óskarinn er alltaf að nóttu til svo við erum dauðþreytt og jafnvel sofnuð þegar hann er að klárast þótt við séum farin að vaka lengur með hækkandi aldri .
Við horfðum til dæmis á Golden Globe um daginn og náðum bæði að vaka allan tímann ! Þetta er skemmtileg hefð .
Við höfum bæði sterkar skoðanir og spáum um úrslitin og erum oftast sammála .
Mamma er mjög góð spákona .
Hún tók mig mikið með sér upp í útvarp .
Það hefur verið eins og mitt annað heimili .
Bæði var ég þar mikið með henni og svo er ég að vinna þarna núna en ég er með brúðurnar í Stundinni okkar .
Á menntaskólaaldri var ég síðan að vinna í Lögum unga fólksins .
Þegar ég fór í prufu fyrir Jón Odd og Jón Bjarna í Þjóðleikhúsinu þá var það ekki hún sem sagði mér frá þeim .
Það voru frekar aðrir sem voru að ýta mér út í þetta .
Hún hefur alltaf sýnt mér stuðning .
Það er alltaf hægt að tala við hana og hún styður við bakið á mér .
Hún leyfir mér að átta mig á hlutunum sjálfur og finna út úr þeim .
Sá skóli hjálpar mér að ganga í hlutina í dag .
Við erum bæði rosalega miklir nautnaseggir .
Það er fínt að hafa kokk á heimilinu en stjúpfaðir minn er kokkur .
Vinnur við áhugamálið Þegar hún hefur áhuga á einhverju er áhuginn botnlaus en hún hefur ekkert áhuga á neitt rosalega mörgu .
Hún vinnur mikið og vinnur líka við það sem hún hefur áhuga á .
Hún kann vel að meta að slappa af þegar hún hefur tíma til þess .
Mamma er rosalega sérvitur en ég get ekki verið að kasta steinum úr glerhúsi því ég er rosa sérvitur sjálfur .
Ég held að frásagnarhæfileikar hennar kyndi undir ímyndunarveiki .
Hún er líka flughrædd og ég held að það tengist þessu .
Sérviska mín felst frekar í því að vera smámunasamur og nákvæmur .
Það er kannski þess vegna sem ég vinn sem prófarkalesari í dag .
Mamma gaf út bók í fyrra sem hún er búin að vera að vinna að í tíu ár .
Það var yndislegt að fylgjast með henni í því .
Hún gerði þetta á sínu tempói og nýtti tímann þegar hún hafði hann .
Þessi þolinmæði er aðdáunarverð hjá henni .
Hún leyfir hlutunum að gerast á þeim hraða sem þeir vilja gerast .
Ég er alls ekki þannig .
Það er dýrmætt að búa yfir þessari þolinmæði .
Samkvæm sjálfri sér Við erum rosalega náin og tölum um allt milli himins og jarðar .
Við högum okkur eins og bestu vinir .
Það er auðvelt fyrir okkur að tala um alla hluti en það er ekki gefið .
Það ríkir mikið traust á milli okkar .
Hún sýndi mér það mjög snemma að ég gæti treyst henni og þyrfti ekki að halda neinu leyndu .
Hún sagði mér að ég gæti alltaf komið til hennar og sagt hvað ég væri að hugsa .
Þannig væri ég allavega ekki innilokaður með þá hugsun heldur gætum við unnið úr málinu í sameiningu .
Traustið á milli okkar hefur alltaf verið til staðar .
Mamma hefur rosalega sterka réttlætiskennd .
Hún er svo hrein og bein manneskja .
Hún er góðhjörtuð og vill öllum vel .
Hún er samkvæm sjálfri sér .
Hún er með sterkar skoðanir á öllu og stendur við þær .
Mér líður eins og hún hafi aldrei rangt fyrir sér ! " Sigríður Pétursdóttir er fædd 18. mars árið 1961 .
Foreldrar hennar eru Pétur Jónasson , ljósmyndari á Húsavík , og Guðný Helgadóttir .
Sigríður er gift Garðari Agnarssyni , matreiðslumeistara og eiganda veitinga- og veisluþjónustunnar Krydd & Kavíar .
Hún er kennari og kvikmyndafræðingur að mennt og hefur unnið við dagskrárgerð á Rás 1 undanfarna áratugi .
Þar hefur hún haft umsjón með þáttum af ólíkum toga en undanfarin ár hefur Kvika , sem fjallar um sjónvarpsefni og kvikmyndir , verið hennar helsti vettvangur .
Á síðasta ári gaf hún út sitt fyrsta skáldverk sem ber nafnið Geislaþræðir og kom út á vegum Uppheima .
Alexander Briem er fæddur 6. febrúar 1990 .
Hann er sonur Sigríðar og Þorsteins Briem .
Hann er alinn upp í Vesturbænum og gekk í Vesturbæjarskóla og Hagaskóla .
Hann stundaði nám við Menntaskólann við Hamrahlíð og Kvikmyndaskóla Íslands en hann útskrifaðist þaðan sl. vor af leiklistarbraut .
Hann hefur leikið á sviði og í kvikmyndum auk þess að starfa við útvarp og sjónvarp en hann sér nú um brúðurnar í Stundinni okkar .
Hann fékk lofsamlega dóma fyrir hlutverk sitt í kvikmyndinni Gauragangi , sem frumsýnd var í lok síðasta árs .
Sem stendur starfar hann við prófarkalestur hjá Uppheimum og er að fara að frumsýna leikritið DNA eftir Dennis Kelley með Stúdentaleikhúsinu um miðjan mars .
