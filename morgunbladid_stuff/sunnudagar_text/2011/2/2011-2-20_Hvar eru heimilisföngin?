Verðbólgan var á yfirsnúningi og atvinnulíf nærri þroti þegar ríkisstjórn Steingríms Hermannssonar tók við völdum vorið 1983 .
Strax var gripið til róttæktra ráðstafana , meðal annars setningar bráðabirgðalaga sem tóku launavísitölu úr sambandi .
Hins vegar hækkuðu lánin og framfærsla áfram og var í því efni talað um misgengi .
Fólk sem var að koma þaki yfir höfuðið taldi sig hlunnfarið og stofnaði Sigtúnshópinn , með Ögmund Jónasson í forystu .
Lögum sem afnámu samningsrétt var mótmælt víða , meðal annars með undirskriftasöfnun á vegum launþegahreyfingarinnar sem 35 þúsund manns tóku þátt í .
Fjölmennur útifundur var haldinn á Austurvelli þar sem listar söfnunarinnar voru afhentir .
Er myndin hér til hliðar af þeim atburði .
" Eru ekki heimilisföng þeirra sem skrifuðu undir með ? " voru viðbrögð Steingríms Hermannssonar forsætisráðherra þegar hann tók við listunum .
Í ævisögu ráðherrans og víðar hefur komið fram að ætlun Steingríms hafi verið að senda þeim sem skrifuðu nöfn sín á listann bréf , útskýra þar nauðsyn laganna og að tilgangurinn helgaði meðalið .
" Átti að búa til svartan lista í stjórnarráðinu ? Gera samræmda skrá yfir andstæðinga stjórnvalda ? Í huga ...
Krafa Steingríms Hermannssonar um að fá nákvæma skrá yfir heimilisföng allra þeirra sem mótmæla mannréttindasviptingunni í bráðabirgðalögunum sýnir að núverandi ríkisstjórn er reiðubúin að beita ótrúlegustu þvingunaraðgerðum til að beygja fólkið í landinu , " sagði í leiðara Þjóðviljans 12. október 1983 .
Miklar geðshræringar fylgdu þessum efnahagsráðstöfunum sem þáverandi ríkisstjón greip til , fyrir bráðum 28 árum .
Forsætisráðherrann og forseti Alþýðusambands Íslands , Ásmundur Stefánsson , mættust í sjónvarpssal þar sem sá síðarnefndi lýsti kjörum almennings svo bágum að þorri þjóðar þyrfti að gera sér grjónagraut að góðu í matinn .
" Mér finnst grjónagrautur góður , " sagði Steingrímur .
Yfirlýsingin var óvænt og sló forystu launafólks úr af laginu .
Taflið snerist við .
Skyndilega öðluðust ráðstafanir ríkisstjórnarinnar stuðning almennings .
" Enginn skyldi að minnsta kosti vanmeta þýðingu grautarins ef grjón eiga í framtíðinni að leysa lífskreppuna hjá þegnum forsætisráðherrans , " sagði Dagfari í DV .
Steingrímur Hermannsson var rafmagnsverkfræðingur að mennt .
Þingmaður Framsóknarflokksins í nær þrjátíu ár , formaður flokksins lengi og ráðherra – meðal annars forsætisráðherra í þremur stjórnum .
" Sem stjórnmálamaður markaði Steingrímur áberandi spor í sögu samtímans ...
Hann lagði grunn að gerð þjóðarsáttar í efnahags- og atvinnumálum og átti stóran þátt í þeim árangri sem náðist í baráttu við verðbólguna .
Steingrímur Hermannsson skipar stóran og verðskuldaðan sess í sögu íslensku þjóðarinnar á síðustu áratugum 20. aldar , " sagði Sigmundur Davíð Gunnlaugsson , formaður Framsóknarflokksins , í minningargrein um Steingrím þegar hann féll frá á sl. ári .
Sigurður Bogi Sævarsson sbs@mbl.is 