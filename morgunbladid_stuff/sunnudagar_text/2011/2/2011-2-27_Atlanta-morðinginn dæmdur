Á tæplega tveggja ára tímabili , frá 1979-81 , féllu hvorki fleiri né færri en 28 svört börn eða ungt fólk fyrir morðingja hendi í Atlanta í Bandaríkjunum .
Morðæðið vakti að vonum mikinn óhug og ekki síður úrræðaleysi lögreglu sem lengi vel komst hvorki lönd né strönd með rannsóknina .
Það var ekki fyrr en vorið 1981 að til rofaði .
Lögregla hafði þá grunsemdir um að morðinginn myndi fleygja næsta fórnarlambi sínu í vatn í ríkinu til að má út sönnunargögn og vaktaði fyrir vikið öll helstu vötn í grenndinni gaumgæfilega .
Sú ráðstöfun bar árangur en að kvöldi 22. maí 1981 heyrði lögreglumaður á vakt við Chattahoochee-ána skvamp undir brú við ána .
Í kjölfarið sá hann bifreið af Chevrolet-gerð aka í burtu .
Lögregla stöðvaði bílinn skammt frá en undir stýri var 23 ára gamall maður , Wayne Williams , sem starfaði sem plötusnúður og umboðsmaður tónlistarmanna .
Aðspurður kvaðst Williams vera á leið til bæjarins Smyrna að hlusta á unga og upprennandi söngkonu , Cheryl Johnson .
Síðar kom í ljós að símanúmerið sem hann gaf lögreglu var ekki í notkun og við eftirgrennslan fannst hvorki tangur né tetur af Cheryl þessari .
Tveimur dögum síðar fannst nakið lík hins 27 ára gamla Nathaniels Carters á floti í Chattahoochee-ánni , skammt frá brúnni , þar sem lögreglumaðurinn heyrði skvampið .
Það hafði ekki verið lengur en 48 klukkustundir í vatninu , að dómi líkskoðara .
Þar með var Wayne Williams orðinn efstur á lista yfir grunaða , ekki bara í Carter-málinu , heldur öllum hinum óupplýstu morðmálunum á svæðinu líka .
Ekki dvínaði grunurinn þegar Williams féll á lygaprófi .
Það sem leiddi til handtöku hans , 21. júní 1981 , var hins vegar þræðir og hundahár sem fundust á einu fórnarlambanna en þau voru rakin til heimilis og bifreiðar Williams .
Þá fannst blóð úr einhverjum hinna myrtu í bifreiðinni .
Skömmu áður hafði Williams boðað til blaðamannafundar við heimili sitt , þar sem hann lýsti yfir sakleysi sínu .
Réttarhaldið yfir Williams hófst 6. janúar 1982 en auk fyrrgreindra sönnunargagna kom sitthvað fram sem benti til sektar hans , til að mynda báru vitni að þau hefðu séð hann með sumum fórnarlambanna .
Þetta dugði kviðdómi til að sakfella Williams fyrir tvö morð , á Nathaniel Carter og hinum 29 ára gamla Jimmy Payne , á þessum degi 1982 .
Hann var dæmdur í tvöfalt lífstíðarfangelsi í ríkisfangelsinu í Georgíu .
Williams fór sjálfur í vitnastúkuna og þótti síst hafa hjálpað málstað sínum með því að æsa sig upp úr öllu valdi .
Við réttarhaldið var því einnig haldið fram að Williams hneigðist kynferðislega til ungra drengja .
Ekkert fórnarlambanna hafði þó verið misnotað kynsferðislega .
Eftir að Williams hafði verð dæmdur lokaði lögregla í Atlanta 23 morðmálum til viðbótar , þar sem hann er talinn hafa verið að verki .
Mikil gleði greip um sig í ríkinu þegar málin töldust upplýst og efnt var til tónleika í minningu hinna látnu og til styrktar fjölskyldum þeirra .
Meðal listamanna sem komu fram má nefna Frank Sinatra , Sammy Davis , Jr .
og The Jacksons .
Furðu sætti að faðir Waynes Williams , sem starfaði sem ljósmyndari í Atlanta á þessum tíma , var um skeið á sviðinu með Sinatra – að mynda .
Wayne Williams , sem orðinn er 52 ára , hefur alla tíð haldið fram sakleysi sínu og ýmsir aðrir hafa dregið sekt hans í efa , alltént hafi hann ekki myrt allan þennan fjölda .
Árið 2006 opnaði lögregla í DeKalb-sýslu í Georgíu á ný fimm morðmál sem áður voru rakin til Williams en sú rannsókn hefur ekki leitt til sakfellingar .
Fyrir fjórum árum féllst saksóknari í Georgíu á að leyfa DNA-rannsókn á hundahárunum sem leiddu til sakfellingar Williams , að beiðni lögmanns hans .
Niðurstaðan var ekki óyggjandi en þar sem hún útilokaði ekki hund Williams þótti saksóknara ekki ástæða til að taka málið upp að nýju .
Við það situr .
orri@mbl.is 