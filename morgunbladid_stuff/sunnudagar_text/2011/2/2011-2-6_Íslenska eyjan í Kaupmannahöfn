Stebbi , getur þú rétt mér tuskuna ? " segir ungur maður sem var að hella niður .
Honum er rétt tuskan og hann snýr aftur að borðinu sínu .
Á stóru tjaldi í öðrum endanum er verið að sýna handboltaleik milli Íslendinga og Þjóðverja .
Nú er að duga eða drepast og stemningin eftir því .
Það er kallað , hvatt og klappað .
Staðurinn er ekki stór en smekkfullur af Íslendingum sem sitja á stólum eða uppi í glugga og standa þar sem hægt er .
Útsendingin er skrykkjótt á köflum og um stund dettur hljóðið út .
Einn gestanna kallar fram , hvort einn starfsmannanna ætli ekki að segja brandarann góða ? Svo verður þögn , hlegið , allir bíða , síðan fer leikurinn aftur af stað .
Á barnum er nóg að gera og fullmannað þjónustulið sem hefur varla við að skenkja þyrstum Íslendingunum einn kaldan .
Það er hægt að panta á íslensku á barnum sem er dálítið sérstakt því við erum nefnilega ekki stödd á knæpu í miðborg Reykjavíkur heldur í miðri Kaupmannahöfn .
Hið ástkæra , ylhýra hljómar hér um allt , örugglega huggun mörgum sem þjást af heimþrá og verðið á bjórnum er ríflegt miðað við það íslenska .
Sé miðað við gengi dagsins í dag .
Ekki amalegt vilji maður íslenska stemningu beint í æð .
Svo er þetta líka dálítið eins og að koma á ættarmót fyrir þá sem í borginni búa .
Hér þekkjast flestir , eru í skóla saman , eiga sameiginlega vini að heiman eða hafa einfaldlega kynnst hér á þessari agnarsmáu íslensku eyju í miðri kóngsins Köben .
Það er svo sem ekkert nýtt að við Íslendingar fyllum borgina og okkur í borginni ef því er að skipta .
En það er samt skemmtilegt og notalegt að geta verið í svona íslenskri stemningu í útlenskri borg .
Enda bjuggu bara fjórir eða fimm Íslendingar í þeirri útlensku borg sem ég bjó í og á maður því ekki svo heimilislegri stemningu að venjast .
Stemningin er svo góð að strákarnir okkar eru hvattir áfram til síðustu mínútu .
Jafnvel þó að ljóst sé að við munum tapa .
Þá er bara að fara nokkrar ferðir í viðbót á barinn , drekkja sorgum sínum fram eftir kvöldi og fallast svo í faðma að lokum .
Skála og syngja að Íslendinga sið .
En fara varlega á heimleiðinni , enda vill enginn detta í stiganum ...
María Ólafsdóttir maria@mbl.is 