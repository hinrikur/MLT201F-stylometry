John Grisham - The Confession * * -- Segja má að bækur Johns Grishams séu allar eins , eða svo gott sem , sem er í senn kostur og galli .
Kostur að því leyti að maður veit alltaf að hverju maður gengur , svona eins og McDonalds bókmentanna – bragðast eins út um allan heim .
Að þessu sögðu þá er The Confession nokkuð frábrugðin öðrum bókum því hún segir frá manni sem langar til að koma í veg fyrir að saklaus maður verði tekinn af lífi fyrir morð .
Hann hefur nokkuð til síns máls því hann framdi glæpinn , en langar til að gera yfirbót þar sem hann er dauðvona sjálfur .
Grisham er sjálfur mjög andvígur dauðarefsingum og mikið niðri fyrir þegar hann skrifar bókina , svo mikið reyndar að hún geldur nokkuð fyrir það , en hann kann að byggja upp spennu og leika sér með þversagnir réttarkerfisins .
David Safier - Bad Karma * * ½ - Kim Karlsen er sjónvarpsstjarna sem ruddi sér leið á toppinn með því að gera út af við keppinautana , ljúga og svíkja og hórast eftir þörfum , aukinheldur sem hún vanrækir dóttur sína .
Það má því kannski segja að hún hafi fengið makleg málagjöld þegar hún fær klósett úr sovéskri geimstöð í höfuðið á þaki háhýsis í Berlín og deyr .
Sagan er þó ekki öll því hún endurholdgast sem maur og þarf að byrja að safna karmastigum til að komast á æðra tilverustig og koma í veg fyrir að lævís besta vinkona hennar táldragi eiginmann hennar , ekkilinn .
Þessi bók sló rækilega í gegn í Þýskalandi , heimalandi höfundar , og að vonum , fjörlega skrifuð og ýkjukennd gamansaga með ádeilubroddi .
Fullmikið um endurtekningar þó .
Belinda Bauer - Blacklands * * * ½ Barnamorðinginn Arnold Avery situr í fangelsi fyrir viðurstyggilega glæpi þegar honum berst bréf frá SL sem segist vera að leita að WP .
Þessi póstur , sem skrifaður er með barnalegri rithönd , snýr lífi Avery á hvolf , því WP eru upphafsstafir eins af fórnarlömbum hans , pilts sem hann myrti átján árum fyrr , en lögreglan fann aldrei líkið .
Avery svarar því án þess að vita að SL er tólf ára gamall móðurbróðir WP , Stephen Lamb , og þá hefst leikur kattarins að músinni , háskaleikur Avery að Lamb .
Þetta er óvenjuleg spennusaga , saga um fólkið sem eftir lifir og hvaða áhrif glæpurinn hefur á það .
Avery er siðblind skepna og Lamb tólf ára kjáni og sagan getur aðeins endað á einn veg , eða hvað ? Árni Matthíasson arnim@mbl.is 