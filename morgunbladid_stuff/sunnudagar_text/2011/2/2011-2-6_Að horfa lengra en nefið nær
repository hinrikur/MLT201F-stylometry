Loftslagsbreytingar hafa í auknum mæli áhrif á rekstrarumhverfi vátryggingafélaga , segir Lára Jóhannsdóttir , doktorsnemi í viðskipta- og umhverfisfræðum , sem var með erindi á rannsóknarmálstofu Viðskiptafræðistofnunar sl. fimmtudag .
Lára hefur rannsakað aðgerðir norrænna vátryggingafélaga á sviði umhverfis- og loftslagsmála , en sjálf er hún með 14 ára sérfræðings- og stjórnunarreynslu úr íslenskum vátryggingageira .
" Við þurfum ekki annað en að kveikja á sjónvarpinu eða opna blöðin til að sjá fréttir af náttúruhamförum , s.s. flóðum , stormum , skógareldum og skriðuföllum .
Nýjasta dæmið er flóðin í Ástralíu .
Öfgakenndara veðurfar er afleiðing loftslagsbreytinga , en slíkt leiðir til eignatjóna , slysa og dauðsfalla og er því nátengt vátryggingarekstri .
" Misjafnt er eftir löndum hvernig brugðist er við ástandinu .
" Sum tjónanna heyra undir vátryggingafélög á frjálsum markaði en önnur falla undir nokkurs konar viðlagatryggingasjóði .
Víða er þó lítil sem engin vernd til staðar , til að mynda í fátækum samfélögum .
Þó svo að til staðar séu opinberir sjóðir eins og t.d. á Íslandi og í Noregi þá lendir engu að síður hluti tjónanna á einkareknum vátryggingafélögum .
Þar má nefna tjón vegna skýfalls og asahláku , óveðurstjón eða þegar þök gefa sig vegna snjóþunga svo fátt eitt sé nefnt .
" Að sögn Láru eru vátryggingafélög úti í hinum stóra heimi í vaxandi mæli farin að taka mið af umhverfis- og loftslagsmálum í daglegum rekstri .
Rannsókn hennar beinist að stöðu mála hjá norrænum vátryggingafélögum , en hún hefur tekið 67 viðtöl við 80 einstaklinga hjá tryggingafélögum í Danmörku , Noregi , Svíþjóð , Finnlandi , Íslandi , Færeyjum og Álandseyjum .
Tækifæri til nýsköpunar " Stærri vátryggingafélögin sjá þessar breytingar ekki eingöngu sem ógn , heldur einnig sem tækifæri í því að þróa og bjóða nýjar vátryggingalausnir , " segir Lára .
" Íslensku vátryggingafélögin hafa fram til þess lítt leitt hugann að þessum málum og sjá umhverfismál fyrst og fremst sem kostnað .
Það á einnig við um vátryggingafélög í öðrum eyjasamfélögum , þ.e. í Færeyjum og á Álandseyjum .
Umhverfismál eru stundum skoðuð úr frá kenningum sem kallast " win-win " , " win-loose " eða " stefnumörkun í umhverfismálum " .
Sú síðastnefnda brúar bil hinna tveggja áherslnanna .
Fyrirtæki sem einkennast af " win-loose " -hugsunarhætti líta á umhverfismál sem kostnað sem hamli framleiðni á meðan fyrirtæki þar sem " win-win " hugsunarháttur ríkir líta svo á að umhverfisverndin auki framleiðni , skapi samkeppnisforskot og stuðli að betri nýtingu auðlinda .
Þó að loftslagsbreytingar feli í sér hugsanlegar ógnir fyrir vátryggingageirann feli þau einnig í sér tækifæri til nýsköpunar .
" Íslensku viðtölin tók Lára á tímabilinu frá september til desember 2009 .
" Skortur á stefnu á þessu sviði kom skýrt fram í samtölum við hérlenda stjórnendur og sérfræðinga , " segir hún .
" Þegar ég velti því upp hvort smæð félaganna væri þeim hindrun var því svarað til að auðvelt væri að sníða stakk eftir vexti " og " að þau væru ekki smá í samanburði við önnur íslensk fyrirtæki " .
Meðal hindrana var talið að það vantaði sameiginlegan vettvang fyrir vátryggingafélög til að ræða þessi mál .
Það kann að vera að engin ástæða sé fyrir íslensk tryggingafélög að flýta sér í þessum málum en þau þurfa að vita um hvað umræðan snýst svo þau geti tekið upplýsta ákvörðun um það hvenær tímabært er að bregðast við , eða hagnýta sér tækifæri .
" En verður hún vör við hugarfarsbreytingu í þessum efnum hér á landi ? " Hjá sumum íslensku viðmælendunum kom fram að það væri eins og spark í rassinn að ég skyldi biðja um viðtal við þá .
Til marks um það hve skammt á veg umræðan er komin þá sá einn viðmælandi minn ekki tengingu á milli vátryggingafélaga og loftslagsbreytinga .
Sex vikum síðar fór ég í sama félag og þá hafði málið verið rætt í framkvæmdastjórninni í millitíðinni .
" Þannig hafi rannsókn Láru í raun hreyft við vátryggingafélögunum , þó svo að slök mæting þeirra á fyrirlestur hennar í vikunni gefi til kynna að enn sé langt í land .
" Í mínum huga endurspeglar það stöðuna ágætlega en vonandi munu framsýnir stjórnendur sjá tækifæri í því að " horfa lengra en nefið nær " og tryggja að jafnvægis milli skammtíma hagnaðar og langtímasjónarmiða verði gætt í rekstri félaganna .
" Sýnileiki mikilvægur Viðmælendur Láru hafa bent á að það skipti máli hversu sýnileg vandamálin eru .
Hér á landi séu ríkulegar orku- og vatnsauðlindir , vandamál vegna úrgangs séu ekki áberandi né flóð í þéttbýlisstöðum o.þ.h. " Ég varð t.d. vör við það á Álandseyjum að þar eru menn mun meðvitaðri um umhverfismál þótt í ljósi smæðar eigi þeir erfitt með að bregðast við , " segir hún .
Þrýstingur frá samfélaginu og fjárfestum Aukin tjónatíðni vegna öfgakennds veðurfars er ekki það eina sem erlend vátryggingafélög líta til þegar kemur að umhverfismálum .
" Í skýrslu sem Ernst & Young gaf út 2009 er fjallað um áhættuþætti í rekstri fyrirtækja og þar eru taldir upp fjórir helstu áhættuþættirnir fyrir vátryggingageirann .
Í öðru sæti yfir áhættuþætti í rekstri vátryggingafélaga er það sem kalla er " Radical Greening " eða róttæk umhverfishyggja , " segir Lára .
Hún útskýrir þetta betur .
" Samfélagið er stöðugt að verða meðvitaðra um að vátryggingafélög geta lagt sitt af mörkum á sviði umhverfismála þannig að ef þau gera það ekki getur það haft neikvæð áhrif á ímynd og orðspor félaganna .
" Þannig beiti stór fyrirtæki sem eru í viðskiptum við vátryggingafélögin þau þrýstingi um að setja umhverfismálin á oddinn og sömuleiðis fundu viðmælendur Láru fyrir slíkum þrýstingi frá fjárfestum og fjárfestingasjóðum .
" Á hinn bóginn eru vátryggingafélögin sjálf farin að þrýsta á sveitarfélögin , t.d. í Svíþjóð þar sem þau vilja að byggingarreglugerðir verði endurskoðaðir og sömuleiðis byggðaskipulag .
Ef sveitarfélögin heimila fólki að byggja niðri í flæðarmáli eða á vatnsbökkum aukast líkurnar á tjónum af völdum flóða til muna .
Skilaboð vátryggingafélaganna eru einföld ; sé þetta leyft getur komið til þess að þau geti ekki tryggt viðkomandi eignir , nema þá að viðskiptavinir greiði mun hærri iðgjöld en nú tíðkast .
" 