Það var föstudagskvöld og Olof Palme , forsætisráðherra Svíþjóðar , var að koma úr í Grand-kvikmyndahúsinu í Stokkhólmi ásamt eiginkonu sinni , Lisbet , syni og tengdadóttur , þar sem þau höfðu séð nýjustu kvikmynd sænska leikstjórans Suzanne Osten , Mozart-bræðurna .
Eftir sýninguna kvöddust pörin með virktum og Palme-hjónin röltu í rólegheitunum niður Sveavägen í átt að neðanjarðarlestarstöðinni á Rådmansgötu , fyrir þá sem þekkja til staðhátta í Stokkhólmi .
Engir lífverðir voru með í för enda var Palme frægur fyrir óvarkárni í þeim efnum – þrátt fyrir stöðu sína vildi hann lifa eins eðlilegu lífi og unnt var .
Fyrir það var hann oft gagnrýndur .
Þegar hjónin áttu aðeins örfá skref ógengin að lestarstöðinni vatt maður sér að þeim og skaut þau bæði af stuttu færi .
Palme lá eftir í blóði sínu en Lisbet særðist aðeins lítillega .
Ódæðismaðurinn hljóp að svo búnu niður Tunnelgötu og hvarf fljótt sjónum .
Leigubílstjóri sem varð vitni að atburðinum hafði umsvifalaust samband við lögreglu og tvær ungar stúlkur sem voru á næstu grösum reyndu að koma hjónunum til hjálpar .
Þau voru flutt á sjúkrahús , þar sem Palme var úrskurðaður látinn .
Sænska þjóðin var harmi slegin yfir morðinu .
Svona lagað átti ekki að geta gerst í Svíþjóð .
Lögregla gagnrýnd Viðamikil rannsókn var sett af stað en vísbendingar voru af skornum skammti .
Strax fyrstu dagana eftir morðið kom fram hörð gagnrýni á lögregluna , meðal annars fyrir að loka ekki landamærum strax .
Einsýnt þótti að morðinginn hefði hæglega getað komist úr landi .
Fljótlega var kunnur öfgamaður , Victor Gunnarsson , tekinn höndum en engar sannanir lágu fyrir gegn honum .
Gunnarsson var því sleppt .
Hann flutti síðar til Bandaríkjanna , þar sem hann var myrtur .
Hans Holmér , lögreglustjóri í Stokkhólmi , lagði áherslu á að fylgja eftir ábendingu um að samtök Kúrda í Svíþjóð , PKK , hefðu verið á bak við morðið á Palme .
Ekki var hægt að færa sönnur á það og Holmér hrökklaðist á endanum frá rannsókn málsins .
Í desember 1988 , tæpum þremur árum eftir dauða Palmes , var Christer Pettersson , drykkjumaður og góðkunningi lögreglunnar , handtekinn grunaður um glæpinn , eftir að frú Palme hafði bent á hann í sakbendingu .
Hann var dæmdur fyrir morðið í undirrétti en eftir áfrýjun sýknaði hæstiréttur hann .
Rök dómsins voru einkum þríþætt .
Í fyrsta lagi var morðvopnið ófundið ; í annan stað hafði hann enga augljósa ástæðu til að fremja glæpinn og í þriðja lagi þótti réttinum vitnisburður frú Palme ekki nógu áreiðanlegur .
Alþjóðlegt samsæri ? Petterson lá áfram undir grun en ekki var hægt að höfða annað mál á hendur honum nema nýjar upplýsingar kæmu fram .
Frekari upplýsingar koma heldur ekki frá honum úr þessu því Petterson lést haustið 2004 af völdum heilablæðingar eftir slys .
Fjöldi vitna hefur borið að Petterson hafi gengist við morðinu .
Palme lét mikið til sín taka á alþjóðavettvangi .
Hann hafði m.a. skömm á aðskilnaðarstefnunni í Suður-Afríku og barðist fyrir afnámi hennar .
Tíu árum eftir morðið bar Eugene de Kock , fyrrverandi lögreglumaður , fyrir rétti í Pretoríu að Palme hefði verið myrtur af þessum sökum .
Hann nafngreindi meira að segja manninn sem hann taldi hafa framið verknaðinn .
Sænska lögreglan sendi í kjölfarið menn til Suður-Afríku en þeir fundu ekkert sem renndi stoðum undir orð de Kocks .
Mörgum fleiri kenningum hefur verið kastað fram gegnum árin , svo sem að Baader-Meinhof-hópurinn í Þýskalandi og fasisti frá Síle hafi banað Palme , en ekkert sannast í þeim efnum .
Um 130 hafa játað Um það bil 130 manns hafa játað fyrir lögreglu í Svíþjóð , að hafa myrt Palme .
Síðasta játningin kom fyrir nokkrum árum en að sögn Stig Edqvist , sem stýrir sérstökum þriggja manna rannsóknarhópi sænsku lögreglunnar , reyndist hún uppspuni eins og aðrar á undan .
Að óbreyttu hefði málið fyrnst á morgun en lögum var breytt á síðasta ári þannig að rannsóknin getur haldið áfram .
Safnað hefur verið gríðarlegu magni gagna um málið og ná skjölin yfir 225 hillumetra í skjalasöfnum lögreglunnar .
Edqvist segir að rannsóknin sé sennilega orðin umfangsmeiri en rannsóknin á morðinu á John F. Kennedy og Lockerbie-sprengjuárásinni .
Edqvist segist ekki vita hvað rannsóknin hefur kostað en fyrir fimm árum var áætlað að kostnaðurinn væri orðinn hálfur milljarður sænskra króna , rúmlega 9,1 milljarður íslenskra króna .
Allar líkur eru á að sú upphæð haldi áfram að hækka .
Nístir okkur að hjartarótum Daginn eftir morðið var Olofs Palmes minnst um allan heim sem mikilhæfs stjórnmálamanns , leiðtoga í Svíþjóð og áhrifamanns á alþjóðavettvangi .
" Nú hefur sá maður fallið fyrir morðingjahendi , sem hefur lagt sig meira fram um það en flestir aðrir að uppræta ofbeldi og stuðla að friði .
Þessi atburður nístir okkur að hjartarótum , " sagði Ingvar Carlsson , sem tók við embætti forsætisráðherra í Svíþjóð við fráfall Palmes .
Steingrímur Hermannsson , forsætisráðherra okkar Íslendinga , tók í sama streng .
" Maður á bágt með að trúa því að svona atburðir geti gerst á Norðurlöndunum .
Eins og allir vita var Olof Palme í fararbroddi fyrir jafnrétti og friði í heiminum og barðist gegn ofbeldi .
Svo verður hann ofbeldismönnum að bráð , " sagði hann í samtali við Morgunblaðið .
Matthías Á. Mathiesen utanríkisráðherra sagði morðið " óhugnanlega staðreynd " en vonaði jafnframt að þessir atburðir yrðu ekki til þess að norrænir stjórnmálamenn hyrfu frá þýðingarmiklum hlutverkum , sem fulltrúum frjálsra lýðræðisríkja , hafa verið falin á alþjóðavettvangi .
Jón Baldvin Hannibalsson , formaður Alþýðuflokksins , sagði sína fyrstu hugsun hafa verið : " Friðarins maður , fórnarlamb ofbeldis .
Þetta er mannlegur harmleikur , örlög sem við Íslendingar þekkjum helst úr Íslendingasögunum .
" Heimsstjórnmálamaður Ólafur Ragnar Grímsson , sem á þessum tíma gegndi stöðu prófessors við Háskóla Íslands , sagði morðið á Palme ekki aðeins sorgaratburð fyrir Svíþjóð og Norðurlönd , heldur fyrir veröldina alla og baráttu fyrir jafnrétti og friði .
" Norðurlönd hafa aldrei átt stjórnmálamann , sem naut jafn mikillar virðingar og hafði jafn mikil áhrif um heim allan og Olof Palme hafði .
Hann var í rauninni eini heimsstjórnmálamaður Norðurlanda .
" Poul Schlüter , forsætisráðherra Dana , lýsti morðinu sem voðaatburði sem ekki ætti sér hliðstæðu í norrænni sögu .
" Þetta gat ekki gerst , hvorki í Svíþjóð né annars staðar á Norðurlöndum , en það gerðist samt .
Hér er um að ræða ólýsanlegan harmleik .
" Kalevi Sorsa , forsætisráðherra Finnlands , sagði að þegar ofbeldi væri annars vegar væri frelsinu og lýðræðinu hætt , og Kåre Willoch , forsætisráðherra Noregs , hafði á orði að á stundum sem þessari skildist mönnum best hve Norðurlandabúar væru bundnir nánum böndum .
" Það sem hendir góðan granna , það hendir okkur einnig .
" Eftirminnilegt kvöld " Þetta er ein eftirminnilegasta kvöldvaktin á löngum ferli hér á blaðinu , " segir Sigtryggur Sigtryggsson , fréttastjóri á Morgunblaðinu , sem stóð vaktina kvöldið örlagaríka þegar Olof Palme var myrtur .
Hann segir Ágúst Ásgeirsson , blaðamann í erlendum fréttum , " sem stóð sig frábærlega þetta kvöld " , hafa komið með skeyti frá AP-fréttastofunni til sín um ellefuleytið um kvöldið .
Skeytið var bara ein lína : Olof Palme myrtur á götu í Stokkhólmi .
Sigtryggur segir upplýsingar um málsatvik hafa verið mjög óljósar til að byrja með .
" Við hringdum strax í Kristján Einarsson , fréttaritara Morgunblaðsins í Svíþjóð , en hann hafði ekkert heyrt .
Sænska ríkissjónvarpið hafði ekki minnst einu orði á morðið .
Seinna kom í ljós að skýringin var sú að ekki náðist í sjónvarpsstjórann , sem var staddur í veislu , og enginn þorði að fara með fréttina í loftið að honum forspurðum , " segir Sigtryggur en þetta var auðvitað fyrir daga farsíma og netsins .
Mikil aðgerð fór í gang á ritstjórn Morgunblaðsins .
Sigtryggur vissi af Magnúsi Sigurðssyni blaðamanni í nálægu húsi og var hann kvaddur á vettvang .
Skömmu síðar kom fréttin í Svíþjóð og í kjölfarið gat Kristján Einarsson sent frekari upplýsingar að utan .
Farið var í að útvega símamynd , sem var stórmál , og kom hún frá AP .
Vinnsla blaðsins var langt komin og vitaskuld þurfti að rífa upp forsíðuna .
" Við ætluðum að vera með símamynd af fræknum sigri Íslendinga á Rúmenum á HM í handbolta en hún fór á baksíðuna í staðinn .
" Illa gekk að ná í ritstjóra blaðsins í síma en í miðjum atganginum birtist annar þeirra , Matthías Johannessen , óvænt á skrifstofunni .
" Matthías kom aldrei niður á blað á þessum tíma á föstudögum en þarna stóð hann allt í einu , " rifjar Sigtryggur upp .
" Hann hafði þennan sjötta sans .
Hlýtur að hafa fundið á sér að eitthvað var á seyði .
Það var Matthías sem átti fyrirsögnina á forsíðunni : Palme myrtur .
" Seint um kvöldið kom Ómar Ragnarsson inn í miðja bíómyndina Minnie og Moskowitz frá 1971 í sjónvarpinu og tilkynnti um morðið .
Samt sýndi könnun síðar að langflestir Íslendingar höfðu lesið fréttina fyrst í Morgunblaðinu .
" Við vorum eitt örfárra blaða í Evrópu sem náðu þessari frétt .
" Blaðið fór í prentun um kl. 3 um nóttina .
Fram að þessari stund hafði Sigtrygg ekki órað fyrir því að hann ætti eftir að flytja frétt af morði á norrænum forsætisráðherra .
" Maður trúði þessu varla .
Það þekktu allir þennan mann , hann var litríkasti stjórnmálamaður Norðurlanda , " segir Sigtryggur sem sjálfur hitti Palme einu sinni .
" Ég tók viðtal við hann í Reykjavík 1980 .
Palme var blátt áfram og mjög þægilegur maður við að tala .
" 