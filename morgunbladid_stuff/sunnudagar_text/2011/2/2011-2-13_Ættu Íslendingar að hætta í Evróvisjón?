MEÐ Gaukur Úlfarsson kvikmyndagerðarmaður Aðalástæðan fyrir því að við eigum að hætta því að taka þátt er auðvitað sú að við vinnum aldrei .
Við höldum alltaf að við munum vinna en við vinnum barasta aldrei ! Tölfræðilega ættum við að vera löngu búin að vinna en það hefur samt sem áður ekki gerst ennþá ! Það er náttúrlega bara ein skýring á þessu sem er sú að þetta er allt saman riggað , fyrirfram ákveðið og stórspillt .
Dálítið einsog amerísk fjölbragðaglíma .
Eitt stórt samsæri .
Þess vegna legg ég nú til að við stofnum bara okkar eigin keppni þar sem við getum séð til þess að við vinnum í a.m.k. annað hvert skipti .
Við gætum kallað hana Eurovision Supersong Contest , sem segir sig sjálft að yrði miklu betri keppni en Eurovision Song Contest .
Þetta myndi snarbæta þjóðarmóralinn og setja okkur á stall með frændþjóðum okkar sem við viljum svo mikið líkjast eins og Svíum og Dönum .
MÓTI Páll Óskar Hjálmtýsson söngvari og Evróvisjón unnandi Að sjálfsögðu vil ég að Ísland haldi áfram að taka þátt í Júróvisjón .
Að hætta því væri eins og að hætta að taka þátt í lífinu .
Við yrðum eins og þjóð sem vill draga sig inn í skel og einangra sig í herbergi með sínum sviðakjamma og slátri .
Það er hræðilegt að einangra sig og hræðilegt að vilja ekki taka þátt .
Mér finnst ég alltaf heyra sömu gagnrýnisraddirnar þegar okkur Íslendingum gengur ekkert voðalega vel .
Af hverju hættum við ekki bara að spila handbolta á alþjóðagrundvelli ? " Strákarnir okkar " rúlluðu upp fimm leikjum í röð um daginn , svo kláraðist orkan og þá fóru menn að dissa þá um leið , jafnvel gefa þeim fingurinn með yfirlýsingum um að þetta væri lélegt lið .
Þetta er raunverulega stærra vandamál , sem heitir íslenskur hroki og hann er genetískt vandamál .
Hrokinn er eitthvað sem við ættum að beina sjónum okkar að frekar en stöðugum umræðum um hvort við ættum að hætta í Júróvisjón eða ekki .
Svo bendi ég á að þessar gagnrýnisradddir þögnuðu um leið og Stjórnin lenti í 4. sæti , Selma í 2. sæti og Jóhanna Guðrún í 2. sæti .
Þar með var Júróvisjón allt í einu frábær og við sem þjóð manna best ! Má ég minna á þá staðreynd að eftir að Þjóðverjar unnu keppnina árið 1982 með Ein bischen Frieden þurfti þetta stórveldi að bíða í nærri þrjátíu ár eftir næsta sigri , þegar Lena vann í fyrra .
En aldrei – aldrei – hefur Þjóðverjum dottið í huga að draga sig út úr keppninni af því að Júróvisjón væri algjört svindl ! Við ættum frekar að taka Þjóðverja okkur til fyrirmyndar í stað þess að sýna þennan eilífa hroka sem skýtur upp kollinum þegar íþróttafólkið okkar eða listafólkið uppsker ekki eins og við heimtum .
Júróvisjón er vorboði fyrir Íslendinga ; við þurfum á nýjum lögum og lagasmíðum að halda og tónlistarfólkið okkar , söngvarar , flytjendur og lagahöfundar , þurfa þennan stökkpall .
Þetta er gaman , litríkt , fyndið , gefandi og spennandi eins og sést núna ; nú hefur öll þjóðin skoðun á keppninni [ í kvöld ] .
Ég vil ekki heyra eitt slæmt orð í viðbót um Júróvisjón .
Tökum bara þátt í keppninni eins og menn , með reisn og tökum bæði sigrum og ósigrum með jafnaðargeði og æðruleysi .
