Silvio Berlusconi hefur ávallt verið umdeildur , en hvað eftir annað hafa ítalskir kjósendur kosið hann til valda .
Nú er þó svo komið að páfa ofbýður lífstíll forsætisráðherrans og við honum blasa réttarhöld vegna ásakana um samræði við ólögráða stúlku og misbeitingu valds síns .
Karl Blöndal kbl@mbl.is Stríð Silvios Berlusconis , forsætisráðherra Ítalíu , við ítalskt réttarkerfi heldur áfram .
Á miðvikudag fóru saksóknarar í Mílanó fram á að mál á hendur Berlusconi vegna ásakana um að hann hefði misnotað vald sitt og haft samræði við ólögráða stúlku fengi flýtimeðferð fyrir dómstólum vegna þess að fullnægjandi sannanir lægju fyrir um að hann hefði framið bæði brot .
Berlusconi brást þegar ókvæða við , sakaði ásakendur sína um undirróður og vísaði málatilbúnaði þeirra á bug sem tilraun pólitískt litaðs dómsvalds til að bola sér úr embætti .
" Ég get bara sagt að þetta er farsi , " sagði Berlusconi .
" Það er enginn grundvöllur fyrir þessum ásökunum .
Eina markmið rannsóknarinnar er að koma óorði á mig í fjölmiðlum .
" Berlusconi og stuðningsmenn hans hafa iðulega sagt að ítalska dómskerfið sé griðastaður kommúnista , sem hafi það helst fyrir stafni að brugga gegn honum launráð .
" Við erum ekki bolsévikar " Ugo De Siervo , forseti stjórnlagadómstóls Ítalíu , æðsta dómstigs landsins , svaraði Berlusconi fullum hálsi á fimmtudag og sagði ásakanir hans " ýktar og taugaveiklaðar " og bætti við : " Flestir okkar eru mjög hófsamir og nú höfum við verið stimplaðir .
Við erum ekki bolsévikar .
" Seinna um daginn fór í dreifingu viðtal , sem birtist við Berlusconi í föstudagsútgáfu dagblaðsins Il Foglio .
Þar lætur forsætisráðherrann vaða á súðum og fordæmir samræmdar tilraunir " til að breyta hlægilegri rannsókn í alþjóðlegt hneyksli í anda njósnaveiðanna , sem gerðar voru í " líf annarra " í Þýskalandi kommúnista " .
Líf annarra nefnist þekkt kvikmynd , sem snýst um það hvernig njósnir þýsku öryggislögreglunnar , Stasi , um almenning eitruðu austur-þýskt samfélag .
" Ég er stundum syndari rétt eins og allir , " sagði Berlusconi í játningatóni í viðtalinu , en bætti svo við að hinir siðavöndu dómarar vildu ekki bara koma honum frá heldur breyta ítölsku samfélagi : " Þeir sem boða hið siðprúða lýðræði með eiginleikum púritana og jakobína eru með alræðislýðræði í huga , andstæðu kerfis , sem byggist á frelsi , umburðarlyndi og sannri siðferðislegri samvisku bæði opinberlega og í einkalífi .
" Ítalskt dómskerfi er þannig uppbyggt að saksóknarar geta beðið um flýtimeðferð telji þeir að þeir séu með óyggjandi sannanir í höndum .
Cristina De Senso , dómari í Mílanó , þarf nú að skera úr um hvort svo sé og hefur til þess fimm daga .
Telji hún að svo sé ekki þurfa saksóknararnir að fara hefðbundna leið í dómskerfinu og tekur það mun lengri tíma .
Di Censo þarf einnig að skera úr um það hvort dómstólar í Mílanó séu hæfir til að fara með málið .
Lögmenn Berlusconis halda því fram að mál hans geti aðeins farið fyrir sérstakan dómstól ætlaðan þingmönnum .
Einn þeirra , Niccolo Ghedini , hefur einnig sagt að verði fallist á flýtimeðferð verði því áfrýjað og þá fer málið fyrir neðri deild ítalska þingsins þar sem Berlusconi hefur meirihluta .
Edmondo Bruti Liberati saksóknari og félagar hans halda því fram að Berlusconi hafi greitt dansara í næturklúbbi , Karimu el-Marough , sem kölluð er Ruby og málið Rubygate , fyrir kynlíf þegar hún var 17 ára .
Hann hafi einnig notað vald sitt með ólögmætum hætti þegar hann fyrirskipaði í maí á liðnu ári að hún skyldi látin laus úr haldi eftir að hún var handtekin fyrir búðarstuld .
Berlusconi útskýrði inngrip sitt með því að hann hafi haldið að hún væri frænka Hosnis Mubaraks , forseta Egyptalands , á miðvikudag kvaðst hann hafa viljað koma í veg fyrir alþjóðlegt hneyksli .
Ruby er reyndar frá Marokkó og ekki skyld Mubarak .
Ekki er refsivert að kaupa vændi á Ítalíu , en þegar ólögráða einstaklingur á í hlut varðar það allt að þriggja ára fangelsi .
Misnotkun embættis varðar allt að 12 ára fangelsi .
" Í svona læknasloppi og engu innanundir " Gestir í samkvæmum Berlusconis hafa verið yfirheyrðir og símar hleraðir .
Málatilbúnaðurinn er á 389 síðum og um miðjan janúar var hann afhentur þinginu , sem átti að skera úr um hvort ákæruvaldið fengi heimildir til frekari rannsókna á einkareitum forsætisráðherrans .
Innihaldið átti að fara leynt , en hefur verið til stöðugrar umfjöllunar í blöðum , allt ofan í óþægilegustu smáatriði .
" Hann er orðinn gamall , " segir ein af samkvæmisstúlkunum í afriti af símtali .
" Feitur og ljótur , en örlátur .
" Þar er einnig þetta samtal : " Maður á að vera hin opinbera hjúkrunarkona .
" " Ha , ha .
Hann sagði það líka við mig .
" " Grínastu við hann , þú þarft að vera með þykjustu blóðþrýstingsmæli og slopp .
" " Í svona læknasloppi og engu innanundir .
" " Og þá segir þú við hann , ég er hjúkrunarkonan , ég á að rannsaka þig – þú veist hvað hann hefur gaman af svoleiðis hlutum .
" Í skjölunum eru lýsingar á samkvæmum Berlusconis í villu hans í Arcore .
Eftir nektardansinn á Berlusconi að velja þær konur úr sem fá að vera um nóttina .
Talað er um " bunga-bunga " -samkvæmi .
Ákæruvaldið er með þrjár persónur til rannsóknar vegna gruns um að hafa útvegað stúlkur í samkvæmin .
Þar á meðal er Nicole Minetti , fyrrverandi aðstoðarkona á tannlæknastofu , sem Berlusconi kynntist þegar maður réðst á hann og keyrði líkan af dómkirkjunni í Mílanó í andlitið á honum .
Minetti er nú svæðisstjóri flokks Berlusconis í Langbarðalandi .
Berlusconi kveðst aldrei hafa átt mök við Ruby .
Samkvæmt skjölunum á Berlusconi að hafa hringt í hana og sagt henni að ljúga og láta eins og hún væri galin , hann myndi baða hana í gulli ef hún þegði .
Hún á að hafa krafið hann um fimm milljónir evra .
" Hann hélt að ég væri 24 ára " Seinni partinn í janúar birtist Ruby á einni af sjónvarpsstöðvum Berlusconis , Canale 5 , og lýsti bernsku sinni í Marokkó , hvernig sér hefði verið nauðgað og hún hefði verið kúguð .
" Hann snerti mig ekki , " sagði hún .
" Hann hélt að ég væri 24 ára .
" Berlusconi hefði gefið sér 7.000 evrur " vegna þess að hann vildi hjálpa mér " .
Öll þessi mál hafa valdið mikilli ólgu á Ítalíu og þótt menn séu ýmsu vanir þegar Berlusconi er annars vegar eru margir slegnir vegna uppljóstrana undanfarinna vikna um lífsstíl forsætisráðherrans , sem orðinn er 74 ára gamall .
Meira að segja í páfagarði þar sem Berlusconi hefur notið velvildar heyrðist hörð gagnrýni .
Benedikt XVI. páfi talaði um " ákveðna veikingu siðferðis " og hægri hönd hans , Tarcisio Bertone , krafðist " hegðunar til eftirbreytni og aukinnar tilfinningar fyrir réttvísi og réttlæti " .
Fyrir viku mótmælti hópur manna við villuna hans í Arcore .
Þar á meðal voru rithöfundarnir Umberto Eco og Roberto Saviano , sem skrifaði bókina Gómorra um mafíuna í Napolí .
Í grein í þýska blaðinu Die Zeit vitnar Saviano í rithöfundinn Corrado Alvaro frá Kalabríu : " Það versta sem getur komið fyrir samfélag er að halda að heiðarleiki sé tilgangslaus .
" Síðan bætir hann við : " Þannig hefur það verið hjá okkur í 20 ár .
" Enginn forsætisráðherra hefur setið jafn lengi í embætti og Berlusconi eftir síðari heimsstyrjöld .
Berlusconi fæddist 29. september 1936 .
Hann byrjaði á að selja ryksugur og gat sér einnig orð fyrir að syngja á næturklúbbum og um borð í skemmtiferðaskipum .
1961 útskrifaðist hann úr lögfræði og stofnaði verktakafyrirtæki , sem reisti hús í nágrenni Mílanó .
Síðar stofnaði hann kapalsjónvarpsfyrirtæki , Telemilano , sem átti eftir að verða stærsta fjölmiðlasamsteypa Ítalíu , Mediaset .
Siðprúðir dagskrárstjórar höfðu ráðið lögum og lofum í ítölsku sjónvarpi , en á stöðvum Berlusconis fylltist skjárinn af fáklæddum konum , sem stóðu þöglar og kynþokkafullar við hlið alklæddra karlstjórnenda .
Kvartað hefur verið undan klámvæðingu ítalsks samfélags .
Eignarhaldsfélag hans á nú fjölmiðlafyrirtækið Mediaset , Mondadori , stærsta forlag Ítalíu , dagblaðið Il Giornale , knattspyrnufélagið AC Mílanó og mörg önnur fyrirtæki , sem tengjast öllu frá tryggingum , auglýsingum og matvælaframleiðslu til verktöku .
Samkvæmt bandaríska viðskiptatímaritinu Forbes eru auðæfi Berlusconis metin á níu milljarða dollara .
Til áhrifa í pólitík Árið 1993 stofnaði Berlusconi eigin stjórnmálaflokk og kallaði Forza Italia eða áfram Ítalía , sem eru hvatningarorð stuðningsmanna AC Mílanó .
Árið eftir varð hann forsætisráðherra , en stjórnin sprakk eftir sjö mánuði og átti ákæra á hendur Berlusconi fyrir skattsvik þátt í því .
Hann tapaði kosningunum 1996 , en komst aftur til valda 2001 .
Berlusconi tapaði í kosningunum 2006 , en hafði þá afrekað að leiða langlífustu stjórn á Ítalíu frá stríðslokum .
Skömmu eftir ósigurinn hné hann niður á flokksfundi og fékk hjartagangráð .
2008 komst hann til valda á ný og hóf kjörtímabilið af krafti , en svo fór að halla undan fæti .
Í mars 2009 sótti Veronica Lario , önnur eiginkona hans , um skilnað og sagði í blaðaviðtali að hún gæti ekki verið með manni , sem legði lag sitt við ólögráða stúlkur .
Hafði hann þá verið ljósmyndaður í 18 ára afmæli Noemi Letizia , verðandi fyrirsætu .
Hún sakaði hann einnig um að " óforskammanlega subbulega " uppröðun á framboðslista til Evrópuþingsins .
Skömmu síðar voru birtar myndir af berbrjósta konum og nöktum karlmanni að skemmta sér í húsi Berlusconis á Sardiníu .
Undarleg ummæli Berlusconi kemur iðulega á óvart með uppátækjum sínum .
Eitt sinn lýsti hann því yfir að hann vildi " frekar horfa á fallega stúlku en að vera hommi " .
Einnig vöktu furðu ummæli hans um hvað Barack Obama Bandaríkjaforseti væri " hár , myndarlegur og sólbrúnn " .
Útskýrði hann að hann hygðist ekki vera viðstaddur þegar Obama tæki embætti vegna þess að hann væri stjarna , ekki aukaleikari .
Eftir að hafa hitt forsetafrúna , Michelle Obama , hafði Berlusconi einnig á orði hvað hún væri sólbrún .
Ákærður hvað eftir annað Berlusconi hefur á ferli sínum verið borinn ýmsum sökum og dæmdur til að sitja í fangelsi í sex ár og fimm mánuði , en dómum gegn honum hefur verið hnekkt við áfrýjun eða þeir ógiltir vegna þess að sakirnar töldust fyrndar .
Árið 1994 var Berlusconi sakaður um að hafa mútað rannsóknarlögreglunni .
1997 var hann dæmdur í tveggja ára og níu mánaða fangelsi .
Hann áfrýjaði og var sýknaður í maí 2000 að hluta til vegna þess að málið þótti fyrnt .
Hæstiréttur staðfesti dóminn 2001 .
1995 var Berlusconi sakaður um að hafa keypt knattspyrnumann til AC Mílanó með peningum úr ólöglegum sjóði , en 2002 knúði hann fram breytingar á lögum um bókhaldsbrot þar sem refsingar voru að hluta til afnumdar .
1995 var Berlusconi ákærður fyrir að hafa svikið undan skatti þegar hann keypti villu í Macherio skammt frá Mílanó , en aftur reyndist málið fyrnt .
Berlusconi var ákærður árið 1995 fyrir að hafa falsað bókhald sitt þegar hann keypti kvikmyndafyrirtækið Medusa og dæmdur í 16 mánaða fangelsi árið 1997 .
Hann áfrýjaði og var sýknaður árið 2000 og það var staðfest í hæstarétti árið eftir .
1995 var Berlusconi ákærður fyrir að hafa veitt fé til ítalska sósíalistaflokksins með ólöglegum hætti í gegnum aflandsfyrirtæki .
Hann var dæmdur í tveggja ára og fjögurra mánaða fangelsi árið 1998 , en málinu var áfrýjað og látið niður falla árið 1999 vegna fyrningar .
Árið 1996 var Berlusconi sakaður um bókhaldssvik vegna sama aflandsfyrirtækis , en sýknaður árið 2005 .
1998 var Berlusconi ákærður fyrir að hafa mútað dómara þegar Fininvest yfirtók Mondadori .
Hann var dæmdur , en málið taldist síðar fyrnt .
Sama ár var Berlusconi einnig ákærður fyrir að hafa mútað dómurum til að koma í veg fyrir yfirtöku iðnjöfursins Carlo De Benedetti á matvælarisanum SME árið 1985 .
Hann var sýknaður í hæstarétti 2007 .
Enn eru yfirstandandi tvö mál á hendur Berlusconi sem voru fryst snemma árs 2010 þegar sett voru lög sem veittu honum friðhelgi í 18 mánuði .
Hæstiréttur úrskurðaði lögin síðar að hluta til ógild og er gert ráð fyrir að málaferli vegna meintra skattsvika í tengslum við Mediaset-veldið hefjist á ný í þessum mánuði .
Öðrum réttarhöldum , sem snúast um meintar mútur til David Mills , fyrrverandi skattalögmanns Berlusconis , verður væntanlega framhaldið í mars .
Mills hefir þegar verið dæmdur fyrir að taka við 600 þúsund dollurum í mútur fyrir að halda nafni Berlusconis fyrir utan rannsókn annarra spillingarmála .
Á þeim langa tíma , sem liðinn er frá því að Berlusconi lét fyrst að sér kveða í pólitík , hefur hann sett mark sitt á ítalskt samfélag .
Hann hefur ekki bara verið ráðandi afl í stjórnmálum , heldur einnig haft gríðarleg áhrif í gegnum fjölmiðlana sína og ítökin , sem staða hans hefur veitt honum í ríkismiðlunum .
Þegar kalda stríðinu lauk og járntjaldið hrundi riðluðust ítölsk stjórnmál og spillt veldi kristilegra demókrata , sem stjórnað höfðu í 45 ár , hrundi .
Berlusconi fyllti upp í tómarúmið sem myndaðist og nýtti til þess fjölmiðlaveldi sitt .
Kjósendur höfðu ekki lengur hugmyndafræði til að halda í og við tóku persónustjórnmál .
Nú er sagt að félagslegur og efnahagslegur bakgrunnur kjósenda sé ekki lengur til marks um hvað fólk kjósi , heldur á hvaða sjónvarpsstöð það horfi og hve mikið .
En þótt hart sé deilt um Berlusconi virðast kjósendur ætla að standa með honum .
Í skoðanakönnun í lok janúar mældist flokkur hans með meira fylgi en í desember .
Reyndar vildu fleiri að hann segði af sér , en þeir sem vildu að hann sæti áfram .
Hinir fyrrnefndu náðu þó ekki meirihluta , mældust 49% .
Heimildir : AFP , BBC , Der Spiegel , Die Zeit og The New York Review of Books .
