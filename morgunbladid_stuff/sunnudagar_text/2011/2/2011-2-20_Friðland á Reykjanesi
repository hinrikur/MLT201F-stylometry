1975 var stofnað friðland á Hornströndum og 1994 var svo bannað að vinna ref í friðlandinu – refurinn var sem sagt alfriðaður .
Sauðfjárrækt er ein helsta atvinnugrein Vestfirðinga , þá eru tekjur af æðarvarpi talsverðar .
Sauðfjár- og æðarbændur mótmæltu friðun refsins og einnig margir sveitarstjórnarmenn á Vestfjörðum .
Vestfirðir eru strjálbýlt byggðarlag og fróðir menn töldu að refurinn kæmist ágætlega af á svæðinu , þó hann væri ekki friðaður .
Þá þótti refaskyttum og sveitarstjórnarmönnum það einkennileg tilhögun að friða refinn á afmörkuðu svæði en borga svo veiðimönnum talsverðar fjárhæðir fyrir að veiða dýrin og vinna greni í sveitarfélögunum sem liggja að friðlandinu .
Bændur og reyndir refaveiðimenn á Vestfjörðum fullyrða að ref hafi fjölgað mikið á Vestfjörðum á þessum 17 árum , eða frá því að hann var friðaður .
2007 skrifaði Tryggvi Guðmundsson á Ísafirði blaðagrein í Bændablaðið .
Í greininni fjallar Tryggvi um ferðir sínar í Hornvík undanfarin 30 ár , en þangað hefur hann farið til að safna svartfuglseggjum og njóta náttúrufegurðarinnar .
Tryggvi og frændi hans , Kjartan Sigmundsson , voru upphafsmenn að því að fara í bjargið úr fjörunni til að tína egg , nánar tiltekið á stað er nefnist Hvolfið .
Fyrir 30 árum var gríðarlegt fuglalíf í Hvolfinu ; lundi , fýll , hvítmávur og svartfugl .
Nú , 30 árum síðar , er öðruvísi umhorfs á leiðinni upp Hvolfið .
Lundinn er gersamlega horfinn , hvítmávurinn er líka horfinn , fýlar á stangli eru ennþá í brekkum og svartfuglinn uppi í hillu er horfinn nema nokkrir fuglar kúrðu úti á bláenda hillunnar .
Í þessari stóru hillu , þar sem áður voru tekin um eitt þúsund svartfuglsegg , fengust árið 2007 þrettán egg með því að skríða út á enda hennar .
Allir þeir sem þekkja til á Hornströndum , einkum þó þeir sem eru fæddir þar og uppaldir , vita að ástæðan fyrir hruni fuglastofnanna á svæðinu er friðun refsins á Hornströndum .
Svo mörg voru þau orð .
Ýmsir sérfræðingar hafa hinsvegar bent á að ekki liggi fyrir neinar rannsóknir þess efnis sem sýni að fuglum hafi fækkað í friðlandinu á Hornströndum vegna fjölgunar refs .
Þeir hafa einnig bent á að svartfugli hafi fækkað talsvert í norðurhöfum á undanförnum árum , sennilega vegna skorts á æti sem stafar líklegast af hlýnun jarðar .
Þá hefur ref fjölgað mikið undanfarin ár , ekki er ósennilegt að í dag séu í íslenska refastofninum 10.000 til 12.000 dýr , en árlega eru veiddir um 5.500 refir hér á landi .
Hvað sem því líður eru þeir sem til þekkja sannfærðir um að bann við refaveiðum í friðlandinu á Hornströndum sé meginástæðan fyrir mikilli fjölgun hans á Vestfjörðum .
Við hljótum að hlusta á menn eins og Tryggva Guðmundsson á Ísafirði og aðra þá sem þekkja vel til staðhátta á svæðinu og hafa fylgst með dýralífinu á Horni í fjölmörg ár .
Guðbrandur Sverrisson , bóndi og refaskytta á Bassastöðum við Steingrímsfjörð , skaut 6 refi eina nóttina .
Vanar rjúpnaskyttur hafa aldrei séð eins mikið af refasporum og í Djúpinu og víða á Ströndum .
En hvað er til ráða ? Jú , eins og áður sagði er talið að refurinn kæmist vel af á Vestfjörðum þó leyfðar yrðu refaveiðar í friðlandinu á Hornströndum .
Vissulega er gaman á sjá ref úti í náttúrunni .
Væri þá ekki tilvalið að friða refinn þar sem flestir Íslendingar búa , eða á Reykjanesinu ? Koma mætti upp stöðum þar sem refir væru fóðraðir , skólabörn og aðrir kæmust þá í návígi við rebba og gætu virt hann gaumgæfilega fyrir sér og tekið af honum myndir .
Mávar og aðrir fuglar eru vandamál við flugvelli og er talsverðu fé varið til að veiða þá og fæla frá flugvöllum , til dæmis Keflavíkurflugvelli .
Ef refir væru friðaðir hér á Reykjanesskaganum væri það vandamál úr sögunni við Keflavíkurflugvöll .
Þá eru kanínur víða orðnar plága í nágrenni þéttbýlis hér á höfuðborgarsvæðinu , refurinn myndi sjá um þær .
Sauðfjár og æðarbændur á Vestfjörðum myndu taka gleði sína á ný og fólkið hér á suðvesturhorninu gæti skoðað refi í sínu eðlilega umhverfi .
Mávar ógnuðu ekki flugöryggi við Keflavíkurflugvöll lengur og hálfvilltar kanínur í nágrenni Reykjavíkur og annarra bæjarfélaga á Reykjanesskaganum heyrðu sögunni til .
Er þetta ekki málið ? 