Það laumar sér köttur inn fyrir þröskuld með blaðamanni á Lindargötu þegar Guðrún Eva Mínervudóttir opnar útidyrnar og gerir sig heimakominn í stofunni .
Rithöfundurinn hefur hins vegar hreiðrað um sig við borðstofuborðið með drög að nýrri bók .
Í fljótu bragði virðist dæmigert fyrir starfsstéttina að það blasi við rammgerður skjalaskápur í eldhúsinu .
En auðvitað er dýpra á fléttunni en það , eins og í bókum höfundarins .
" Ég nota hann undir pasta og hrökkbrauð , " segir Guðrún Eva .
" Ég á ekki nóg af skjölum til þess að fylla hann .
" Hún spilar ekki á píanóið í stofunni eða gítarinn við gluggann , en einu sinni lék hún á þverflautu .
" Það er hljóðfæri með háan og skæran hljóm , sem hæfir á yngri árum , en eldist ekki endilega með manni , " segir hún .
" Ég skil ekki af hverju ég lærði ekki frekar á selló .
Ég æfði mig á þverflautu árum saman , var orðin nógu fær til að spila hvað sem er , en gafst upp á því að vera alltaf að æfa tónstigana fyrir enn eitt stigsprófið – það var svo leiðinlegt .
Áhuginn var ekki nógu brennandi til að verða konsertflautuleikari .
" Á veggnum er verk eftir bandarísku listakonuna Roni Horn , áhrifavald í lífi Guðrúnar Evu .
" Þetta er kort af Vatnasafninu , sem ég lét ramma inn , því þaðan á ég góðar minningar , " segir hún .
" Ég bjó heilt ár í listamannsíbúð á safninu sem Roni hannaði í Stykkishólmi .
Ég bjó í þessu ótrúlega húsi , með stórbrotið útsýni og átti þarna fallegan tíma , skrifaði mikið og svo komu margir í heimsókn .
Stykkishólmur er stutt frá Reykjavík , þannig að allir eru til í að skreppa þangað .
Þar kynntist ég líka Matta mínum , sem var mikil gæfa .
" – Þú hittir kannski fleiri þar en í Reykjavík ? " Nei , mér þykir gott að fara út úr bænum til að vinna , af því að ég á erfitt með að neita mér um samneyti við skemmtilegt fólk .
Þess vegna fer ég út í sumarbústað .
Heimili mitt er lúxushótel samanborið við þann dásamlega kofa , sem er ekki alveg veðurheldur .
En það er bara til að geta einbeitt sér , þannig að allt skemmtilega fólkið sé ekki að þvælast fyrir manni ! " – Hvar er bústaðurinn ? " Á Grímsnesi .
Ég tók hann á leigu , fékk ábendingu um hann í gegnum Facebook .
Ég leigi hann mjög ódýrt , svo nýta eigendurnir hann einstaka helgi , þá vík ég .
Þannig að þetta er draumatilhögun fyrir alla .
" – Ertu þar bara á virkum dögum ? " Líka stundum um helgar .
Ég fer þegar ég get og nenni – og er mikið þarna .
Matti fer yfirleitt með mér og stundum vinkonur mínar , sem vilja taka sér húsmæðraorlof og þurfa að vinna að einhverjum verkefnum .
Það er gott næði þarna og ekkert netsamband .
Það er ekki langt síðan ég uppgötvaði hvað fólk átti við með að " sörfa " á netinu .
Áður þekkti ég bara nokkrar síður og skoðaði þær reglulega , en svo rann ég af stað niður brekkuna og ekki varð við neitt ráðið .
Það eru ótrúlegustu hlutir sem ég les og skoða .
Það geta farið fjórir klukkutímar í samfellt netráp .
En ef ég hef unnið vel í bústaðnum , get ég sukkað á netinu eins og mér sýnist þegar heim er komið .
" – Ertu þá á Facebook ? " Já , en það fer ekki mesti tíminn í það .
Ég skoða frekar spennandi og misgáfulega fjölmiðla , eins og Arts & Letters Daily , sniðuga síðu sem safnar á hverjum degi þremur áhugaverðustu greinunum á netinu , auðvitað að þeirra mati .
Og nerve.com sem býður upp á eintóm skemmtilegheit .
" – Nú hefurðu á samviskunni að vekja áhuga minn á þessum vefmiðlum ! " Ég get látið þig fá lista yfir tíu síður , sem myndu rústa lífi þínu ! " segir hún og hlær .
– Talarðu um verk í vinnslu ? " Já , ég geri það .
Ég er ekkert hjátrúarfull að því leyti .
Ég tala um verkin og geri ekkert nema græða á því .
Oft kemur fólk með athugasemdir og gagnlegar ábendingar .
" – Hvað ertu að skrifa um ? " Ég er að ljúka við bók sem heitir Allt með kossi vekur .
Ég á einn og hálfan kafla eftir og geri ráð fyrir að ljúka við fyrstu drögin eftir viku .
Þá stefni ég á að hvíla mig á henni áður en ég byrja að laga og endurskrifa .
" – Tvær síðustu bækur þínar , Yosoy og Skaparinn , eru afar ólíkar að uppbyggingu .
Á hvaða vegferð ertu sem höfundur ? " Yosoy er að margra mati afar margbrotin , margar persónur og flókið plott .
En svo voru aðrir sem hrósuðu Skaparanum fyrir að ganga hreint til verks , vera saga sem allir geta skilið sínum skilningi .
Hún er með öðum orðum ekki yfirmáta vitsmunaleg .
En mér finnst báðar aðferðirnar heillandi , bara ólíkar .
Sumar sögur eru einfaldar , byggjast á næmi og tilfinningum , og nýja sagan beislar það , en hún er líka eins og Yosoy að því leyti að hún leitast við að túlka atburðina í gegnum hugmyndir .
Ég er orðin óhrædd við tilfinningasemina og alveg hætt að vera feimin við það sem þykir kvenlegt .
Hetja bókarinnar er eiginlega grátandi allan tímann , alveg rosalega grátgjörn .
" Guðrún Eva hlær innilega .
" Það er nokkuð , sem mér hefði einhvern tíma ekki þótt töff – raunar alveg óhugsandi að bjóða upp á sígrátandi konu og ætlast til að lesandinn hefði samúð með henni .
En nú orðið finnst mér það fallegt , naktar tilfinningar og allt blautt .
Hún hefur líka oft ríka ástæðu til að gráta , þannig að ég segi bara : Gjör svo vel .
Og hún er með kaupæði , ræður ekkert við sig .
En samt er hún stórkostleg ! Svo þurfti ég að taka glósur úr tímaritinu Vogue , því hún er sérfræðingur í tískumerkjum .
" – Liggur galdurinn í smáatriðunum ? " Það sem sagt er í stórum dráttum vekur sjaldnast áhuga .
En ef maður lýsir einhverju nákvæmlega , þá byrjar fólk að sjá það ljóslifandi fyrir sér og trúa að það hafi í einhverjum skilningi átt sér stað .
Þegar ótrúlegir atburðir eru annars vegar , eins og í þessari bók , Allt með kossi vekur , þá skiptir öllu máli að fólk geti lifað sig inn í söguna .
Til þess þarf frásögnin að vera hversdagsleg og nákvæm .
" Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 