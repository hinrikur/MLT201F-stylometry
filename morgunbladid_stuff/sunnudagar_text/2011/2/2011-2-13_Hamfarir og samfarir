Ísraelsk-bandaríska leikkonan Natalie Portman hefur hlotið nær einróma lof fyrir túlkun sína á metnaðarfullu en viðkvæmu ballerínunni Ninu í kvikmynd Darrens Aronofskys , Svarta svaninum , sem sýnd er í kvikmyndahúsum um þessar mundir .
Á dögunum hlaut hún Gullhnöttinn fyrir frammistöðu sína og margir veðja á að hún bæti Óskari frænda í safnið í lok þessa mánaðar .
En túlkunin kom ekki af sjálfri sér .
Portman þurfti að leggja gríðarlega hart að sér til að setja sig inn í hlutverkið .
Grenna sig verulega og koma sér í dúndurform til að dansa ballett .
Til allrar hamingju bjó hún að grunni , lagði stund á ballett í bernsku .
Annars hefði þetta varla gengið .
" Sem stelpa æfði ég í tvo tíma á dag og fimm tíma á laugardögum en þegar ég byrjaði að leika þurfti ég að skera æfingatímann niður .
Þá dróst ég fljótt aftur úr hinum ballerínunum og ákvað að leggja dansskóna á hilluna , " sagði hún nýverið í samtali við tímaritið Vogue .
Dansæfingarnar fyrir Svarta svaninn hófust ári fyrir tökur .
Í fyrstu æfði Portman í tvo tíma á dag , sex mánuðum síðar var tímunum fjölgað í fimm og tvo síðustu mánuðina æfði hún átta tíma á dag .
" Þá komu sporin og styrktaræfingar inn í þetta líka , ég synti líka eina mílu á dag .
Aginn kom sér vel fyrir hlutverkið – en þetta tók sinn toll ; ég var með stöðuga verki , " segir Portman sem lifði síðustu vikurnar á kaffi og verkjalyfjum og svaf í fimm tíma á sólarhring .
Bíddu , erum við að tala um Hollywood ? Undirbúningurinn reyndist Portman ekki auðveldur .
" Ég er glaðlynd að upplagi og alla jafna finnst mér gott að gera vel við mig .
Ég myndi aldrei svelta mig eða skaða eins og Nina .
Ég er hin týpan – þegar ég er svöng , borða ég , helst eitthvert góðgæti .
Ég get samt verið hörð við sjálfa mig líka , hafi ég sett mér markmið .
Það er einmitt partur af munaðinum , að ná eins langt og maður mögulega getur .
Það kostar mikla vinnu .
" Svarti svanurinn verður Portman eflaust eftirminnileg fyrir fleiri sakir en meðan á tökum stóð kynntist hún ballettdansaranum Benjamin Millepied og eiga þau nú von á sínu fyrsta barni .
Æsileg ástaratriði með annarri konu Bíóunnendur muna fyrst eftir Portman sem litlu stelpunni í þrillernum Léon með Jean Reno og ýmsum mun sjálfsagt bregða þegar þeir berja ástarsenurnar í Svarta svaninum augum .
Bæði ver Nina vönduðum tíma í einrúmi og dregur svo Lily , helsta keppinaut sinn um hlutverk Odette / Odile í Svanavatninu , eftirminnilega á tálar – enda þótt ekki sé allt sem sýnist í þeim efnum .
Ekki er á Portman að skilja að þessi atriði hafi tekið á taugarnar .
" Kynlífsatriði , lesbísk atriði .
Nóg er af þeim , " segir Portman við Vogue en með hlutverk Lily fer úkraínska leikkonan Mila Kunis .
" Af því að þetta er ég bregður fólki .
Ég sé kostina við það að vera " góða stelpan " og það er auðvelt að grafa undan þeirri ímynd .
" Sem betur fer var hún til í tuskið , segir Aronofsky leikstjóri .
" Natalie fær of sjaldan tækifæri til að sýna sínar háskalegu hliðar en hún á auðvelt með að vera ærslafull , stríðin og löðrandi í kynþokka .
Hún er svo falleg að mann verkjar .
" Kynsveltir þingmenn Stjórnarkreppan í landinu gerist Belgum hvimleiðari með hverjum deginum sem líður en 244 dagar eru nú liðnir frá síðustu þingkosningum og enn gengur hvorki né rekur við myndun starfhæfs meirihluta .
Ljóst er að grípa þarf til örþrifaráða og það gerði þingkonan Marleen Temmerman einmitt í vikunni .
Í blaðagrein hvatti hún maka allra þingmanna til að fara í kynlífsbindindi þangað til búið verður að greiða úr flækjunni .
" Ekki stunda kynlíf fyrr en ný ríkisstjórn stendur á tröppum þinghússins , " segir Temmerman en hugmyndina fékk hún frá Sómalíu .
Þar skilaði sambærilegt átak nefnilega nýrri ríkisstjórn árið 2009 .
Stöðvaði sjálfa sig Þegar kona nokkur í Sandusky í Ohio-ríki í Bandaríkjunum sá blikkandi ljós í baksýnisspeglinum keyrði hún samviskusamlega út í vegkantinn og stöðvaði bílinn .
En hvað var a ' tarna ? Ekki var lögreglan á ferð heldur blikkandi ljósaskilti á hjólaskautasvæði .
Þegar konan ætlaði að drífa sig aftur af stað sat bíllinn hins vegar fastur í skafli .
Miskunnsaman samverja dreif að en þegar hann áttaði sig á því að konan var í glasi hringdi hann umsvifalaust á lögreglu .
Kom hún í skyndingu á vettvang og handtók konuna fyrir ölvun við akstur .
Átti hún , að sögn , bágt með að standa í fæturna .
