Þau þvertaka fyrir að vera með einhvern húsafiðring , heldur hafi eitt leitt af öðru , og stundum " alveg óvart " .
Hjónin Guðbjörg Inga Jósefsdóttir og Sigmundur Rafn Einarsson hafa gert upp hátt í tíu gömul hús um ævina og reka nú einn vinsælasta barinn á Akureyri í einu þeirra .
Texti : Bergþóra Njála Guðmundsdóttir ben@mbl.is Ljósmyndir : Skapti Hallgrímsson skapti@mbl.is Frá lítilli byggingu sem tengir saman hið reisulega turnhús París við göngugötuna og hornhúsið Hamborg ómar iðulega söngur og píanóspil um helgarkvöld .
Það eru gestir Götubarsins sem þenja þar raddbönd og spreyta sig á flyglinum , en staðurinn hefur á stuttum tíma orðið einn heitasti barinn á Akureyri .
Í næsta rými er svo að finna Benna og Báru , nýja ísbúð sem opnuð var um svipað leyti , en fyrir eru í París kaffihúsið Bláa kannan og tónleikastaðurinn Græni hatturinn .
Húsin eru þó fráleitt þau einu sem hjónin Guðbjörg Inga Jósefsdóttir kennari og Sigmundur Rafn Einarsson kokkur hafa tekið upp á sína arma því allt frá árinu 1982 hafa þau staðið í hverju endurbótaverkefninu á fætur öðru .
" Þá keyptum við gamalt steinhús við Hrafnagilsstræti og vorum ellefu ár að gera það upp , " segir Sigmundur .
" Við ætluðum að búa í þessu húsi alla ævi en enduðum með því að selja það til að gera upp annað hús sem stóð í næstu götu , Laugargötu , " segir Inga .
" Við vorum oft búin að sjá fyrir okkur hvernig væri hægt að breyta því en það var aldrei meiningin að kaupa það – það gerðist bara óvart .
" Hvernig hægt er að kaupa hús alveg óvart er blaðamanni hulin ráðgáta svo Inga útskýrir það betur .
" Sigmundur var stundum með einhverja gistihúsadrauma og fannst að þetta hús yrði svo flott sem gistihús .
Ég missti einhvern tímann út úr mér að það væri allt of fallegt til þess , það væri þá nær að búa bara í því sjálfur .
" Sigmundur tekur við orðinu .
" Þar með opnaði hún á þetta .
Um það leyti sem við vorum að klára Hrafnagilsstrætið frétti ég hjá nágrannakonu okkar að þetta hús væri komið á sölu en ég var áður búinn að biðja eigandann um að láta mig vita ef hann hygðist selja það .
" Um svipað leyti fór Inga í afmælisboð til vinkonu sinnar .
" Sigmundur sagðist ætla að fara að spjalla við fasteignasalann á meðan og ég sagði honum að gera það bara .
Meiningin af minni hálfu var samt ekki að hann myndi gera tilboð sem eigandinn væri síðan búinn að taka þegar ég kæmi heim úr afmælinu .
Þegar hann sagði mér frá því sökk hjartað í mér algerlega , enda var ég mjög ánægð með húsið okkar í Hrafnagilsstrætinu .
Mér datt ekki í hug að hann myndi ganga svona langt .
En þá varð ekki aftur snúið .
" Húsið við Laugargötu er hannað af Þóri Baldurssyni arkitekt sem lærði í Bandaríkjunum .
" Hann var nýbúinn að teikna Mjólkursamlagið þar sem listasafnið er núna í Gilinu og í framhaldinu fékk mjólkursamlagsstjórinn hann til að teikna fyrir sig og aðstoðarmjólkursamlagsstjórann einbýlishús , sem stóðu hlið við hlið við þessa götu .
Þau skera sig svolítið út því þau standa óvenjulega innarlega á lóðinni og eru mjög reisuleg .
" Áður en þau hjónin fluttu inn í húsið tóku þau það í gegn , skiptu um allar lagnir og innréttingar , gerðu upp útihurðir og settu í nýja glugga , alls 252 rúður .
Þau fluttu eldhúsið af efri hæð niður á jarðhæð og opnuðu út úr því og borðstofunni út í garð í gegn um tvöfaldar dyr .
" Það er einmitt það sem okkur finnst skemmtilegast við þetta – að sjá möguleikana á því hvernig hægt er að breyta húsunum til að gera þau skemmtilegri , " segir Inga .
Loftið hækkaði um 50 – 60 sentímetra Um svipað leyti og þau festu kaup á húsinu við Laugargötu opnuðu þau Inga og Sigmundur blómaverslun við Hafnarstræti , rétt innan við Bautann , og tóku þátt í endurbótum á því húsnæði líka .
Þegar Blómaval stormaði svo inn á blómamarkaðinn á Akureyri nokkrum mánuðum síðar voru góð ráð dýr .
" Fyrstu páskana eftir að þeir komu seldi ég ekki einustu páskalilju því þær voru seldar í Blómavali ódýrar en ég keypti þær á , " segir Inga .
Hjónin voru þó ekki á þeim buxunum að gefast upp og þá um vorið kviknaði sú hugmynd að kaupa húsið París við göngugötuna .
" Þar hafði verið blómabúð frá 1956 og maðurinn sem rak hana var orðinn 78 ára .
Við höfðum gengið með það í kollinum í svolítinn tíma að opna kaffihús og blómabúð í sama húsnæði og þarna virtist vera tækifærið til þess , um leið og staðsetningin yrði miklu betri en innar í Hafnarstrætinu .
" Eftir nokkra yfirlegu ákváðu þau að " taka sénsinn " og gerðu tilboð í París sem var tekið .
Til að fjármagna kaupin þurftu þau hins vegar að selja húsið við Laugargötu .
" Sjálf fluttum við á miðhæðina í París og bjuggum þar í einu opnu rými með strákana okkar , " segir Inga en við tók veruleg vinna við að gera upp húsið áður en blómabúðin var opnuð 1997 .
" Þegar búið var að rífa allar spónaplöturnar sást að loftið hafði verið lækkað um 50 – 60 sentímetra auk þess sem gömlu hornalistarnir komu í ljós .
Við það varð þetta miklu stærra og glæsilegra húsnæði , " segir Sigmundur .
Helming hússins fengu þau ekki afhentan fyrr en síðar og eftir endurbætur á þeim hluta var kaffihúsið Bláa kannan opnað í París í byrjun júlí 1998 .
" Veltan í blómabúðinni margfaldaðist við þennan flutning og breytingarnar enda mikil hefð fyrir rekstri blómabúðar á þessum stað " segir Sigmundur .
" Blómaval hætti hins vegar að lokum og ég er viss um að velgengni okkar hafði sitt að segja í því .
Kaffihúsið gekk líka ákaflega vel frá fyrsta degi en nafnið Bláa kannan var búið að vera í höfðinu á mér í rúm 30 ár , ekki eftir samnefndri barnabók , heldur eftir bláu emaljeruðu kaffikönnunum sem voru til á öllum sveitabæjum hér áður .
Græni hatturinn kom hins vegar út frá því sem vísun í barnabækurnar .
" Sá víðfrægi tónleikastaður sem er í kjallara Parísar varð til ári á eftir Bláu könnunni .
" Við grófum kjallarann niður og keyrðum burt fullt af jarðvegi svo þetta var rosaleg framkvæmd , " segir Sigmundur .
" Bróðir minn ætlaði að stoppa mig því hann hélt ég væri orðinn bilaður .
En maður sér ekkert eftir því manni skilst að þetta sé orðinn besti tónleikastaður landsins í dag í höndum Hauks Tryggvasonar .
" Húsastússinu var síður en svo lokið því árið 2006 keyptu þau hjón húsið Hamborg sem er á horni göngugötunnar og Kaupvangsstrætis .
" Það var hræðilegt , forskalað hús sem stóð tómt með svörtum gluggum , " segir Sigmundur .
" Svo var ég spurður hvort ég vildi ekki kaupa þetta í félagi við aðra sem mér fannst ómögulegt en Inga stakk upp á að við keyptum það bara ein .
Við gerðum það og tókum húsið í gegn og við það varð mikil breyting en að auki reyndist húsið miklu betra en menn héldu .
Í dag er komin full notkun í það – á efri hæðinni er lögfræðistofa og 10 – 11 á fyrstu hæð , en margir höfðu einmitt haft orð á því að það vantaði matvörubúð í miðbæinn .
" Fyrir nokkrum árum tóku Inga og Sigmundur þá ákvörðun að selja reksturinn á blómabúðinni og Bláu könnunni og leigðu húsnæðið til nýrra eiganda staðanna .
Skömmu síðar dundi bankahrunið yfir og í fyrra ákváðu nýir eigendur blómabúðarinnar að flytja hana annað .
" Þá stóðum við frammi fyrir því að við þurftum að gera eitthvað með þetta húsnæði , " útskýrir Inga .
" Sigmundur var þá lengi búinn að ganga með hugmynd í maganum um að opna bar á þessum stað svo þarna var komið tækifæri til að láta verða af því .
" Götubarinn hóf starfsemi sína í júní í fyrra í tengibyggingu milli Parísar og Hamborgar sem Sigmundur og Inga festu kaup á fyrir nokkrum árum og þau hafa verið að gera upp í nokkurn tíma .
" Það er ótrúlegt hvað þetta hefur gengið vel því Götubarinn er opinn alla virka daga og troðfullt um helgar , án þess að við höfum auglýst nokkuð .
" Flygill sem er á staðnum hefur notið mikilla vinsælda gesta sem hefja gjarnan upp raustina ef einhver liðtækur spilari sest við hljóðfærið .
" Við höfum aldrei beðið neinn um að koma og það þarf ekki heldur því menn finna þetta hjá sjálfum sér .
Þetta er búið að vera mjög skemmtilegt enda er gott fyrir sálina að syngja og mér sýnist að fólk njóti þess mjög .
Svo spilar þetta vel með Græna hattinum , því fólk kemur iðulega yfir um leið og tónleikum þar lýkur .
" Samhliða barnum opnuðu þau ísbúðina Benna og Báru í París enda hafi vantað slíka búð í göngugötuna .
Sú búð er reyndar lokuð yfir bláveturinn en verður opnuð á ný með vorinu .
Alltaf verið heppin Þótt vissulega sé mikil vinna á bak við að taka gamalt hús í gegn hefur þeim hjónum að eigin sögn aldrei óað við tilhugsuninni um að ráðast til atlögu við nýja byggingu .
" Við höfum haft svo gaman að þessu að það hefur ekki komist að , " segir Inga og Sigmundur kinkar kolli .
" Við höfum líka verið heppin og alltaf talið okkur lukkunnar pamfíla að hafa fengið húsin sem við höfum sóst eftir .
Við höfum heldur aldrei keypt köttinn í sekknum því húsin hafa yfirleitt reynst betri en margir hafa haldið .
" En hvað drífur þau áfram í að kaupa hús og gera þau upp ? " Við erum nú hætt þessu , " segir Sigmundur en verður strax að viðurkenna að hann hafi sennilega oft sagt eitthvað svipað .
Inga brosir út í annað .
" Alla vega vitum við ekki annað í dag .
Ég er reyndar löngu búin að læra að enginn veit sína ævina fyrr en öll er .
Ég ætlaði nú aldrei að fara að reka bar og því síður ísbúð .
En það er nú samt það sem við gerum í dag .
" Leiðrétting 15. febrúar - Föðurnafn misritaðist Þau leiðu mistök urðu í viðtali við hjónin Guðbjörgu Ingu Jósefsdóttur og Sigmund Rafn Einarsson á Akureyri , sem birtist í Sunnudagsmogganum um síðastliðna helgi , að föðurnafn Þóris Baldvinssonar arkitekts misritaðist , en hann teiknaði m.a. einbýlishús við Laugargötu sem rætt var um í viðtalinu .
Er beðist velvirðingar á þessu .
