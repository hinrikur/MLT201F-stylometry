Heather Gudenkauf – These Things Hidden * * * ½ Heather Gudenkauf skrifar spennusögur sem hefjast þó ekki á glæp og fylgja síðan leitinni að glæpamanni eða -konu – þær byggjast frekar á spennunni milli þeirra sem glæpurinn snertir , fórnarlambsins , ef það lifir , þeirra sem fremja verkið illa og aðstandenda .
These Things Hidden segir frá ungri konu , Allison Glenn , sem er ríflega tvítug og á leið úr fangelsi fyrir hræðilegan glæp .
Hún fer á áfangaheimili og reynir að byggja upp líf sitt að nýju , en það gengur ekki nema miðlungi vel ; það er allt of margt óuppgert í lífi hennar og reyndar ekkert eins og það sýnist , ekki einu sinni glæpurinn hræðilegi .
Fulldramatískt á köflum , en forvitnileg flétta með ótal óvæntum uppákomum og trúverðug þegar upp er staðið .
Helen Simonson – Major Pettigrew ' s Last Stand * * * - Ernest Pettigrew , sem rétt er að kalla Major Pettigrew , er eldri ekkill sem býr einn í útjarði smáþorps í ónefndu ensku skíri .
Hann er eilítið gamaldags og íhaldssamur jafnvel stífur , en líka glaðsinna , tillitssamur og heiðarlegur .
Bókin hefst þar sem hann hefur nýverið fregnað andlát einkabróður síns , er eðlilega miður sín , og óvæntan gest ber að garði , Jasmina Ali , eða bara frú Ali .
Hún er líka ekkja , rekur einu verslunina í bænum og er vel liðin .
Þessi óvænta heimsókn hrindir af stað atburðarás sem sér ekki fyrir endann á og flækir líf majórsins til muna , ekki síst í ljósi þess að hann þarf einnig að glíma við einkason sem er upptekinn af gjálífi , deilu um arf við fyrrverandi mágkonu , kynþáttafordóma og fégráðuga spekúlanta .
Skemmileg bók sem ristir vissulega ekki djúpt , en það kemur ekki að sök .
Joyce Carol Oates – After the wreck , I picked myself up , spread my wings , and flew away * * ½ - Joyce Carol Oates er stórkmerkilegur höfundur , og þá ekki bara fyrir afköstin , eftir hanam liggja sennilega um sextíu skáldsögur og annað eins af ljóðabókum , smásagna- og ritgerðasöfnum , heldur fyrir það hve hún er ófeimin við að glíma við hvað sem er , ekkert er svo efitt eða snúið að hún sé ekki til í að skrifa um það .
Þessi bók sem heitir svo löngu nafni er unglingabók og segir frá stúlku sem lendir í slæmum félagsskap eftir að hún verður móður sinni óvart að bana .
Eins og gjarnan um unglingabækur endar hún vel , en þó ekki í neinum prinsessustíl – maður fær ekki alltaf það sem maður vill ; málið er að vilja það sem maður fær .
Árni Matthíasson arnim@mbl.is 