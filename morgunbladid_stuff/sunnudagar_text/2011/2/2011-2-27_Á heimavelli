Tíminn flýgur .
Þetta veit Jóhann Sigurðarson leikari manna best en heil 30 ár hafa liðið frá því hann steig fyrst á svið í atvinnuleikhúsi .
Síðan hefur hver frumsýningin á fætur annarri runnið upp og í næstu viku er komið að enn einni , þar sem Jóhann glímir við gamalt draumahlutverk í verki Arthurs Millers , Allir synir mínir .
Bergþóra Njála Guðmundsdóttir ben@mbl.is Það er stund milli stríða – eða öllu heldur stífra æfinga – hjá Jóhanni Sigurðarsyni leikara þegar við setjumst niður á kaffihúsi til að spjalla .
Ekki svo að skilja að menn sitji aðgerðalausir þegar frí gefst frá æfingunum ; leikarar þurfa víst að fara með skrjóðinn í viðgerð og sinna unglingum í vetrarfríi eins og annað fólk .
En þegar slíkum hversdagsönnum er lokið er upplagt að spjalla við blaðamenn .
Við höfum ekki setið lengi þegar leikritið ber á góma enda á það allan hug leikarans .
" Allir synir mínir er eitt af bestu leikritum 20. aldarinnar , " segir hann með áherslu .
" Það er hefðbundið í framsetningu – við erum ekkert að róla okkur eða neitt slíkt – en alveg svakalega vel skrifað .
Það passar mjög vel inn í okkar samfélag því það vekur áleitnar spurningar um sekt og sakleysi sem eru svo áberandi í íslenskri umræðu núna .
" En áður en ég hleypi Jóhanni á flug varðandi leikritið bið ég hann að spóla aðeins til baka .
" Ég fæddist í Borgarfirðinum , á Hamraendum í Stafholtstungum á því herrans ári 1956 .
Pabbi og mamma voru þar með bú , en þegar þau skildu fór pabbi , Sigurður Sigurðarson , til sjós .
Mamma , Guðrún Birna Hannesdóttir , fór hins vegar í bæinn með okkur krakkana og kenndi þar á píanó enda menntaður tónlistarkennari .
" Jóhann var um fimm ára þegar hann flutti í bæinn og bjó þar á Laugarnesinu í drjúgan tíma .
" Mamma var nú ein með okkur þannig að það var svolítill flækingur á okkur .
Við vorum t.a.m. fyrir norðan á tímabili þegar hún var kennari á Löngumýri í Skagafirði en við systkinin gengum þar í sveitaskóla .
" Árið 1977 lá leið Jóhanns síðan í Leiklistarskóla Íslands .
" Það hafði blundað í mér í svolítinn tíma , " segir hann en neitar því aðspurður að hafa mikið troðið upp fyrir þann tíma .
" Ekki nema í partíum meðal vina og kunningja .
Þeir bentu mér á að athuga þetta með leiklistina og að lokum kýldi ég á að sækja um skólann og komst inn .
" Þannig vildi það til að Jóhann var í fyrsta árganginum sem gekk í ríkisrekinn leiklistarskóla á Íslandi en með honum í bekk voru leiklistarkempur á borð við Karl Ágúst Úlfsson , Guðjón Pedersen og Sigrúnu Eddu Björnsdóttur auk fleira góðs fólks .
" Fyrsta stóra hlutverkið sem ég glímdi við í Nemendaleikhúsinu var í Íslandsklukkunni þar sem ég lék accessor Arnas Arnæus .
Svo skrifaði Kjartan Ragnarsson fyrir okkur leikrit sem hét Peysufatadagurinn þar sem við vorum látin glíma dálítið við músík .
Allir í bekknum voru mjög músíkalskir og margir voru liðtækir á hljóðfæri .
Síðasta verkið okkar var svo Marat / Sade sem er um uppfærslu vistmanna Charenton-geðveikrahælisins á leikriti undir forystu og stjórn Sades markgreifa .
" Aðspurður staðfestir Jóhann að námið í leiklistarskólanum hafi verið mikið ævintýri .
" Þetta var gjörbreyting á lífi okkar allra enda komumst við loksins í tæri við það sem við vildum fara að gera .
Skólinn er mjög skemmtilegur en krefjandi og erfiður ; dagarnir voru langir og við vorum látin glíma við snúin viðfangsefni , s.s. grísku harmleikina og leikrit eftir Shakespeare og Tjekov .
Á sama tíma var verið að kenna okkur leiktúlkun , söng og að bera okkur rétt á sviðinu – í raun var verið að umpóla okkur meira og minna .
Þetta var mjög ævintýralegur tími og skemmtilegur .
Þarna eignaðist maður líka félaga og vini fyrir lífstíð .
" Ákveðið lífsmark í óvissunni Strax að lokinni útskrift 1981 var Jóhann ráðinn til Leikfélags Reykjavíkur þar sem hann debúteraði í Iðnó í aðalhlutverki í Jóa , verki Kjartans Ragnarssonar , en það er um þroskaheftan dreng , sem rætt er um hvort eigi að vera inni á heimilinu hjá fjölskyldu sinni eða á stofnun .
Verkið gekk mjög vel og var sýnt í um 150 skipti .
" Fyrstu 10-15 árin var brjálað að gera því ég lék í 150-200 sýningum á ári , fyrir utan allt annað .
Ég var fastráðinn hjá Leikfélagi Reykjavíkur í fjögur ár og lausráðinn eftir það en fór svo yfir til Þjóðleikhússins 1986 og fékk þar fastan samning ári síðar .
Þar var ég svo í 20 ár , eða til ársins 2007 .
Þá fannst mér kominn tími til að breyta til og fór yfir til Borgarleikhússins en losaði mig í samráði við leikfélagið til að leika Joe Keller í Allir synir mínir .
" Hann segir vissulega geta verið snúið að púsla saman verkefnum á milli leikhúsa , ekki síst þegar verk gengur það vel í einu leikhúsinu að það er enn á fjölunum þegar frumsýnt er í hinu .
Hins vegar hafi iðulega lukkast að láta púslið ganga upp .
Fyrir leikarana geti þetta hins vegar þýtt meiri fjölbreytni og meira krefjandi verkefni og Jóhann gefur lítið fyrir þá óvissu sem fylgi því að vera leikari .
" Óvissan hefur alltaf fylgt þessu starfi og maður verður bara að lifa við hana .
Ég þrífst vel á hóflegri óvissu – það er ákveðið lífsmark í henni og spenna .
" Ekki getur Jóhann kvartað undan fjölbreytninni í verkefnunum .
Síðasta árið hefur hann verið í gerólíkum hlutverkum í Gauragangi , Ofviðrinu og Fólkinu í kjallaranum og hlutverk fjölskylduföðurins Joes Kellers í Öllum sonum mínum er af enn öðrum toga .
" Hann rekur verksmiðju sem framleiðir vélarhluti í flugvélar fyrir herinn .
Á sínum tíma var framleiðslan mikil og þegar umgangur af gölluðum hlutum kom úr verksmiðjunni var tekin ákvörðun um að fela gallann .
Svo fóru 120 flugvélar í loftið og 20 fóru niður .
Þetta snýst öðrum þræði um sekt og sakleysi .
Arthur Miller sagði sjálfur að hann hugsaði fyrst og fremst um rétt og rangt þegar hann settist niður til að skrifa leikrit .
Það er einmitt meginviðfangsefnið í þessu verki , sem er uppfullt af gríðarlega flottum persónum og boðskap , auk þess sem fléttan í því er frábær .
" Mitt á milli leikarans og áhorfenda Jóhann segir erfitt að kveða upp úr með hvað geri hlutverk spennandi í hans huga .
" Maður er alltaf að vinna með sjálfan sig og út frá sínum eigin poka – maður þarf alltaf að nota alla eiginleikana sem maður býr yfir sem manneskja .
Maður sækir í þann sjóð og veit orðið býsna vel hvað maður getur og hvað maður kann .
Svo er alltaf ögrandi að þurfa að leita að einhverju nýju sem maður hefur aldrei fengist við áður , fara í rannsóknarleiðangur og veiða upp eiginleika sem maður þarf að leggja persónunni til .
Verkin eru vissulega misjöfn – sum eru andlega og tilfinningalega krefjandi meðan önnur eru krefjandi líkamlega .
Undanfarin ár hefur leikhúsið verið mjög fjölbreytt í sýningum og framsetningu og það hefur verið ótrúlega gaman að ganga inn í þann leik .
Að sama skapi hef ég verið afskaplega heppinn því ég fengið tækifæri til að gera þetta allt í bland .
Þannig verður ákveðin endurnýjun og ferskleiki í stað þess að maður þurfi alltaf að fara í sömu kápuna aftur .
" Síðasta athugasemdin vekur spurningar um hvort það geti ekki einmitt verið dálítið erfitt þegar menn neyðast til að fara ítrekað í sömu kápuna – þegar verkin ganga vel og menn þurfa að stíga aftur og aftur á svið í sama gervinu .
Er t.d. ekkert erfitt að fara á svið í 80 skipti í sama hlutverkinu ? " Kannski ekki í 80. skiptið , sérstaklega ekki ef það er síðasta sýningin , " svarar Jóhann hlæjandi .
" Hins vegar getur verið erfitt að fara á svið í 35 skipti , að ég tali nú ekki um ef þetta er sýning númer tvö þann daginn .
En það er ekkert annað í boði .
Það eru 500 manns í salnum sem hafa aldrei séð leikritið og það er ekki hægt að bjóða þeim upp á annað en að gera þetta eins vel og maður getur .
Annars skila þeir bara miðanum .
" Og vissulega skipta viðbrögð áhorfenda öllu máli en þau geta verið misjöfn frá kvöldi til kvölds .
" Sumir salir eru daufari en aðrir en það er gífurlega gott þegar kemur mikill kraftur frá salnum því þá mætast þeir á miðri leið , leikararnir á sviðinu og áhorfendurnir hins vegar .
Enda hefur verið sagt að leiklistin sé ekki á sviðinu og ekki heldur úti í sal , heldur þarna mitt á milli .
" Inntur eftir því hvort einhver hlutverk standi upp úr á þrjátíu ára ferli svarar Jóhann hiklaust játandi .
" Það eru mörg hlutverk sem standa upp úr .
Mér þykir óskaplega vænt um fyrsta hlutverkið mitt , Jóa , og sömuleiðis Erik Larsen sem ég lék í Abel Snorko býr einn .
Það var líka mjög eftirminnilegt þegar ég söng Fiðlarann á þakinu , Tevje , og eins þegar ég söng lögregluforingjann í Vesalingunum .
Af þessu nýrra þá er hægt að nefna Fólkið í kjallaranum og Ofviðrið og svo er frábært að fá núna að vinna aftur með Stefáni Baldurssyni sem leikstýrir Öllum sonum mínum , ekki síst þar sem þetta er búið að vera eitt af mínum draumahlutverkum í mörg ár .
" Nýlega lauk tökum á sjónvarpsþáttunum Tíma nornarinnar sem Friðrik Þór Friðriksson leikstýrir og gerðir eru eftir samnefndri sögu Árna Þórarinssonar en í þeim fer Jóhann með hlutverk Ólafs Gísla , yfirmanns lögreglunnar á Norðurlandi .
Þá lék hann í haust í kvikmyndinni Eldfjallinu eftir Rúnar Rúnarsson sem væntanleg er á þessu ári .
Jóhann kom líka við sögu í kvikmyndunum Roklandi , Sumarlandinu og Brúðgumanum svo eitthvað sé nefnt .
" Það er mjög gaman að spreyta sig fyrir framan kvikmyndavélarnar , " segir hann .
" Það er miklu hófstilltari leikur og gerólík vinna .
Hverja senu tekur af á einni eða tveimur mínútum og svo þarf að bíða og taka hana aftur upp frá annarri hlið eða stilla upp í næstu senu .
Þarna þarf maður að treysta alfarið á leikstjórann því hann er búinn að sjá fyrir sér hvernig senan á að vera og hvernig hún verður klippt .
Maður veit ekki einu sinni hvað verður með í myndinni á endanum og hvað ekki .
" Í söngnámi á Ítalíu Athyglin sem beinist að leikurum hverfur ekki um leið og þeir ganga af sviðinu en aðspurður segir Jóhann það ekki trufla sig þótt fólk kannist við hann úti á götu .
" Það eru engin óþægindi sem fylgja því , " bætir hann við .
Hann hefur þó upplifað hvernig harmleikur í fjölskyldunni fékk aukna athygli almennings .
Árið 1988 , þegar fyrri eiginkona hans lést eftir að drukkinn ökumaður ók á bíl þeirra á Skúlagötunni , varð atburðurinn fljótt á allra vörum .
" Þegar svona hlutur gerist verður maður fljótt umkringdur góðu fólki , vinum og fjölskyldu , sem hjálpa manni að komast í gegn um þetta , og í minningunni var það þannig .
Í kjölfarið varð svo til gríðarlega sterkur hópur , Áhugahópur um bætta umferðarmenningu , sem leikkonurnar Edda Björgvinsdóttir , Guðrún Þórðardóttir , Lilja Guðrún Þorvaldsdóttir og fleiri góðar konur stofnuðu og ég held að hafi haft gríðarlega mikil áhrif .
Þær beittu sér mjög ötullega í þeirri baráttu svo þessi atburður leiddi til ýmissa umbóta sem hefði þurft að vera búið að koma á löngu fyrr .
" Síðan eru liðin 23 ár og Jóhann lifir fullu fjölskyldulífi í dag , á tvo unglingsstráka , Örn Gauta sem er nýorðinn 16 ára og Jóhann Ólaf sem er 14 ára , með konu sinni Guðrúnu Sesselju Arnardóttur hæstaréttarlögmanni .
" Það hefur gengið ágætlega að púsla saman fjölskyldulífinu hingað til , þótt við vinnum bæði mikið , kannski af því að við eigum bæði lausar stundir inn á milli .
Svo er spurning hvort svona óreglulegur vinnutími verður ekki bara vani hjá þeim sem búa við hann .
Það munar líka töluvert um að börnin eru ekki lengur á handleggnum og það koma tímar inn á milli þar sem álagið er minna , það er svolítil " show-mennska " í þessu .
" Þótt leiklistin hafi verið aðalvettvangur Jóhanns í gegn um tíðina hefur tónlistin aldrei verið langt undan .
" Hún hefur alltaf verið fyrirferðarmikil hjá mér , alveg síðan ég var barn , enda ólst ég upp við mikla tónlist .
Mamma er píanókennari og Þorsteinn Gauti bróðir minn er píanóleikari auk þess sem það eru margir tónlistarmenn í mínum frændgarði .
Ég ólst því upp við þetta alla tíð .
Í leiklistarskólanum lærði ég svo bæði söng og tónfræði og hélt því áfram eftir að ég útskrifaðist .
Þá lærði ég að syngja hjá Sigurði Demetz og var fimm vetur í tónlistarskólanum hjá honum og svo tvo vetur hjá Kristni Sigmundssyni .
Eftir það hef ég sótt söngnámskeið reglulega og þegar ég átti inni ársfrí eftir 20 ára starf sem leikari dreif ég mig út til Ítalíu þar sem ég tók söngtíma um leið og við Guðrún stúderuðum ítölsku .
Það var mjög skemmtilegt ár .
" Söngurinn hefur því ávallt átt stóran part í Jóhanni sem viðurkennir að það hafi stundum hvarflað að sér að skipta yfir í tónlistina .
" En svona hefur þetta þróast og ég er ekki ósáttur við það enda hef ég verið óskaplega heppinn með að hafa alltaf haft nóg að gera í leiklistinni .
" Það var því viðeigandi að þegar Jóhann gaf út fyrstu sólóplötu sína fyrir jól urðu lög úr leikhúsinu og kvikmyndum fyrir valinu á efnisskránni .
Í hestamennskunni með kollegunum Að öðru leyti eru það helst sveitin og hestarnir sem toga í Jóhann , enda upplýsir hann að þrátt fyrir að hafa verið ungur að árum þegar hann flutti í borgina hafi hann dvalið meira og minna öll sumur í sveit þar til hann varð 17 ára .
" Ég fer mikið að veiða á sumrin en pabbi var nú laxabóndi í Borgarfirði á sínum tíma .
Ætli ég hafi ekki erft veiðidelluna þaðan .
" Helsta áhugamálið eru þó hestarnir , en Jóhann á þrjú hross sem þurfa auðvitað sína umhirðu og athygli .
" Það endurnærir mikið að fara beint úr leikhúsinu og út í náttúruna , finna ilminn af skepnunum og moka svolítinn skít , þótt ég vildi nú ekki gera það að aðalstarfi , " segir hann kankvís .
" Vinnan við hestana er aðallega bundin við þá sex mánuði sem þeir eru á húsi en svo fara þeir í haga .
Það einfaldar líka málið að við erum nokkrir saman um húsið þannig að menn skiptast svolítið á að gefa , og þegar mikið álag er hjá einum taka hinir af honum höggið .
" Í ljós kemur að húsfélagar Jóhanns eru m.a. úr leikarastétt svo góður skilningur ríkir á vinnuaðstæðunum .
" Ef einn er að fara að frumsýna eftir tvær vikur gefa hinir á meðan , " segir Jóhann .
" Við Hilmir Snær [ Guðnason ] höfum átt hús saman í tólf ár og Atli Rafn Sigurðsson hefur líka verið með okkur auk þess sem Sjonni heitinn Brink var með okkur í mörg ár , en konan hans , Þórunn Clausen , og Guðrún konan mín eru bræðrabörn .
Svo má ekki gleyma að nefna Gunnar Gunnsteinsson sem hefur lengi verið með okkur í hestamennskunni .
Þannig að ýmsir hafa verið með í hrossunum í gegn um tíðina .
" Hápunktur hestasportsins eru svo útreiðartúrarnir , en Jóhann hefur farið í nokkrar lengri ferðir í góðra vina hópi .
" Fyrir þremur árum fórum við í stórum hópi í tíu , tólf daga ferð inn að Hofsjökli sem var alveg frábær en við fórum m.a. í Kerlingarfjöll og niður hjá Helgaskála í Leppistungur og komum svo niður í Gnúpverjahrepp .
Í hittifyrra fórum við í fimm daga ferð um Borgarfjörðinn og þá uppgötvaði ég eiginlega hvað það svæði er stórt – það væri hægt að vera í hestaferðum um Borgarfjörð í nokkur ár .
Samhengið verður svolítið öðruvísi en þegar maður brunar beint í gegn um sveitirnar á bíl .
" Framundan er hins vegar meiri leiklist : Fólkið í kjallaranum verður tekið aftur upp næsta haust og sömuleiðis er búið að bjóða Ofviðrinu til Litháens .
" Síðan eru ýmsar þreifingar í gangi þannig að það er alltaf eitthvað á leiðinni , fyrir utan það sem maður er sjálfur með í pípunum , " segir Jóhann og upplýsir að önnur plata sé í bígerð .
" Ég ætla að gefa mér góðan tíma og halda mig við leikhústónlistina enda er það minn heimavöllur .
En núna eru það Allir synir mínir .
" 