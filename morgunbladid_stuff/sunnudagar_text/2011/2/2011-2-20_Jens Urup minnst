Jens Urup listmálari lést á heimili sínu í Danmörku 21. nóvember sl. Hann varð rúmlega níræður að aldri , fæddur 25. september 1920 nálægt Esbjerg á Jótlandi .
Hann fluttist ungur til Kaupmannahafnar þar sem hann lagði stund á málaralist , fyrst í einkaskóla en síðan á Konunglegu listakademíunni í Kaupmannahöfn , þar sem hann lagði stund á málverkið meðal annars hjá Kræsten Iversen og freskómálverk hjá Elof Risebye .
Hann sýndi verk sín fyrst á Haustsýningunni í Kaupmannahöfn 1945 og tók síðan þátt í ótal sýningum , meðal annars í Evrópu og Bandaríkjunum , og hélt fjölmargar einkasýningar , þá síðustu árið 2001 þegar hann sýndi stór verk í tveimur sölum á Den Frie í Kaupmannahöfn .
Á Íslandi hafa verk hans verið sýnd margoft , bæði á einkasýningum , til dæmis í Norræna húsinu 1975 , glerlistaverk á Kjarvalsstöðum 1985 og á samsýningum , meðal annars í boði Septemhópsins .
Á Akademíunni kynntist hann og lærði freskólistina og handverkið og vann á árunum 1949-1958 við endurgerð eða endursköpun Sonnes Frise sem prýðir veggi Thorvaldsenssafnsins á Slotsholmen í Kaupmannahöfn .
Thorvaldsenssafnið var byggt rúmri öld áður , 1839-48 eftir uppdráttum arkitektsins Bindesböll , sem nýtti sér Vagnaskála konungsins sem undirstöðu fyrir safnahúsið , heilsteypta byggingu sem umlykur lokuð garðrými .
Frísa Sonnes , sem sýnir heimkomu Thorvaldsens frá Róm með allar styttur sínar að gjöf til safnsins , umlykur allan úthring byggingarinnar .
Hún hafði látið á sjá og verið endurgerð áður en var á þessum árum endurgerð á ný undir stjórn Axels Salto og við þetta verk vann Jens Urup og vann sér þar inn mikla reynslu við gerð slíkra verka .
Ástæða þess að safni þessu og Thorvaldsen er gert svo hátt undir höfði hér er einföld .
Við endurgerð frísunnar var gerð prufa af andlitsmynd Thorvaldsens þar sem hann stendur í bátnum á leið til bryggjunnar við safnið .
Þessa mynd vann Jens Urup og átti alla tíð síðan en færði hana árið 1990 Miklabæjarkirkju að gjöf frá þeim hjónum , honum og eiginkonu hans Guðrúnu Sigurðardóttur listmálara , ættaðri úr Skagafirði .
Thorvaldsen má því hitta fyrir í freskómálverki á þessum tveimur stöðum , á safnbyggingu hans á Slotsholmen í miðri Kaupmannahöfn og á vegg í kirkjuskipinu á Miklabæ í Skagafirði .
Annað verk Jens og Guðrúnar má sjá í Skagafirði í kirkjunni á Sauðárkróki en glugga hennar prýða glerlistaverk sem þau hjón unnu saman 1974 og 1985 .
Gluggarnir í kirkjuskipinu sjálfu sýna tímabil og hátíðir kirkjuársins og í nýja kórnum eru sakramentin teiknuð í glerinu .
Glerin í forstofunni tákna Lífsins tré og Lífsins vatn .
Verk þeirra má því sjá hér heima á opinberum stöðum , auk þess sem fjöldi verka er í einkaeign hér heima , en hér áttu þau og eiga enn stóran frændgarð , þar sem fleiri þekktir íslenskir listamenn koma við sögu .
En starfsvettvangur Jens Urup var fyrst og fremst í Danmörku og kirkjur , opinberar byggingar , söfn og salir af ýmsu tagi , meðal annars á fljótandi stórbyggingum , eins og stórum farþegaskipum í millilandasiglingum , njóta verka hans sem alla tíð einkenndust af handverksþekkingu , hvort sem efniviðurinn var málverk , gler eða góbelínvefnaður , og ekki síður djúpri og einlægri tilfinningu og skilningi fyrir lit og formum og því verki sem unnið var að á hverjum tíma , hverjum stað og hverri stundu .
Honum auðnaðist löng starfsævi , farsælt hjónaband og hann naut hamingju í sínu einkalífi auk virðingar og vináttu í samfélagi og félögum listamanna í sínu heimalandi .
Hér heima eignaðist Jens Urup marga vini í hópi listvina , listamanna og fjölskyldu .
Minningarnar sem hann skildi eftir munu lifa samhliða þeim verkum sem eftir hann liggja .
Höfundur er arkitekt .
