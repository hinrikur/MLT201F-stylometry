The Good Psychologist – Noam Shpancer * * * - Þessi bók segir frá góðum sálfræðingi , eins og heiti hennar ber með sér , ónefndum sálfræðingi sem hefur komið lífinu í fastar rökréttar skorður og beitir fræðunum við dagleg samskipti hvort sem það er við sjúklingana á sófanum , nemendurna í kvöldskólanum eða konuna í lífi sínu .
Á daginn kemur að það er ekki hægt að skipa málum á svo einfaldan hátt , mannleg samskipti eru nefnilega ekki rökrétt og fyrirsjáanleg og sá sem maður áttar sig síst á er maður sjálfur .
Smám saman molnar undan heimsmynd sálfræðingsins góða og fljótlega eftir að hann tekur að sér nektardansmey sem getur ekki dansað nakin verður ljóst að framundan er árekstur milli sálfræðingsins og einstaklingsins sem er á bak við fræðin .
Shpancer er sjálfur sálfræðingur og fyrir vikið er fullmikið af sálgreiningu í bókinni og persónur klisjukenndar .
Að því sögðu er þetta forvitnileg bók og siðferðisglíma söguhetjunnar trúverðug .
The Imperfectionists – Tom Rachman * * * ½ The Imperfectionists segir sögu dagblaðs í andarslitrunum og um leið sögu fólksins sem vinnur á því blaði eða vann eitt sinn á því .
Bókinni er skipt í kafla sem hver um sig er eins og smásaga , en saga blaðsins , sem bandarískur auðkýfingur stofnsetti í Rómarborg ( blaðið er gefið út á ensku ) , hnýtir kaflana saman , aukinheldur sem persónur í bókunum skarast .
Öll eru þau óhamingjusöm , hvert á sinn hátt , og setur svip sinn á frásögnina að þau lifa að meira og minna leyti á óhamingju annarra , á að skrifa frásagnir af harmleikjum eins og Rachman rekur svo snyrtilega – þegar árásin á tvíturnana er gerð kemur það sér vel að ritstjórnin er fullmönnuð vegna fréttar af fjöldamorði í menntaskóla .
Sú frásögn undirstrikar hve Rachman þekkir vel til blaðamennskunnar þar sem hryllingur er daglegt braut og hótfyndni skjól þeirra sem um þurfa að véla .
Bókin er hugvitssamlega saman súrruð , skipan hverrar frásagnar úthugsuð og fléttan raknar upp á skemmtilega hátt undir það síðasta þegar það rennur upp fyrir lesandanum hvers vegna blaðið varð til á sínum tíma – sprottið úr óhamingju nema hvað .
Árni Matthíasson arnim@mbl.is 