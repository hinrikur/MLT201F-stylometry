Það vakti heimsathygli þegar Victoria Beckham ól bónda sínum , David , soninn Romeo árið 2002 .
Ekki bara vegna þess að parið var vinsælt , heldur líka fyrir þær sakir að nafnið var sjaldgæft .
Því fer þó fjarri að Romeo Beckham sé fyrsti náunginn með því nafni til að tengjast ensku knattspyrnunni .
Breska pressan var snögg að dusta rykið af hollenska miðvellinginum Romeo Zondervan sem gerði garðinn frægan hjá West Bromwich Albion og Ipswich Town á níunda áratugnum og fram á þann tíunda .
Breska ríkisútvarpið sló á þráðinn til Zondervans .
" Þetta er ánægjulegt .
Nafnið er fallegt og ég fagna því að besti knattspyrnumaður Englands skuli hafa skírt son sinn Romeo , " varð honum að svari , eins og barnið hefði verið skírt í höfuðið á honum .
" Romeo er óalgengt nafn í Englandi en mun algengara í Hollandi enda býr þar fjöldi fólks frá Súrínam .
Ég var sex ára þegar ég flutti til Hollands frá Súrínam og á þeim tíma voru Romeoar á hverju strái enda nýbúið að gera kvikmynd um Rómeó og Júlíu , " bætti hann við .
Súrínamar eru bersýnilega mikið bíófólk .
Zondervan , sem lék einn landsleik fyrir hönd þjóðar sinnar , hóf feril sinn í Hollandi en var um tíu ára skeið í Englandi áður en hann sneri heim aftur .
Bestu árunum varði hann hjá Ipswich , lék tæpa 300 leiki fyrir félagið og naut lýðhylli .
Spyrtur við smygl Ekki átti Zondervan þó alltaf sjö dagana sæla í Englandi .
Einu sinni var hann tekinn höndum grunaður um smygl á erótísku myndefni til landsins .
Málið var þannig vaxið að ungur hollenskur leikmaður á leið til æfinga með ensku félagsliði var gripinn á flugvelli með tímarit og kvikmyndir í grófari kantinum í fórum sínum .
Zondervan hafði verið falið að sækja kappann á flugvöllinn og var færður í járn líka .
" Fát kom á drenginn í tollinum og hélt hann því fram að ég ætti myndefnið , " upplýsir Zondervan .
Það var vitaskuld af og frá .
Okkar maður var þó ekki búinn að bíta úr nálinni með uppákomuna en morguninn eftir stóð blaðamaður götublaðsins The Sun á tröppunum hjá honum .
" Þeim viðskiptum lauk með því að ég var kallaður " klámkóngurinn " á síðum blaðsins .
Næsti leikur var gegn Manchester United og það sem ég fann til smæðar minnar – dauðskammaðist mín , " rifjar hann upp .
Á þessu augnabliki þurfti Zondervan sannarlega að taka á honum stóra sínum .
Eftir að sparkferlinum lauk starfaði Zondervan um tíma sem " njósnari " fyrir Ipswich á meginlandinu en hann hefur líka reynt fyrir sér sem umboðsmaður leikmanna .
Zondervan hefur flugmannsréttindi og á þrjá syni .
Enginn þeirra hefur fetað í fótspor hans á vellinum .
