MEÐ Gunnar E. Sigurbjörnsson Verkefnastjóri félagsmiðstöðvarinnar Nagyn í Grafarvogi .
Undanfarna daga hafa miklar umræður skapast um ágæti nýju reglnanna um klæðaburð á komandi Samfés-hátíð .
Undirritaður er meðlimur í stjórn Samfés og einn af þeim sem komu að þessari umdeildu ákvörðun .
Langt ferli var að þessari ákvörðun og meðal annars var unglingalýðræðið sterkt í því ferli en Ungmennaráð Samfés fékk málið til umsagnar og samþykktar .
Við gerðum okkur vel grein fyrir þeim annmörkum sem þessi ákvörðun býður upp á .
Hins vegar töldum við að rökin með henni væru sterkari .
Aðallega var horft til eftirfarandi þátta : 1 .
Að Samfés , Samtök félagsmiðstöðva á Íslandi , sendi út sterk skilaboð til unglinga , foreldra og annarra aðstandenda ungs fólks á Íslandi að það ýti ekki eða styðji á neinn hátt neikvæða eða óuppbyggilega hegðun á atburðum þess .
2 .
Að vekja umræðu um fyrir- og staðalímyndir ungs fólks í dag og hvaða áhrif þær hafa á hegðun og klæðaburð ungmenna dagsdaglega .
3 .
Að vekja umræður um hvar skil eru á milli forvarna og forræðishyggju .
Hvað er eðlilegt persónufrelsi hjá 13-16 ára unglingum og hvar endar eðlilegt aðhald hjá þessum aldurshópi ? 4 .
Að Samfés samþykki ekki að ungar stúlkur fái að mæta á risastóran viðburð sem Samfés-ballið er í klæðnaði sem hylur mjög takmarkaðan hluta af líkamanum .
Einnig vill stjórn Samfés að sem flestum líði vel á atburðum samtakanna .
Unglingar hafa haft orð á því að þeim hafi ekki liðið vel innan um klæðalitla einstaklinga og fundið fyrir vissum þrýstingi á sig sem persónur .
5 .
Að fá þennan aldurshóp til að velta fyrir sér hvað eðlilegur klæðaburður er .
Að hann hugsi um fyrir hvern fólk er að klæða sig á þennan máta og hugsi um spurninguna : Er klæðaburður flottari eftir því sem hann hylur minna ? Ákvörðunin er tekin eftir að stjórn Samfés hafa undanfarin ár ítrekað borist áskoranir þess efnis að skoða þessi mál ofan í kjölinn .
Að lokum vill undirritaður taka það skýrt fram að langstærsti hluti þeirra unglinga sem hafa tekið þátt á Samféshátíðinni undanfarin ár hefur ekki á neinn hátt sýnt klæðaburð og hegðun sem telst óeðlileg .
MÓTI Marta María Jónasdóttir aðstoðarritstjóri Pressunnar Þegar ég heyrði fyrst af reglum Samfés datt mér ekki annað í hug en þetta væri eitthvert grín .
Fyrsta reglan kvað á um að stúlkur mættu alls ekki klæðast stuttum pilsum nema vera í gammósíum eða sokkabuxum undir .
Hnésíð pils voru leyfð og þá þyrfti engan aukabúnað eins og gammósíur .
Þar sem það eru alveg 20 ár síðan ég fór síðast á Samfésball hvarflaði eiginlega ekki að mér að einhverjar týpur færu sokkabuxnalausar á ball .
Er ekki febrúar ? Og snjór ? Þegar ráðandi tískustraumar eru skoðaðir eru það einmitt stuttu pilsin sem eru vinsæl , en mestu skvísurnar úti í heimi eru meira í hjólabuxum innan undir pilsunum og í 40 den sokkabuxum næst sér .
Miðað við reglur Samfés er alveg verið að gera út af við tískupæjurnar því þar er tekið sérstaklega fram að gammósíur og sokkabuxur þurfi að vera alveg þekjandi .
Ungu dömurnar hefðu því aldrei komist inn á ballið í 40 denum .
Og svo mega þær alls ekki vera í of háum hælum .
Hvers eigum við smávaxna fólkið að gjalda ? Ef mömmurnar hefðu tekið málefnalega umræðu við dætur sínar ( og þær hlustað ) hefði líklega ekki þurft að setja reglur .
Af hverju hamra mömmur nútímans ekki á þessari gullnu reglu : " Aldrei vera í stuttu pilsi við fleginn bol ! " Það að reyna að koma á einhverjum klausturs-reglum með handafli er ekki vænlegt til vinnings .
Svo má ekki gleyma því að tískustraumar nútímans minna töluvert á tískuna eins og hún var fyrir 20 árum eða svo .
Mömmurnar ( sem eiga að vera að setja dætrum sínum mörk og ala þær upp ) voru örugglega einhverjar í magabol og hjólabuxum á Tunglinu í geðveikt góðum fíling .
Þá var lítið verið að tala um reglur .
