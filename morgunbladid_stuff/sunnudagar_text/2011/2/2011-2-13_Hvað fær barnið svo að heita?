Íslenskir aðdáendur Elvis Presley kættust í vikunni þegar mannanafnanefnd samþykkti nafn kóngsins sem eiginnafn .
Áhugamenn um sagnfræði verða þó að bíða enn um sinn eftir að geta skírt afkomendur sína Ívan Grimmi en nefndin hafnaði nafninu Grimmi .
Umræður blossa reglulega upp þegar mannanafnanefnd birtir úrskurði sína og fárast sumir yfir að slíkri nefnd sé yfirleitt haldið úti og skilja ekki forsendur hennar fyrir því hvað er samþykkt og hvað ekki .
Mannanafnanefnd fylgir lögum um mannanöfn sem samþykkt voru árið 1996 .
Þar er kveðið á um að nöfn verði að geta tekið íslenska eignarfallsendingu eða hafi unnið sér hefð í málinu , þau megi ekki brjóta í bága við málkerfið og verði að vera rituð í samræmi við almennar ritreglur íslenskunnar nema hefð sé fyrir öðrum rithætti .
Í vinnulagsreglum eru svo hugtök eins og hefð skýrð og vísar nefndin til þeirra í úrskurðum sínum .
Hundrað umsóknir ár hvert Ágústa Þorbergsdóttir , formaður mannanafnanefndar , segir að árlega berist nefndinni um það bil hundrað umsóknir um nöfn .
Rithátturinn sé langalgengasta ástæðan fyrir því að nöfnum sé hafnað en til dæmis er sótt um að skrifa nöfn með c eða z eða þá ypsilon í stað joðs .
Ákveðin nöfn geta vikið frá þessum skilyrðum um ritun í samræmi við íslenskar ritreglur ef þau teljast hafa unnið sér hefð í málinu .
Til þess að meta það styðst nefndin við vinnulagsreglurnar sem koma fram í frumvarpi til mannanafnalaga .
Samkvæmt þeim er það fjöldi nafnbera sem skiptir mestu máli þegar metið er hvort nafn telst hafa unnið sér hefð .
" Þess vegna eru sum nöfn sem komast í gegn sem hafa þessa stafi eins og Victor en Hector hefur verið hafnað því það eru miklu færri sem bera það .
Tökunafn sem er ritað á erlendan hátt þarf að hafa unnið sér hefð til að vera samþykkt , " segir hún .
Í lögunum um mannanöfn er einnig kveðið á um að nafn megi ekki vera þannig að það geti orðið nafnbera til ama .
Gefur augaleið að þar er um töluvert huglægt mat að ræða .
" Það er erfitt að vega og meta .
Það er mjög sjaldan vísað til þess og mjög fá dæmi um það .
Satanía er dæmi um það .
" Gert er ráð fyrir að fólk noti nöfn sem sótt er um til mannanafnanefndar .
" Þetta er umsóknareyðublað og það er greitt gjald fyrir , þannig er að vissu leyti komið í veg fyrir að fólk sæki um að gamni sínu , " segir Ágústa .
Varla séu dæmi um að nöfn sem samþykkt eru séu ekki notuð .
Hún segir að nokkuð sé um að fólk sem komið er yfir tvítugt vilji taka upp nöfn sem það sé kallað í vinahópnum en Ágústa setur spurningarmerki við hvort það sé eitthvað sem þarf að vera skráð í mannanafnaskrá .
Zíta fékkst ekki samþykkt Sigríður Ólafsdóttir hefur í átján ár reynt að fá kvenmannsnafnið Zíta samþykkt í mannanafnaskrá .
Spurðist hún fyrir um nafnið fyrir þrjár eldri dætur sínar sem eru 18 , 16 og 10 ára gamlar en fékk alltaf neikvæð svör .
Sótti hún loks formlega um nafnið til mannanafnanefndar fyrir dóttur sína sem fæddist árið 2009 , fyrst sem eiginnafn og svo sem millinafn .
Amma dóttur hennar sem fædd er árið 1935 ber nafnið sem eiginnafn en auk þess bera tvær frænkur hennar nafnið sem millinafn .
Var nafninu engu að síður hafnað þar sem það samræmdist ekki íslenskum rithætti .
" Það er ekki eins og við séum að fara langt aftur í ættir .
Þegar það er komin hefð fyrir nafni og fólk er ekki að búa til einhverja vitleysu þá finnst mér þetta mjög dapurt , " segir Sigríður .
Hún segist þó ekki vera á því að fólk eigi að mega skíra hvað sem því sýnist .
Um svipað leyti hafi nafnið Tarfur og Kaktus verið samþykkt .
" Þetta er fyrir neðan allar hellur þegar er verið að samþykkja nöfn sem er bara verið að finna upp .
Þetta er komið út í vitleysu .
Ef við hefðum skírt hana erlendis hefði þetta þurft að fara inn í þjóðskrá .
Þetta er í raun og veru mannréttindabrot , það er ekkert flóknara en það , " segir Sigríður .
Mannanafnalög eru ekki séríslenskt fyrirbæri Mannanafnanefnd fær á hverju ári um það bil hundrað umsóknir um nöfn til umfjöllunar .
Dæmi um nöfn sem hefur verið sótt um sem eiginnöfn en nefndin hefur hafnað á undanförnum mánuðum eru Andru , Thalia , Cæsar , Yana og Anya .
Þá var nafninu Emmy hafnað en Emmý samþykkt í kjölfarið .
Á sama tíma hefur fjöldi nafna verið samþykktur , þar á meðal Gæfa , Botnía , Karim , Sefanía , Leona , Lér , Nóam , Roxanna og Níní .
Ágústa Þorbergsdóttir , formaður mannanafnanefndar , segir að líklega verði aldrei samin mannanafnalög sem allir verði sáttir við .
Hún bendir hins vegar á að mannanafnalög séu ekki séríslenskt fyrirbæri .
Slík lög sé meðal annars að finna á öðrum Norðurlöndum og í Þýskalandi svo dæmi séu tekin .
Í Danmörku er til dæmis mannanafnaskrá eins og hér á landi og í dönskum lögum er sambærilegt ákvæði um að eiginnafn megi ekki vera þannig að það geti verið nafnberanum til ama .
Í færeyskum mannanafnalögum er einnig kveðið á um að fornöfn verði að samræmast þarlendum málvenjum .
Jón og Guðrún enn algengust Samkvæmt Hagstofunni eru algengustu nöfnin enn hefðbundin .
Þannig skipa Jón , Sigurður , Guðmundur , Gunnar og Ólafur sér í efstu sæti karlmannsnafna .
Þá eru Guðrún , Anna , Sigríður , Kristín og Margrét algengustu kvenmannsnöfnin á landinu .
Enn er því einhvers að bíða þar til Elvis blandar sér í toppbaráttuna .
