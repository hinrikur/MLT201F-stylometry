Dansarinn Steve Lorenz fer með hlutverk í frumsýningu Íslenska dansflokksins á Sinnum þrír um næstu helgi .
Á æfingatímanum varð hann fyrir slysi og var fluttur á spítala í lífshættu .
En hann jafnaði sig fljótt og mætti fyrr en varði í leikhúsið með kærustu sinni þar sem þau tilkynntu félögum sínum og vinum að hún væri ólétt .
Texti : Pétur Blöndal pebl@mbl.is Ljósmyndir : Kristinn Ingvarsson kring@mbl.is Auðfundið er á glaðværu andrúmsloftinu að það getur verið líf í tuskunum í kjallara Borgarleikhússins þar sem Íslenski dansflokkurinn hefur hreiðrað um sig .
Þegar blaðamann ber að garði sitja dansararnir í hnapp í hrókasamræðum og glatt er á hjalla .
Steve Lorenz gefur sér þó tíma til að tylla sér afsíðis með blaðamanni .
" Það verða tíu sýningar á ellefu dögum , " segir Steve , sem fer með hlutverk í Grossstadtsafari , einu þriggja verka í sýningunni Sinnum þrír , sem frumsýnt verður um aðra helgi .
" Ástæðan fyrir þessari þéttu dagskrá er að danssýningarnar bætast við sýningar á Ofviðrinu , þar sem dansflokkurinn leikur stóra rullu og er á sviðinu allan tímann .
" – Hvernig var að dansa undir leikstjórn Oskaras Koursinovas í verki Shakespeares ? " Venjulega dönsum við í söngleikjum og það er mjög frábrugðið þessu .
Þá beinist kastljósið sjálfkrafa meira að okkur .
Hann notaði dansinn á fallegan máta , þar sem við féllum meira inn í sviðsmyndina , og þetta var þyngra verk en við eigum að venjast í leikhúsi .
Og æfingarnar voru ekki alltaf auðveldar vegna þess að þær fóru fram á ólíkum tungumálum , Koursinovas talaði rússnesku , var þýddur á íslensku og síðan aftur á ensku ! " 80% fá ekki vinnu Óhætt er að fullyrða að þetta er óvenjulegur vinnustaður .
Fámennur og þéttur hópur vinnur náið saman að sýningum Íslenska dansflokksins , þar sem líkaminn er hljóðfærið sem hugurinn spilar á .
Í ágúst verða liðin átta ár frá því Steve steig fyrst á svið með dansflokknum .
" Tildrögin eru þau að Íslenski dansflokkurinn var að leita að dansara og hélt um það leyti sýningu í Hollandi þar sem ég var við nám .
Þá settu allir nemendur skólans upp sýningu og Katrín Hall , listrænn stjórnandi Íd , valdi mig , spurði hvort ég hefði áhuga á þriggja mánaða verkefni á Íslandi .
Ég sló til og eftir þrjá mánuði gekk einn dansari úr skaftinu , sem varð til þess að ég stökk inn og lengdi dvölina í sex mánuði .
Eftir það fór ég aftur til Hollands til að ljúka náminu en spurði hvort ég gæti komið eftir það í ár .
Katrín sagði : " Ég skal skoða það .
" Og tveim vikum síðar kom ég aftur til Íslands .
" Óhætt er að segja að samkeppnin sé mikil í dansheiminum .
" Dansskólarnir eru margir og aragrúi af dönsurum útskrifast á hverju ári , 80% fá ekki vinnu strax af því að samkeppnin er svo mikil og lítið um stöður hjá dansflokkum , " segir Steve .
" Flestir vilja vera í heimalandi sínu , ég er til dæmis frá Þýskalandi og fyrsta málamiðlunin sem ég gerði var að fara í skóla til Hollands og svo fór ég til Íslands að vinna .
" Hann segir Íslenska dansflokkinn mjög sterkan á alþjóðlegan mælikvarða .
" En um leið er hann vanmetinn af mörgum .
Því miður er Ísland svolítið einangrað , því aðrir dansflokkar búa flestir við þann munað að geta ferðast auðveldlega á milli landa .
Þegar við ferðumst með sýningar út bregst fólk yfirleitt þannig við að það er alveg gáttað á því að það hafi aldrei heyrt um okkur fyrr : " Af hverju sýnið þið ekki meira í Evrópu ? " En ástæðan er fyrst og fremst sú að flugið er mjög dýrt .
En ég er mjög heppinn að hafa komist að hér , dansflokkurinn er mátulega stór , það hafa allir nóg að gera , fá krefjandi verkefni og góð hlutverk .
Og manni hefur farið mikið fram á skömmum tíma , því við fáum marga danshöfunda sem maður hefði aldrei komist í tæri við í Evrópu , af því að það hefði verið svo dýrt .
En þeim finnst spennandi að koma til Íslands .
Svo hefði ég áreiðanlega þurft að bíða lengur eftir tækifæri ytra því þar eru svo margir um hituna .
Hér fékk ég tækifæri til að aðlagast hratt og læra mikið .
" – Er samkeppnin eitthvað í námunda við það sem lýst er í Black Swan ? " Það er mikið drama , " svarar Steve og hlær .
Stórborg á sviðinu Steve hefur oft verið tilnefndur til Grímunnar sem besti dansari í karlhlutverki , síðast árið 2009 fyrir frammistöðu sína í Djöflafúgu Gunnlaugs Egilssonar og árið 2008 fyrir Kvart .
" Ég hef verið tilnefndur fjórum fimm sinnum , en ekki unnið enn , " segir hann og hlær .
" Það kemur að því ! Auðvitað er það strax heiður að vera tilnefndur og fá viðurkenningu fyrir það sem maður hefur lagt á sig .
Það heldur manni við efnið á jákvæðan hátt .
" Og nú er tækifæri – það líður að frumsýningu ! " Ég dansa í nýju verki , Grossstadtsafari , eftir Jo Strömgren , norskan danshöfund sem hefur oft komið hingað áður , og samdi meðal annars Kvart sem þú nefndir áðan .
Þetta er mjög krefjandi verk líkamlega , hraðinn er mikill og það reynir á úthaldið .
Það stóð til að semja það fyrir okkur , en tímaramminn hentaði ekki , þannig að það var samið fyrir dansflokk í Noregi og einn af dönsurunum þaðan kom til Íslands til að kenna okkur sporin .
Jo Strömgren kemur í næstu viku til að fara yfir ljósin og leggja lokahönd á verkið með okkur , en frumsýningin verður á föstudaginn kemur .
Efniviðurinn er safarí .
" Þetta er stórborgarfrumskógur með mikilli umferð , það er enginn sérstakur söguþráður , eins og algengt er í dansverkum , heldur er það mjög líkamlegt , umferðin á sviðinu eins og í stórborgum á borð við New York og Tókýó þar sem dansararnir æða fram og til baka og skapa þann kraft og flæði sem stórborgin hefur að geyma .
" Hann tekur undir að dansverk séu oft þannig , eins og í tónlist , að verkið sé torræðara en titillinn gefi til kynna .
" Það er gert viljandi , " segir hann .
" Danshöfundar vilja gefa áhorfendum svigrúm til að skilja verkin sínum skilningi .
Þeir telja það ekki sitt hlutverk að segja : " Svona er þetta og svona á það að vera .
" Þvert á móti segja þeir : " Ég er með hugmynd en ég segi ykkur hana ekki .
" Og það er ekki að ástæðulausu .
Þegar við tölum við áhorfendur eftir sýningar finnst okkur oft alveg undursamlegt hvað þeim dettur í hug : " Sáuð þið þetta ! ? " Og við sjáum alveg nýja hlið á verkinu .
" Það voru allir í sjokki Það er ótrúlega stutt síðan Steve lá milli heims og helju á sjúkrahúsi eftir að hafa lent í slysi á æfingatímanum , reyndar fyrir annað dansverk .
Hann var því spurður hvort hann væri virkilega búinn að ná aftur fullum styrk ? " Já , eða ég myndi segja já og nei , " svarar hann .
" Þetta verk er mjög líkamlegt og venjulega höndla ég slíka þolraun mjög vel en núna líður mér stundum eins og reykingamanni því ég verð strax móður .
En ég er fljótur að jafna mig .
Líkamlega er heilsan góð , en þetta tók tíma af því að ég fékk lungnabólgu sem ég þurfti að takast á við , þannig að fyrstu tvær vikurnar tók ég það rólega – erfiðaði ekki mikið .
Það er ráðlegt að hlúa vel að lungunum í sér .
En þetta gekk allt hratt fyrir sig eftir að ég vaknaði , ég jafnaði mig að mestu á tveimur til þremur dögum en ég hafði verið meðvitundarlaus í næstum fimm daga .
" – Þjóðin stóð á öndinni þegar þú slasaðist .
" Það voru allir í sjokki , " segir hann og kinkar kolli .
" Ég vissi að þú myndir spyrja að þessu en hélt að spurningin kæmi fyrr í viðtalinu og ætlaði að segja : " I ' m hanging in there .
" Svona til að brjóta ísinn , " segir hann og hlær mildilega .
" Það sem gerðist var að ég festist í reipi í spuna og af því að það var spuni áttaði fólk sig ekki á því strax hvað hefði gerst .
Það hélt að ég væri enn að leika , þangað til það áttaði sig á því að ég var orðinn meðvitundarlaus .
Eftir að það leið yfir mig fann ég hinsvegar ekkert , enga köfnunartilfinningu og ég man ekkert eftir þessu .
Þegar ég vaknaði vissi ég ekki til að byrja með að ég hefði lent í slysi .
Ég vildi standa upp en kærastan mín [ Hjördís Lilja Örnólfsdóttir ] var hjá mér og sagði að ég yrði að liggja kyrr .
" Af hverju ? " spurði ég .
" Þú lentir í slysi , " svaraði hún .
" Ha ? " sagði ég undrandi .
" Já , á föstudag , " svaraði hún .
Þá áttaði ég mig á að ég mundi ekkert eftir því að hafa farið heim eftir æfinguna eða eftir sjálfri helginni .
Venjulega æfi ég þrjá tíma á sunnudegi og það fyrsta sem ég hugsaði var af hverju slysið hefði ekki orðið á sunnudegi því þá hefði ég ekki misst af æfingu ! Hélt að þetta væri draumur En frá þeim tíma sem ég varð meðvitundarlaus og þar til ég vaknaði var ég svæfður alveg og líkaminn allur kældur niður í 34 gráður sem er ný aðferð á Íslandi í svona tilvikum .
Það eru aðeins nokkur ár síðan farið var að nota þá tækni til að hindra heilaskemmdir .
Eftir tvo daga var ég kominn úr lífshættu og þá var ég hitaður hægt upp aftur og vaknaði á þriðjudagsnótt .
Og það var skrítið ! Þá var ég tengdur öllum þessum stóru tækjum , með slöngur tengdar í líkamann , og vissi ekkert hvað var að gerast .
Mér leið eins og í bíómynd .
Sjónin var óskýr , röddin farin og mamma stóð við hlið mér , hafði komið frá Þýskalandi .
Ég hugsaði með mér að þetta hlyti að vera draumur , þetta gæti ekki verið , en smám saman áttaði ég mig á því að eitthvað alvarlegt hafði gerst .
Ég var síðan útskrifaður af spítalanum á tveimur dögum .
Ég einsetti mér að dvelja ekki þar ekki lengi því mér líður ekki vel á spítölum .
En ég komst ekki fyrr því ég gat ekki gengið út af öllum lyfjunum .
Það var undarleg tilfinning því ég er vanur að geta gert nánast hvað sem er við líkamann , farið flikk flakk og hvað þetta allt heitir en allt í einu gat ég ekki labbað .
Það var því gott að finna styrkinn færast í líkamann aftur .
" Viku síðar byrjaði Steve aftur á æfingum en það leið ekki svo langur tími áður en hann lagði leið sína í leikhúsið .
" Eftir að mér var sleppt var það fyrsta sem gerði að ganga hingað í leikhúsið , " segir hann brosandi .
" Allir ruku til mín og spurðu : " Hvað ertu að spá ! ? Hvernig komstu hingað ? " Ég svaraði : " Ég bara labbaði .
" " Ertu brjálaður ? " spurðu þau .
En ég svaraði : " Ég verð bara að vera viss um að allt sé í lagi hjá ykkur og láta ykkur vita að þið þurfið ekki að hafa áhyggjur af mér .
" Ég og Hjördís Lilja vildum líka segja vinum okkar í dansflokknum að við ættum von á barni og þetta var fullkomið augnablik til þess .
" – Er þetta fyrsta barnið ykkar ? " Já , það er áætlað að það komi í heiminn 8. ágúst .
" Tökum vinnuna ekki heim Steve og Hjördís Lilja eru bæði dansarar hjá Íslenska dansflokknum .
" Við höfum unnið saman síðan árið 2004 .
" Við þekktumst reyndar frá því ég kom hingað fyrr , þá var hún í námi í Listdansskólanum og ég vann verkefni með þeim ásamt starfi mínu hér .
Þannig kynntumst við .
En svo kom hún til starfa hjá flokknum , við unnum saman á hverjum degi , fórum að tala saman og eitt leiddi af öðru .
" Og hann hlær bara spurður að því hvernig sé að vinna með maka sínum .
" Flestir segja : " Guð minn góður , þá hlýtur að taka á taugarnar .
" Og margir halda að við höfum ekkert að tala um þegar við komum heim .
En það er ekki rétt .
Þetta gengur mjög vel .
Það getur reyndar verið svolítið vandasamt þegar við dönsum saman því þá skapast hætta á að við tökum vinnuna með okkur heim , gleymum okkur í að ræða um þetta atriði eða hitt .
En á einhverjum tímapunkti ákváðum við að skilja slíkar umræður eftir á vinnustaðnum .
Þetta gengur því allt eins og í sögu .
" Steve hefur fengist við fleira um dagana en dans ; hann er lærður íþróttakennari og keppti árum saman í karate .
" Ég var níu ár í karate , byrjaði ellefu ára gamall og er nálægt því að fá svarta beltið .
Þjálfarinn vildi að ég tæki við skólanum , svo ég fór að kenna karate og þetta var það sem ég ætlaði að leggja fyrir mig í lífinu .
Þess vegna fór ég í nám sem íþróttakennari .
En þar var líka kenndur dans og smám saman tók hann yfir .
Í lok námsins varð ég að gera upp hug minn , og ég hugsaði með mér að maður gæti bara verið í dansi ungur , þannig að ég ákvað að spreyta mig fyrst .
" Steve var sextán ára þegar hann byrjaði í dansnámi .
" Það er mjög algengt um stráka , þeir byrja venjulega um 16 til 17 ára aldur en stelpurnar mun fyrr .
Auðvitað eru til dansarar sem byrja þriggja eða fjögurra ára en þetta starf reynir mikið á líkamann þannig að ég held að það sé ekkert endilega betra .
Það þarf líka að halda áhuganum lifandi , alltaf að vera skapandi og ögra sjálfum sér , svo það myndist ekki leiði .
" – Það er ekki nóg að kunna bara nokkur trikk ? " Nei , og það á sérstaklega við á Íslandi , þar sem það eru alltaf sömu áhorfendurnir , þannig að ef maður gerir sama trikkið þrisvar fjórum sinnum segja allir : " Ó , þetta aftur ! " Fólk vill sjá eitthvað nýtt .
" Enn fordómar Hann segir að það geti verið vandi að fá stráka til að æfa dans .
" Við erum enn að glíma við fordóma , að strákar sem dansa hljóti að vera gay .
Það er leiðinlegt því við erum með námskeið fyrir stráka , förum í skóla og kennum nokkur spor og þar eru sumir með mikla hæfileika en þora ekki að byrja að æfa því það þykir stelpulegt .
Og þetta er ekki einu sinni ballett , langt í frá , heldur dans ! Mér finnst líka brýnt að segja fólki frá dansi , hvað það er og hvað felst í því að vera dansari .
Stundum er ég spurður hvað ég vinni við á daginn og fólk verður undrandi að heyra að dansinn sé vinna frá morgni til kvölds .
Þetta er nokkuð sem við þurfum að breyta .
" Og fólk þarf líka að nálgast dansinn með opnum huga .
" Við erum með marga dansunnendur sem elska að koma á sýningar , " segir Steve .
" En ég held að leikrit séu vinsælli því þar er skýr söguþráður á meðan fólk þarf stundum að spyrja sig hvað dansverkið fjalli um , leita að merkingunni .
En ég hugsa alltaf með mér að ef fólk horfir á Ólympíuleikana spyr það ekkert af hverju íþróttamennirnir hlaupa eða synda .
Það horfir bara á og finnst stórkostlegt hversu hátt þeir stökkva eða hratt þeir hlaupa .
Af einhverri ástæðu spyr fólk sig hinsvegar hvað er um að vera í dansi , í stað þess að horfa á hreyfingarnar og líkamstjáninguna – og hugsa með sér : " Vá , þetta er virkilega flott .
" Eins og í umferðinni sem við lýsum í verkinu næsta föstudag , þar sem tónlistin ýtir undir stemninguna , einn gengur hægt og annar hraðar .
Dans er ekki alltaf saga , stundum er hann flæði og orka , mjúkir tónar og sterkir tónar – það skiptir líka máli .
Og stundum snýst hann um stemningu og andrúm .
En það er mikið lagt upp úr því hjá Íslenska dansflokknum að vekja áhuga fólks , gleðja það líka með danssögum , svo það sé ekki algjörlega týnt ef það er að mæta í fyrsta sinn .
Við reynum að gera sýningarnar aðgengilegar en höldum í listrænu hliðina því það verður líka að hreyfa við dönsurunum .
" 