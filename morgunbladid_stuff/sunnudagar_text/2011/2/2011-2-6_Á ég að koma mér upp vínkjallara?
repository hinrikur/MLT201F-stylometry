Stórir og myrkir vínkjallarar þar sem endalausir raðir er af gömlum flöskum , sumar þeirrar þaktar köngulóarvef eftir áratuga geymslu , hafa óneitanlega yfir sér rómantískan ljóma .
Hvaða vínunnanda dreymir ekki um að eiga slíkan kjallara fullan af gersemum ? Veruleikinn er hins vegar í flestum tilvikum annar , þó ekki væri nema vegna þess að slíka kjallara er fyrst og fremst að finna í gömlum evrópskum óðalssetrum og þau eru sjaldséð hér á landi .
Flest hús , ekki bara hér landi , státa ekki af niðurgröfnum , köldum og svölum kjallarahvelfingum þar sem hægt er að koma sér upp draumkenndum vínkjallara .
Mun algengara er að flöskur séu geymdar í eldhúsinu eða einhvers konar geymslurýmum en í " kjöllurum " .
Áður en lengra er haldið en að dreyma um vínkjallara er líka ástæða til að spyrja sig mikilvægrar spurningar : Hef ég virkilega þörf fyrir vínkjallara ? Langflestar vínflöskur eru opnaðar sama dag eða innan nokkurra daga frá því að þær eru keyptar .
Í slíkum tilvikum er engin ástæða til að geyma þær í sérstökum vínkjallara .
Ef ætlunin er hins vegar að kaupa mjög góð vín í einhverju magni og geyma um árabil þá borgar sig að geyma þau við réttar aðstæður .
Vín sem þola langa geymslu eru t.d. bestu vín Bordeaux , sem mörg hver byrja fyrst að sýna hvað í þeim býr eftir að minnsta kosti áratuga geymslu og sum hver mun lengri tíma .
Sama má segja um bestu vín Rhone og Bourgogne , hin ítölsku Brunello og Barolo , spænsk Ribera del Duero-vín og toppvín frá Napa .
Norður-evrópsk hvítvín geta verið ótrúlega langlíf ekki síður en rauðvín , s.e .
þýsku Riesling-vínin frá Mósel og Rín og vínin frá Alsace í Frakklandi .
Til að njóta bestu vínanna til fulls getur reynst nauðsynlegt að geyma þau í langan tíma .
Þau eru nefnilega seld ung en toppa seint .
Víngeymslur þjóna þeim tilgangi að tryggja að vín sem ætlunin er að geyma yfir langan tíma , ár og jafnvel áratugi , nái að þróast með sem bestum hætti .
Helstu óvinir vínsins við langtímageymslu eru birta , of hátt hitastig , miklar hitasveiflur og of þurrt loft .
Það er því lógískt að kjöraðstæður skuli vera dimmir , svalir og rakir kjallarar .
Þar sem við lifum ekki í fullkomnum heimi er rétt að tryggja að minnsta kosti að geymslusvæðið sé dimmt því að ljóst og birta brýtur niður vín nokkuð hratt þrátt fyrir þá vörn sem felst í litnum á flöskunni , en honum er einmitt ætlað að verja vínið fyrir birtu .
Þá ber að velja geymsluna með það fyrir augum að það verði aldrei of heitt eða of kalt .
Sem sagt ekki í hitakompunni eða í geymslu undir útitröppum þar sem stundum frýs .
Ef hægt er að koma í veg fyrir þetta tvennt eru aðstæður strax orðnar þannig að nokkurn veginn óhætt er að geyma vín í langan tíma .
Það má svo draga úr hitasveiflum til dæmis með því að breiða ábreiðu yfir vínrekkann eða kassana .
Þó svo að hitastigið í geymslunni sé ekki undir tíu gráðum að staðaldri skemmir það ekki vínið .
Það ber hins vegar að hafa hugfast að eftir því sem hitastigið er hærra þroskast vín hraðar og öfugt .
Nútíma tækni gerir vínunnendum svo auðvitað kleift að líkja eftir kjöraðstæðum með margvíslegum hætti .
Það má kæla niður herbergi með loftkælingu og síðan tryggja ákveðið rakastig með réttu tækjunum .
Vilji menn ekki leggja heilu herbergin undir vínið er hægt að kaupa sérstaka vínskápa , ekki ólíka ísskápum að stærð , þar sem hægt er að stilla hita og rakastig .
Slíkir skápar eru ekkert óskaplega dýrir og rúma nógu margar flöskur fyrir flesta .
