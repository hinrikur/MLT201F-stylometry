Jú hann er víst á morgun þessi dagur sem tileinkaður er konum .
Og full ástæða til að fagna því .
Það er jú bara einu sinni á ári hverju sem þessar dásamlegu verur fá aðeins meiri athygli en aðra daga og nú er um að gera fyrir alla þá sem unna konum heitt að láta þær heldur betur finna fyrir því í tilefni dagsins að þær séu elskaðar , dáðar og dýrkaðar .
Leiðir sem fara má í þeim efnum eru fjölmargar og víst er að flestir feta sennilega þann veg sem auglýstur er hvað mest , gefa blóm , bjóða út að borða eða kaupa glingur , jafnvel gull og demanta .
Og engin ástæða til að gera lítið úr því .
En það er samt langskemmtilegast að láta koma sér á óvart og því hvet ég alla sem ætla að meðhöndla sína kvinnu sérstaklega í dag að bregða nú aðeins út af samþykktri uppskrift og gera eitthvað allt annað en búast má við .
Læt ég þá eina um að ákveða hvað það skal vera , sem hafa nennu og hugprýði til þess .
En hvað gerir konu að konu ? Fæðist kona sem kona eða verður hún kona ? Skrifaðar hafa verið bækur og margar frómar ritgerðir til að reyna að svara þeirri spurningu og kannski engin nokkru nær , nema síður sé .
Ein spurning vekur jafnan fleiri spurningar en svör .
Konur hafa verið nefndar hinum ýmsu nöfnum í gegnum tíðina fyrir það eitt að vera konur , sum þessi nöfn eru upphefjandi en önnur í meira lagi niðurdrepandi og engin ástæða til að telja upp fúkyrði þegar mæra skal konur á konudegi .
Lítum frekar á þau sem slegin eru sólskini .
Hið ljósa man var heldur betur björt yfirlitum og á háum stalli ( hvort sem það gerir nokkrum gott ) .
Og sumir hafa kallað konur himneskar verur , álfadrottningar , stórborgir , jafnvel heimsálfur , slíkt er ummál dásemdanna .
Nú og svo eru þessar sem eru svo þrungnar kynþokka að hann lekur út um hverja svitaholu á þeim , eins og einhver Hollywood-stjarnan komst að orði um sjálfa sig fyrir ekki svo löngu .
Þær eru jú misjafnlega kvenlegar konurnar þó að þær séu með kynfæri sem taka af allan vafa um hvers kyns þær eru .
Og hún er heldur betur misjöfn skoðun fólks á því hvað sé kvenlegt og hvað ekki .
Einum finnst kannski kona ekki vera almennileg kona nema hún sé snögghærð , kraftalega vaxin , hamhleypa til verka og liggi jafnvel djúpt rómur , á meðan öðrum finnst kona ekki standa undir nafni nema hún sé með sítt og mikið hár , holdlítil , brothætt og mittismjó sem fyrrnefnd Íslandssól .
Sumir vilja hafa konur bjartar , aðrir kunna betur við þær dimmu .
Sumir kunna best við hljóðlátar og hógværar konur á meðan þær háværu og stjórnsömu höfða meira til annarra .
Stór brjóst , lítil brjóst , breiðar mjaðmir , grannar mjaðmir , langir leggir , stuttir leggir , daðursfullar dræsur , niðurlútar nunnur ...
þær eru svo dásamlega allskonar konurnar .
Sem betur fer .
Jafn margar og fjölbreyttar útgáfur eru til af konum og þær eru margar en hvernig svo sem Guð hefur skapað þeirra skrokk þá er það væntanlega sálin sjálf sem í þeim álfakroppi býr sem skiptir mestu máli .
Þetta sem enginn sér en allir finna .
Og ein sál höfðar meira til einhvers en önnur .
Og blessaðar sálirnar eru sem betur fer líka jafn misjafnar og þær eru margar , blómin á jörðinni spretta jú upp úr ólíkum jarðvegi .
Til hamingju með daginn , konur ! Þið eruð hrein dásemdardýrð ! Þið þessi blómstur sem bætið hvern dag .
