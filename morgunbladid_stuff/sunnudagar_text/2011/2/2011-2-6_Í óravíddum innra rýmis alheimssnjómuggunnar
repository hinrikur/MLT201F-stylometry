Gummi , mig langar að kaupa mér svona plötumyndavél þegar ég verð gamall karl .
Það hlýtur að vera gaman að taka myndir á svona græju .
Mig langar að taka myndir af ísjökum á Grænlandi , filman er svo flott .
Það gætu orðið frábærar myndir í svarthvítu ef jakarnir verða ekki allir bráðnaðir áður .
" Af hverju þarftu að vera orðinn gamall karl til þess ? Gerðu það bara strax , hérna fáðu þessa lánaða og prófaðu bara og hættu svo þessu röfli .
" Gummi rétti mér þessa forláta Linhof-myndavél með risastórum blaðfilmum .
Ég kann ekkert á þetta dót .
" Þú gerir bara svona og svona og svo svona , snýrð þessu við og skrúfar út belginn .
Gleymdu ekki að stinga stálplötunni fyrst í vélina áður en þú skiptir um filmu eftir hverja mynd .
Og svo bara svona og svona og tekur mynd .
Ertu með ? Náðir þú þessu ? " Ha , já , ekkert mál , svaraði ég .
Ég heyrði ekki orð af því sem Gummi sagði , þau fóru inn um annað eyrað og út um hitt , ég var svo spenntur að prófa að taka myndir á þessa súpergræju .
Ég vildi ekki láta Guðmund sjá að ég skildi ekkert af því sem hann sagði , ég ákvað að finna bara út úr þessu á eftir .
" Svona drífðu þig af stað , ég sé þig bara á morgun eða hinn , svo framkallar þú þetta hjá mér , " sagði Guðmundur .
Guðmundur Ingólfsson ljósmyndari er algjör eðaldrengur og einn best geymdi snillingur Íslands .
Hann er alltaf tilbúinn að miðla af þekkingu sinni sem virðist vera endalaus .
Guðmundur getur gosið eins og eldfjall ef honum mislíkar eitthvað og þá er nú gaman að honum , en gosið stendur yfirleitt stutt .
Svo stutt að það næðist ekki einu sinni á mynd .
Svo koma skemmtilegar sögur af fólki og lífinu í landinu .
Það er alltaf gaman að heimsækja Guðmund .
Það hefur aldrei borið skugga á okkar vinskap sama hvað ég ríf mikinn kjaft eða skil oft eftir viljandi skítug fingraför á afturendanum á alsberu hvítu gifsstyttunni sem liggur á borðinu hans .
Guðmundur hefur lúmskt gaman af uppátækinu , en ég sé stundum að hann nennir ekki að mála stöðugt yfir fingraförin með hvítri málningu .
Ég var ekkert að draga að prófa þessa myndavél , vildi ekki hafa hana lengi ef Guðmundur þyrfti að nota hana .
Ég keyrði með suðurströndinni og undir Eyjaföllin , það var snjómugga í lofti og föl yfir öllu en klettarnir skinu í gegn .
Ég mundaði fínu vélina hans Guðmundar og reyndi að finna út hvernig hún virkaði .
Þetta var nú ekkert sérlega flókið en samt þarf að hugsa um það sem maður er að gera .
Það er oft þannig í vinnunni að maður hugsar ekkert sértaklega út í tæknihliðina á sínum eigin vélum , hlutirnir gerast bara einhvern veginn eins og maður vill að þeir gerist .
Ég byrjaði að æfa mig á vélina en ætlaði ekki að taka mynd fyrr en ég kæmi að þeirri mynd sem ég vildi ná , hún átti að koma til mín .
Ég varð að spara filmurnar , átti bara 6 filmublöð .
Ég hef aldrei unnið í lottóinu , alla vega ekki svo ég viti .
Ég hef nefnilega aldrei gáð að því hvort ég hafi verið heppinn og unnið .
En stundum er maður heppinn þegar kemur að því að ná mynd sem maður verður sáttur við .
Allt í einu undir fjöllunum glitti í hvítan hest undir svörtum steini .
Snjómuggan leið áfram í stórum flyksum , vindurinn var hægur og allt í góðu lagi að taka mynd á þessa viðkvæmu plötumyndavél .
Nú þurfti að hafa hraðar hendur og ég bölvaði sjálfum mér fyrir að hafa ekki haft meiri þolinmæði til að hlusta á Guðmund þegar hann sýndi mér hvernig ætti að nota vélina .
Þrífóturinn út , myndavélin gerð klár og belgurinn dreginn út .
Gera svona og svona og svo svona og taka mynd .
Ég smellti af mynd og áttaði mig um leið að ég hafði ekki gert svona og svona .
Að auki gleymt að snúa spjaldinu og skipta um filmu .
Alltaf sami aulinn , hugsaði ég og bölvaði sjálfum mér í hljóði .
Ég skipti hratt um filmu og stillti upp , leit upp og hvað , hesturinn var farinn .
Ég var svo lengi að bjástra við myndavélina og gera mig kláran að það hefur sennilega verið búið að éta hestinn þegar ég var loksins tilbúinn að taka mynd .
Ég sá ekkert hvert hann fór , líklega var hann bak við steininn .
Þar fór sú mynd , hugsaði ég , verð að finna nýja .
Það gekk hálfbrösuglega , aulagangurinn að ná ekki myndinni sat í mér .
Ég átti náttúrlega að eyða því úr huga mér og hugsa áfram ekki aftur á bak og finna nýja mynd .
Ég kláraði filmublöðin og keyrði heim , mér fannst engin mynd flott þennan daginn .
Guðmundur tók mér fagnandi og framkallaði filmurnar fyrir mig , mér fannst allt hálflélegt nema þessi eina mynd sem ég hélt að ég hefði ekki náð .
Best að viðurkenna það bara , ég vissi ekkert hvað ég var að gera .
Hafði smellt af svona fjórum sinnum óvart á sömu filmuna .
Myndirnar voru hver ofan í annarri , þarna er brimmynd , fjall og hvíti hesturinn undir steininum .
Ég er mjög sáttur við þessa mynd .
Get svo sem alveg komið með einhverja eftiráskýringu á því hvað þetta er mikil snilld .
Það er víst í tísku í dag .
Það heitir allt svo miklum nöfnum , nöfnum sem eru yfirleitt miklu stærri en verkin sjálf .
Nöfn sem enginn skilur , eins og " í óravíddum innra rýmis alheimssnjómuggunnar " , eða " óravíddir ytra fjallarýmisins á heimsenda hvítgæðingsins " eða " innsetning fjallafolans á grasatungum eilífðarinnar " .
Orð sem eru varla til í orðabókum en virka voða gáfuleg .
Allt er þetta skemmtilegt krydd í tilveruna en mun það standast tímans tönn ? Ekkert af þessu skiptir neinu máli í veruleikanum .
Menn eiga heldur ekki að reyna að stjórna því á hverja sólin skín ! Ég held ég sleppi því að skíra myndina svona nöfnum , ég hef enga minnimáttarkennd yfir því að skilja ekki þessi orð .
Svo þori ég ekki að taka sénsinn á því að fæla marsbúa frá því að lenda á jörðinni við það að heyra þetta orðagjálfur , þeir gætu haldið að það væri bara skrýtið fólk hérna .
Eða er það kannski orðið þannig ? 