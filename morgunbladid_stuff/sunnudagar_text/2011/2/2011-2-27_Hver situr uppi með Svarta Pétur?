Norðurál hefur handbærar 304 milljónir dollara , eða um 36 milljarða króna , sem fyrirtækið gæti þegar í stað fjárfest í Helguvík .
Öll tilskilin leyfi liggja fyrir og samið hefur verið um kaup á búnaði .
En þrátt fyrir það er mikil óvissa um það hvort álver Norðuráls í Helguvík mun rísa og tryggja um tvöþúsund manns atvinnu .
Um miðjan mánuðinn kynnti norður-ameríska álfélagið Century Aluminium , móðurfélag Norðuráls á Grundartanga , góða afkomu á liðnu ári , en félagið hagnaðist um 60 milljónir dala á árinu 2010 , eða rúma 7 milljarða króna .
Norðurál hefur eins og kunnugt er , undirbúið byggingu nýs álvers í Helguvík undanfarin fimm ár , en þótt framkvæmdir hafi verið hafnar á sínum tíma , hefur lítið miðað að ljúka útistandandi skilyrðum í samningum um orkukaup fyrirtækisins .
Norðurál hefur yfir að ráða um 304 milljónum dollara skv. síðasta uppgjöri Century , eða um 36 milljörðum króna , sem félagið er reiðubúið að fjárfesta í Helguvík , um leið og grænt ljós fæst á áframhaldandi framkvæmdir .
Félagið hefur nú þegar lagt um 150 milljónir dollara í verkefnið , eða um 17 milljarða króna , sem er svipuð upphæð og kísilverið í Helguvík mun kosta .
Hvatamenn þess að álver Norðuráls rísi í Helguvík hafa bent á , eftir að ákvörðun um kísilver í Helguvík var kynnt , að kísilver mengi mun meira en álver , per kílóvattstund .
Það sé sérkennilegt að enginn hafi vakið máls á þeirri staðreynd , hvorki umhverfisráðherra né aðrir .
En umhverfisráðherra sjái hins vegar ástæðu til þess að slá álver í Helguvík út af borðinu , þrátt fyrir fjárfestingarsamning þann sem ríkisstjórnin gerði við Norðurál árið 2009 , en þar segir orðrétt í 14. grein samningsins : Fyrirheit ríkisstjórnarinnar 14.1. " Ríkisstjórnin mun gera allar nauðsynlegar ráðstafanir til þess að tryggja að Century og félagið njóti allra réttinda og hlunninda , sem samningur þessi veitir , og að engin ráðstöfun verði gerð er gæti takmarkað eða á annan hátt haft neikvæð áhrif á framkvæmd verkefnisins og starfsemi Century og / eða félagsins .
" Áætlanir gera ráð fyrir því að ríflega 2000 störf yrðu til um leið og framkvæmdir myndu hefjast og til lengri tíma litið hefðu hátt í 2000 manns starf í álbræðslu Norðuráls í Helguvík og afleiddum störfum .
Þeim hefur fjölgað að undanförnu , sem eru svartsýnir á að fyrirtækinu takist að loka þeim atriðum sem út af standa í samningum um raforkukaup og því gæti allt eins farið svo að horfið verði frá áformum um álversbyggingu í Helguvík .
Forsvarsmenn Reykjanesbæjar gera sér þrátt fyrir allt í hugarlund , að álverið í Helguvík muni rísa .
Verkefnið hafi vissulega tafist óhóflega , en smámsaman hafi ljónum verið rutt úr veginum og þeir trúa því að svo verði einnig með þær hindranir sem eftir standa , en þar séu stærstu málin að ljúka orkusamningum bæði við HS orku og OR .
Samkvæmt upplýsingum Morgunblaðsins hefur mikil vinna farið í samninga við Orkuveitu Reykjavíkur ( OR ) og HS orku .
Ákveðin niðurstaða fékkst í samningum við OR í árslok síðasta árs , sem er nú til frekari umfjöllunar hjá OR og Century Aluminium .
Búist er við endanlegri niðurstöðu hjá OR innan skamms , en Morgunblaðið hefur upplýsingar um það , að OR vilji í lengstu lög losna undan því að þurfa að efna þann orkusölusamning við Norðurál , sem gerður hefur verið .
Þar , eins og hjá HS orku , ræður arðsemiskrafan því sjónarmiði , en stjórnendur OR munu telja að ef staðið yrði við raforkusölusamninginn , yrði arðsemi af sölunni lítil sem engin .
" Staðan er flókin og mjög tvísýn .
Raunar hallast ég að því að hætt verði við byggingu álbræðslu í Helguvík .
Þetta er fyrst og fremst spurningin um það hver mun sitja uppi með Svarta Pétur , þ.e. hver mun skapa sér skaðabótaskyldu gagnvart Norðuráli , " segir viðmælandi úr orkugeiranum .
Hann segir að mörg mismunandi orkuver þurfi að koma til , til þess að fullnægja orkuþörf Norðuráls í Helguvík og það sé bara eitt slíkt í framkvæmd nú , sem sé fimmti áfangi Hellisheiðarvirkjunar .
Það sé því ljóst , að álbræðsla Norðuráls í Helguvík hefji ekki starfsemi á næstu árum .
Háar skaðabótakröfur Fullyrt er að ef OR ætlar að hlaupa frá þeirri niðurstöðu sem nú er fengin , þá kalli fyrirtækið yfir sig skaðabótakröfur upp á tugi milljarða króna .
En ekki er endilega víst , að þróunin verði sú , því samkvæmt upplýsingum Morgunblaðsins þá gera þeir hjá OR sér vonir um að annar raforkusali , HS orka , verði sá aðili sem hverfi frá samningum við Norðurál og því gæti skaðabótakrafan lent þar , en ekki hjá OR .
Og eigendur HS orku gera sér vitanlega samskonar vonir um vanefndir af hálfu OR , þannig að bótakrafan lenti hjá OR .
Raunar er ekki víst að þessi mál skýrist fyrr en í sumar , þar sem Norðurál hefur vísað deilu sinni við HS orku í gerðardóm .
Sá gerðardómur kemur saman hér á Íslandi í lok maí , skipaður einum fulltrúa frá Norðuráli , einum frá HS orku og einum sem aðilar koma sér saman um .
Gerðardómurinn mun úrskurða hvort HS orku beri að standa við orkusölusamning sem gerður var við Norðurál 2007 .
Orkusölusamningurinn kveður á um sölu á 200 megawöttum á ári til álbræðslu í Helguvík .
Ekki er búist við úrskurði gerðardómsins fyrr en í sumar .
Bent er á að þegar Magma átti í viðræðum við Geysi Green Energy um kaup á hlut þess félags í HS orku , hafi Norðurál boðið á móti Magma og þannig hafi verðið fyrir hlutinn hækkað umtalsvert .
Því hafi Magma þurft að greiða mun hærra verð fyrir hlutinn , en upphaflega var stefnt að .
Enn er engin niðurstaða fengin í samningum við HS orku , og eru forsvarsmenn Norðuráls sagðir vera orðnir langþreyttir á þeim átökum við nýja eigendur að HS orku , Magma Energy , sem gera mun hærri arðsemiskröfur vegna orkusölu en fyrri eigendur gerðu .
Ross Beaty lýsti því til dæmis yfir fyrir skemmstu að Magma ætlaði að leita á önnur mið vegna þess að arðsemi fjárfestinga í jarðvarma væri ekki nægileg , sem er talið nokkuð sérkennilegt í miðju söluferli á hluta HS Orku .
Því er haldið fram að Magma komi í veg fyrir það að samningar náist , þannig að hægt væri að setja framkvæmdir á fullan skrið á ný .
Þeir hjá HS orku benda á hinn bóginn á að það hafi verið Norðurál sem vísaði deilunni í gerðardóm og setti málið þar með í einskonar sjálfheldu .
Áætlað hefur verið að um helmingur þeirrar raforku sem myndi fást við virkjun í neðrihluta Þjórsár , yrði seldur til Norðuráls í Helguvík , þannig að Landsvirkjun hefði þá Norðurál sem eins konar kjölfestufjárfesti að þeim raforkukaupum , en myndi svo selja hinn helminginn í smærri skömmtum , til mismunandi verkefna og líklega til skemmri tíma .
Eftir að Hæstiréttur úrskurðaði að synjun Svandísar Svavarsdóttur umhverfisráðherra um að staðfesta tillögu Flóahrepps frá árinu 2008 að aðalskipulagi hefði verið ólögmæt , er talið líklegt að skriður komist á viðræður á milli Norðuráls og Landsvirkjunar á nýjan leik um raforkukaup Norðuráls .
Fleiri ljón í veginum Umhverfisráðherra staðfesti um síðustu helgi upprunalega tillögu Flóahrepps frá 2008 að aðalskipulagi .
En þótt það mál kunni að vera úr sögunni og þær tafir sem orsakast hafa af synjun ráðherrans , þá fer því fjarri að öll ljón séu þar með úr veginum .
Enn er rammaáætlun , sem átti að koma fram árið 2009 , ekki komin fram og virkjunaráform Landsvirkjunar í neðrihluta Þjórsár eru einnig tengd við þá áætlun .
Telja forsvarsmenn Norðuráls og Landsvirkjunar að stjórnvöld séu augljóslega að draga lappirnar , í þeim tilgangi einum að tefja , jafnvel koma í veg fyrir , að virkjunaráformin verði að veruleika .
" Ef það væri pólitískur vilji fyrir þessari virkjun , þá yrði lítið mál að hefja framkvæmdir , " segir viðmælandi .
Um síðustu helgi kom fram í máli umhverfisráðherra að það er ekki pólitískur vilji , alla vega ekki hennar , fyrir því að álbræðsla í Helguvík rísi .
Hún lýsti því sjónarmiði í samtali við Bylgjuna , að skoða bæri aðra fjárfestingarmöguleika og nefndi eldfjallaþjóðgarð að havaískri fyrirmynd sem dæmi ! Viðmælendur gagnrýna harðlega að það hefur tekið Orkustofnun tæplega tvö ár að afgreiða virkjanaleyfi á Reykjanesi .
Leyfið var afgreitt fyrir rúmri viku , með ýmsum skilyrðum , sem þýða , að mati HS orku að verkefnið muni tefjast um tvö til tvö og hálft ár og kostnaður muni aukast um tvo til tvo og hálfan millarð króna .
Gagnrýnin beinist ekki síst að því að Orkustofnun skilyrðir hvar megi taka orkuna , þannig að HS orka þyrfti að leita út fyrir það svæði sem ætlunin var að virkja á .
Þannig væri virkjunin komin út fyrir skipulagt atvinnu- og orkunýtingarsvæði , og þyrfti því mögulega að fara í deiliskipulag og jafnvel umverfismat .
" Menn eru vitanlega alveg miður sín yfir þessari niðurstöðu Orkustofnunar , þegar hún loksins fæst , eftir tæp tvö ár , " segir viðmælandi af Suðurnesjum .
Stjórnendur HS Orku hyggjast leggja fram stjórnsýslukæru vegna harðra krafna Orkustofnunar vegna virkjanaleyfis Reykjanesvirkjunar .
Samkvæmt upplýsingum Morgunblaðsins kom það fram á fundi á vegum iðnaðarráðherra með sveitarstjórnarmönnum og þingmönnum þann 16. febrúar sl. , að HS orka undirbýr nú að kæra það takmarkaða virkjunarleyfi , sem Orkustofnun hefur veitt fyrirtækinu , til iðnaðarráðherra .
Binda menn einkum vonir við það að Katrín Júlíusdóttir , iðnaðarráðherra muni veita fyrirhugaðri virkjunarframkvæmd brautargengi , en þeir segja að ráðherrann hafi unnið samkvæmt skráðum yfirlýsingum ríkisstjórnarinnar úr fjárfestingarsamningnum .
En þó telja þeir að ekki sé á vísan að róa með stuðning við framkvæmdina frá ríkisstjórn , þar sem Svandís Svavarsdóttir umhverfisráðherra og Ögmundur Jónasson innanríkisráðherra hafa bæði lýst sig andvíg álbræðslu í Helguvík .
Þrátt fyrir ítrekaðar tilraunir í þessari viku hefur ekki tekist að ná sambandi við Katrínu Júlíusdóttur , iðnaðarráðherra .
Að framansögðu er ljóst að framtíð álverksmiðju Norðuráls í Helguvík er í mikilli óvissu og ólíklegt er að endanleg niðurstaða fáist um hvort af verkefninu verður , fyrr en á miðju sumri .
Magma Energy Ekki talið fjárhagslega burðugt Sérfræðingar sem rætt var við , telja að Magma sé fjárhagslega afskaplega vanbúið til þess að standa í stórframkvæmdum , eins og jarðvarmavirkjun á Krísuvíkursvæðinu og því sé skiljanlegt að félagið reyni nú að selja 16 eða 17 lífeyrissjóðum 20-25% hlut í Magma fyrir 6,5-8 milljarða króna .
Bent er á að í síðasta uppgjöri Magma komi fram að félagið eigi 20 milljónir dollara , eða rúmlega 2,3 milljarða króna , sem sé bara smápeningur , þegar um jafnfjárfrekar framkvæmdir er að ræða og virkjanir .
Jafnframt sé félagið með 20 milljóna dollara lánalínu frá aðaleiganda sínum , Ross Beaty , á afar háum vöxtum , að því er fullyrt er .
Þegar Magma keypti hlut Geysis Green í HS orku , þá var talið að Magma myndi koma inn með það fjármagn sem þyrfti til virkjanaframkvæmda .
Sú staða er ekki talin vera skýr núna , þar sem fjármagnskostnaður fyrirtækisins hafi aukist gríðarlega undanfarna átta mánuði , sem þýði , að fróðra mati , að Magma sé einkum að fjármagna sig á lánsfé .
Þá þykir það ekki hafa hjálpað að bæði fjármálaráðherra og forsætisráðherra hafa opinberlega látið að því liggja , að eignarnám ríkisins á eigum Magma komi til greina .
" Ísland er ekki eyland í skilningi alþjóðlegrar fjármögnunar .
Það er vitanlega hlustað á það úti í heimi , þegar ráðherrar í ríkisstjórn Íslands eru að hóta einkafyrirtækjum eignarnámi og þær hjálpa síður en svo alþjóðlegri fjármögnun svona verkefna , " segir sérfræðingur sem rætt var við .
Árni Sigfússon , bæjarstjóri í Reykjanesbæ Unnt að ljúka þessu máli " Þrátt fyrir ótrúlegar hindranir , undanfarin fimm ár , við að koma þessu verkefni áfram , þá hefur okkur tekist að komast yfir hindranirnar .
Þeim hefur fækkað verulega á leiðinni og ég trúi því að ef orkufyrirtækin ná saman með Norðuráli um orkuverð og Norðurál er ásátt um þann tíma sem tekur að útvega orkuna , sé unnt að ljúka málinu .
Norðurál er þegar búið að setja gífurlega fjármuni í verkefnið í Helguvík , þannig að ég tel einsýnt að menn hljóti að reyna að ná saman um að álver Norðuráls rísi í Helguvík .
" Ragnar Guðmundsson , forstjóri Norðuráls Fjármögnun tryggð " Norðurál hefur lokið öllum undirbúningi vegna álversins í Helguvík .
Öll leyfi liggja fyrir , fjármögnun hefur verið tryggð og búið er að semja um kaup á búnaði og við verktaka .
Verkefnið mun veita allt að 2.000 manns atvinnu , skapa fyrirtækjum á svæðinu mikil verkefni og bæta afkomu ríkissjóðs og annarra opinberra aðila um að minnsta kosti 1 milljarð króna á mánuði .
Norðurál er tilbúið að koma verkefninu á fulla ferð með skömmum fyrirvara .
Þær tafir sem orðið hafa á frágangi orkuöflunar fyrir verkefnið hafa hins vegar komið bæði okkur og Suðurnesjamönnum verulega á óvart .
" Haraldur Flosi Tryggvason , stjórnarformaður OR Ákvörðun á næstu mánuðum " Við erum ennþá í samningaviðræðum við Norðurál þrátt fyrir að tímafrestir samninga frá árinu 2007 séu útrunnir .
Við í stjórn Orkuveitu Reykjavíkur erum nú að vinna í þeim upplýsingum sem aflað hefur verið .
Við erum að leita leiða til þess að fara í Hverahlíðarvirkjun , þó niðurstaða í þeim efnum sé enn ekki fengin .
Við munum standa við alla gerða samninga .
Ákvörðun verður náttúrlega að liggja fyrir á næstu mánuðum .
Við gerum okkur grein fyrir því , en ég get ekki sagt til um það nákvæmlega hvenær niðurstaða liggur fyrir .
" Ásgeir Margeirsson , forstjóri Magma Viljum ná samningum " Okkar vilji stendur til þess að ná samningum , þannig að verkefnið geti farið af stað .
Menn eru að reyna að ná saman um orkuafhendingu , verð og magn .
Það sem truflar eru náttúrlega forsendubreytingar , frá því að samningurinn var gerður á milli HS orku og Norðuráls , árið 2007 .
Það hafa orðið verulegar kostnaðarhækkanir á framkvæmdum annars vegar og hins vegar er fjármögnun bæði erfiðari og dýrari en hún var .
Við teljum reyndar að gamli samningurinn sé úr gildi fallinn , en þeim ágreiningi hefur Norðurál vísað í gerðardóm , eins og kunnugt er .
" Guðni A. Jóhannesson , orkumálastjóri Metum takmörk auðlindarinnar " Þegar Orkustofnun veitir virkjanaleyfi , þá tekur hún mið af því að virkjað sé með þeim hætti að auðlindin afkasti því sem hún þarf að gera og yfir nógu langan tíma .
Okkar niðurstaða beinist fyrst og fremst að því að meta hver eru takmörk auðlindarinnar og hvað er hægt að vinna mikið afl úr auðlindinni .
Við höfum verið gagnrýndir fyrir það hversu langan tíma það hefur tekið að afgreiða virkjanaleyfið á Reykjanesi .
Það hefur vissulega dregist , en virkjanaleyfi megum við ekki gefa út nema á grundvelli gildandi skipulags og það var ekki tilbúið fyrr en í árslok 2010 .
" 