Guð minn góður , það er úti um okkur ! " hrópaði Kenneth Rayment flugmaður British European Airways , flugs 609 , á þessum degi fyrir 53 árum .
Vélin var í flugtaki frá München-Riem-flugvellinum í München og flugmennirnir höfðu áttað sig á því að krap á brautinni kom í veg fyrir að hún kæmist í loftið .
Vélin rann fram af brautinni og skall stjórnlaus á girðingu sem umlukti flugvöllinn , hentist þaðan yfir veg og lenti á íbúðarhúsi , þar sem annar vængurinn rifnaði af henni .
Heima var móðir ásamt þremur börnum sínum og tókst þeim á ævintýralegan hátt að komast út úr brennandi húsinu .
Hluti af stélinu rifnaði af áður en flugstjórnarklefinn hafnaði á tré og hægri hluti flugvélarbolsins á timburkofa .
Þar var fyrir trukkur , fullur af hjólbörðum og eldsneyti , sem sprakk í loft upp .
Þá loks staðnæmdist vélin .
Tuttugu af 44 farþegum um borð létust samstundis og þrír dóu skömmu síðar á sjúkrahúsi af sárum sínum .
Slysið vakti heimsathygli , ekki síst fyrir þær sakir að um borð í vélinni voru Englandsmeistarar Manchester United , eitt besta knattspyrnulið heims , sem hafði millilent í München á leið heim frá Belgrað , þar sem liðið hafði unnið frækilegan sigur í Evrópukeppninni .
Átta leikmenn United týndu lífi í slysinu .
Geoff Bent , Roger Byrne , Eddie Coleman , Mark Jones , David Pegg , Tommy Taylor og Liam Whelan létust samstundis og Duncan Edwards fimmtán dögum síðar á sjúkrahúsi .
Tveir til viðbótar , Johnny Berry og Jackie Blanchflower , slösuðust svo illa að þeir léku ekki framar knattspyrnu .
Þá hlaut knattspyrnustjórinn , Matt Busby , svo alvarlega áverka að hann lá milli heims og helju á sjúkrahúsi í meira en tvo mánuði .
Þeir farþegar sem lifðu af og gátu sig hrært brutu sér eins fljótt og auðið var leið út úr flakinu enda óttaðist flugstjórinn , James Thain , að vélin gæti sprungið á hverri stundu .
Þegar Harry Gregg , markvörður United , rankaði við sér hélt hann að hann væri látinn .
Hann fann blóð vætla niður andlit sér og óttaðist að hvirfillinn hefði verið brotinn af líkt og skurn á harðsoðnu eggi .
Þegar Gregg gerði sér grein fyrir því að hann var réttum megin móðunnar miklu fór hann á stjá .
Hann sá skímu á bol vélarinnar , sparkaði á hann gat og skreið út .
Þegar hann hafði náð áttum gerði Gregg hið óráðlega , æddi aftur inn í logandi flakið í þeirri von að finna einhvern á lífi .
Fyrstir á vegi markvarðarins urðu liðsfélagar hans , Dennis Viollet og Bobby Charlton , sem skipt höfðu um sæti við Taylor og Pegg að ósk þeirra síðarnefndu , þar sem þeir töldu sig öruggari aftur í vélinni .
Gregg hélt að þeir væru báðir látnir en dró þá eigi að síður á buxunum út úr flakinu .
Honum létti stórum þegar þeir komust til meðvitundar .
Aftur rauk Gregg inn í vélina til að aðstoða hina illa slösuðu Blanchflower og Busby .
Þá kom hann júgóslavneskri móður og dóttur hennar í öruggt skjól .
Einstakt afrek hjá Gregg sem enn er á lífi , 78 ára gamall .
Orsök slyssins var upphaflega rakin til vanrækslu Thains flugstjóra .
Talið var að honum hefði láðst að bræða ísingu af vængjum vélarinnar enda þótt sjónarvottar bæru annað .
Síðar komst rannsóknanefnd flugslysa að þeirri niðurstöðu að krapið á brautinni hefði í raun stuðlað að slysinu , útilokað hefði verið að ná vélinni á loft við þessar aðstæður .
Nafn Thains var þó ekki hreinsað að fullu fyrr en tíu árum síðar .
Blóðtaka Manchester United var mikil enda missti félagið flesta sína bestu leikmenn .
Sumir segja til að mynda að hinn 21 árs gamli Duncan Edwards hafi verið á góðri leið með að verða besti leikmaður álfunnar .
Nokkur mögur ár komu að vonum í kjölfarið en Matt Busby lét ekki deigan síga , sneri aftur í stjórasætið þegar heilsan leyfði og gerði Manchester United að Evrópumeistara tíu árum síðar .
Í því liði voru tveir leikmenn sem lifðu af flugslysið , Bill Foulkes og Bobby Charlton .
orri@mbl.is 