Það er miklu betra að upplifa með því að lesa sjálfur en að láta aðra ákveða fyrir sig hvernig bók er .
Þetta sannreyndi ég enn einu sinni nú á dögunum þegar ég las stórmerkilega ævisögu rithöfundarins Somersets Maughams eftir Selinu Hastings .
Þetta er ein af þessum 600 blaðsíðna ævisögum sem Bretar eru svo lagnir við að skrifa .
Áður en ég las bókina hafði ég lesið lofsamlega gagnrýni um hana .
Gagnýnandinn hélt því reyndar fram að bókin drægi upp einkar ógeðfellda mynd af Maugham .
Dómurinn allur , sem var vel skrifaður , einkenndist af andúð gagnrýnandans á persónuleika Maughams .
Ég las bókina og var sammála gagnrýnandanum um gæði hennar en himinhrópandi ósammála um Maugham sjálfan .
Vissulega var hann stundum dyntóttur og meinyrtur , en öll eigum við okkar vondu daga .
Gagnrýnandinn sagði að Maugham hefði komið illa fram við konu sína .
En hún kom einnig illa fram við hann .
Maugham kunni aldrei vel við konu sína og kvæntist henni einungis af því að hún var barnshafandi eftir hann .
Þau áttu einfaldlega skelfilega illa saman og auðvitað er það hreint helvíti fyrir hvern sem er að þurfa að vera undir sama þaki og manneskja sem hann þolir ekki .
Auk þess er það varla uppskrift að hamingju þegar samkynhneigður karlmaður gangur í hjónaband með konu .
Gagnrýnandinn sem hamaðist í Maugham var á villigötum því hann var að leita að fullkominni manneskju .
Hinn mannlegi Maugham er lifandi í öllum sínum miklu og merkilegu mótsögnum í góðri ævisögu .
Stundum algjörlega óþolandi .
En stundum líka aðdáunarverður maður sem átti til blíðu , viðkvæmni og örlæti .
