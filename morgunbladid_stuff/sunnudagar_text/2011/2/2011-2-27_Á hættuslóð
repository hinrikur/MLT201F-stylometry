Ríkisstjórnin virðist hafa ákveðið að gefa Hæstarétti Íslands langt nef og láta hóp manna sem valdir voru í ógiltri klúðurskosningu skrifa stjórnarskrá handa þeim volaða lýð sem byggir þetta land .
Það fer vel á þessu .
Ríkisstjórnin hafði áður á ferli sínum ráðist gegn sjálfstæði seðlabanka landsins og tekið á þjóðina hundruð milljarða króna , sem lög standa þó gegn .
Þessi ríkisstjórn virðist vera á móti réttarríkinu og þrígreiningu valdsins .
Ekki er ólíklegt að þau verk hennar sem litast af þeirri áráttu verði þau sem skapa varanlegastan skaða þótt margt hafi hún vont gert .
Hún fer offari í skattheimtu sem er eins og strá sandi yfir tannhjól efnahagslífsins í stað þess að smyrja þau .
Ríkisstjórnin hefur fengið öflugan stuðning talsmanns atvinnulífsins við skattheimtuna og að skutla hundruðum milljarða á herðar íslensks almennings af annarra manna skuldum .
Allt er þetta bölvað og gerir bjargræðisleit þjóðarinnar þungbærari .
En hin áráttan sem áður var nefnd er þó enn verri og skaðsemin meiri og dýpri .
Og ekki þarf að nefna það að taki sá hópur sem kallaður var til í hinni dræmu en þó umfram allt ógiltu klúðurskosningu þátt í leik ríkisstjórnarinnar hefur hann undirstrikað að það er eina fólkið í landinu sem vitað er um með vissu sem ekki ætti að koma nálægt því að krukka í stjórnarskrá landsins .
Að vísu eru þeir til sem benda á að þessu fólki hafi aldrei verið ætlað annað en að vera leiktjöld fyrir þá sem eru langt komnir með tillögur sínar um stjórnarskrárbreytingar .
Sama nefndin sem sagði að dagsparts þjóðfundur á hundrað borðum hefði komið upp með sömu tillögurnar og nefndin sjálf hefði einmitt verið að vinna að á bak við luktar dyr .
Sú magnþrungna tilviljun og kenningin um málamyndastarf stjórnlagaþingsnefndar eru þó aukaatriði .
Viljinn til þess að taka ekki í verki mark á æðsta dómstól landsins er stærsta skemmdarverkið .
Það dugar jafnvel ekki til að hinn kunni lögspekingur Egill Helgason hafi í vikunni úrskurðað að samhljóða dómur sex hæstaréttardómara væri " hæpinn " .
Víðar fyrirlitning á dómstólum En viðhorfin til dómstóla og réttarfars hafa birst í dapurlegu ljósi hjá fleirum en ríkisstjórninni upp á síðkastið .
Andlegur sálufélagi Samfylkingarinnar sem nú gegnir illu heilli forstöðu fyrir ESA-eftirlitsstofnuninni sýndi heldur betur á spilin sín þegar hann var hér á ferð fyrir skömmu .
Í ljós kom að hann var búinn að ákveða hver yrði niðurstaða þeirrar stofnunar , sem hann gerði ærulitla með ummælum sínum , um tvímælalausar skyldur íslensks almennings til að greiða skuldir einkabanka vegna viðskipta hans .
Og hann lét ekki þar við sitja , heldur sló hann um sig með fullyrðingum um að vildu Íslendingar ekki una niðurstöðu ESA , byggðri á bjargfastri hugljómun hans sjálfs , þá yrði málinu komið til úrskurðar hjá EFTA-dómstólnum sem alltaf dæmdi í samræmi við kröfur ESA að sögn hans .
Nú hefur runnið upp fyrir þessum oflátungi að kannski hefði hann betur þagað um þetta þægilega fyrirkomulag , sem hann gaf til kynna að ríkti á milli ESA og EFTA-dómstólsins .
Ekki síst vegna þess að það gæti dregið athyglina að því að inn í þann dómstól væri einmitt að setjast landi ESA-forsprakkans sem hefði líka tekið afstöðu utan réttar gegn Íslendingum .
Það er reyndar athyglisvert mjög hvað þessir frændur okkar á Norðurlöndum hafa iðulega sýnt auðmýkt sína og þjónkun við Brusselvaldið og AGS þegar Íslendingar eiga í hlut .
Er það reyndar í samræmi við það , sem þekkt er , að smáþjóðirnar í Evrópusambandinu virðast líta svo á að þær gegni þar eins konar þjónshlutverkum við þá stærri .
Enda tala forystumenn hinna síðarnefndu um starfsbræðurna þaðan sem " hin talandi jakkaföt " á fundum ESB og krunka áhugalaust saman á meðan jakkafötin fara með rullurnar sínar á opinberum fundum .
Fullveldissjónarmið voru úrslitaatriði Þegar Íslendingar fullgiltu á sínu þingi samninginn um hið Evrópska efnhagssvæði var eitt atriði einna fyrirferðarmest í umræðunni .
Það atriði snýr að stjórnarskránni .
Vitað er og viðurkennt að aðild Íslands að ESB fer ekki fram að óbreyttri stjórnarskrá .
Auðvitað ætti ekki nein ríkisstjórn og enn síður Alþingi að vera í viðræðum og enn síður aðlögun að ESB að óbreyttri stjórnarskrá .
Vildi ríkið sækjast eftir aðild að þessu sambandi væri bæði sjálfsagt og eðlilegt að láta fyrst á það reyna hvort stuðningur fengist við það að breyta stjórnarskrá landsins þannig að slík aðild mætti fara fram .
Varðandi samninginn um Evrópska efnhagssvæðið var það mat þáverandi ríkisstjórnar að stjórnarskráin rúmaði samninginn , þar sem fullveldi væri ekki afsalað með honum .
Réð spurningin um óskert löggjafarvald og dómsvald þar mestu .
Ríkisstjórnin setti niður nefnd lögspekinga til að semja álitsgerð um þetta atriði .
Það gerðu reyndar andstæðingar samningsins líka .
Niðurstaða fyrri nefndarinnar varð sú að samningurinn væri innan heimilda stjórnarskrárinnar .
Þar munaði þó ekki miklu .
Hin nefndin hafði um það atriði miklar efasemdir .
Hefði sú túlkun verið uppi þá um gildi úrskurða EFTA-dómstólsins og bindingu þeirra sem dómsniðurstöðu fyrir Ísland , sem sumir lögfræðingar bera fram nú , getur enginn vafi verið á að þá hefði samningurinn ekki rúmast innan stjórnarskrárinnar .
Slíkt framsal á dómsvaldi hefði gert út um það atriði .
Nýlegur dómur Hæstaréttar sýnir glöggt að rétturinn er sjálfur ekki í vafa um þetta .
Hræðsluáróður um " dómstólaleið " missir flug Því er augljóst að það er aðeins tímaspursmál hvenær hræðsluáróðurinn um dómstólaleiðina missir allt flug .
Hinn mikli hræðsluáróður sem fór af stað fyrir þjóðaratkvæðagreiðsluna fyrir ári reyndist ómerkilegur spuni og ósannindavaðall , sem margir vilja helst ekki muna eftir núna .
Stofnun eins og Seðlabankinn skaðaði sig varanlega er hann lét hafa sig í að taka þátt í slíku .
Sennilega gerði þátttaka " fræðasamfélagsins " í flutningi á heimsendaspám ekkert til fyrir það , enda ekki úr háum söðli að detta .
Tvö prósent Íslendinga féllu fyrir hræðsluáróðrinum þá .
Níutíu og átta prósent þeirra sem kusu stóðu í lappirnar .
Vona verður að kjarkleysi ríkisstjórnarinnar sé ekki smitandi núna eins og aðrar pestir með horkranga og hósta .
