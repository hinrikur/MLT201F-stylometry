" Þegar tekið er á viðfangsefni sem ekki hefur verið álitið listrænt og því breytt í listrænt verk , þá mun fólk alltaf upplifa það á nýjan hátt , " segja Libia Castro og Ólafur Ólafsson .
Í dag verður flutt verk þeirra sem byggist á stjórnarskrá Íslands , við tónlist Karólínu Eiríksdóttur .
Einar Falur Ingólfsson efi@mbl.is Stjórnarskrá lýðveldisins Íslands verður flutt í Hafnarborg í dag klukkan 15 sem tónlistar- og myndlistargjörningur .
Flutningurinn tekur um 40 mínútur og að honum loknum verður opnuð sýning höfunda verksins , listamannanna Libiu Casto og Ólafs Ólafssonar , þar sem myndbandsverk með sama titli skipar meginsess .
Myndbandsverkið , sem er upptaka frá flutningi þess í sjónvarpssal , verður síðan flutt í Sjónvarpinu á miðvikudaginn kemur , 16. febrúar og endursýnt sunnudaginn 20. febrúar .
Upphaf verksins má rekja til ársins 2007 er þau Libia og Ólafur fengu Karólínu Eiríksdóttur tónskáld til liðs við sig og báðu hana að semja tónverk við 81 grein stjórnarskrár Íslands .
Verkið var fyrst flutt á Akureyri árið 2008 og var tónlist Karólínu við þennan grundvallarlagatexta tilnefnt til íslensku tónlistarverðlaunanna það ár .
Verkið er flutt af kammerkórnum Hymnodiu undir stjórn Eyþórs Inga Jónssonar , ásamt einsöngvurunum Ingibjörgu Guðjónsdóttur og Bergþóri Pálssyni , Tinnu Þorsteinsdóttur píanóleikara og Gunnlaugi Torfa Stefánssyni kontrabassaleikara .
Sýningarstjóri er Hanna Styrmisdóttir .
Tónlist Karólínu eins og ferðalag Libia Castro , sem er spænsk , og Ólafur Ólafsson hafa starfað saman frá árinu 1997 .
Þau eru þekkt fyrir verk sem einkennast af opnum og gagnrýnum vinnubrögðum þar sem listamennirnir takast á við spurningar úr samtímanum , sem þau greina og setja fram í listrænni útfærslu .
Þau hafa sýnt víða og verða fulltrúar Íslands á Feneyjatvíæringnum í sumar .
Í verkinu fá áhorfendur að kynna sér efni stjórnarskárinnar gegnum listræna framsetningu og jafnframt gefst tækifæri til að velta fyrir sér ýmsum formrænum og hugmyndalegum möguleikum sem standa listamönnum til boða .
" Tónlist Karólínu er eins og ferðalag sem spannar ólíkar tilfiningar , " segir Libia þegar þau Ólafur gera hlé á uppsetningu sýningarinnar til að ræða bakgrunn og eðli hennar .
" Ákveðin spenna myndast milli tilfinningaríkrar tónlistarinnar og textans , sem er hreinn og klár og býr ekki yfir miklum tilfinningasveiflum .
" Þau segja að þegar verkið var sýnt á Akureyri árið 2008 hafi þau strax rætt um að ákjósanlegt væri að setja það líka upp á Reykjavíkursvæðinu auk þess sem þau langaði að taka flutninginn upp á myndband og fá að sýna í sjónvarpi , eins og nú hefur gengið eftir .
" Það eru nokkrar ástæður fyrir því að við byrjuðum að vinna með stjórnarskrána en það ætti samt ekki að koma á óvart að sjá okkur vinna með þetta plagg á okkar hátt , " segir Ólafur .
" Þetta kom í framhaldi af verki sem við gerðum á árunum 2005-2006 , Ó heilaga tímanna þúsund ! , en það var fyrsta verkið okkar með tónlist .
Þá unnum við með þjóðsönginn og breyttum uppröðun orðanna með litlum leik og útkoman var í anda titilsins .
Verkið var flutt af Hrólfi Sæmundssyni söngvara í Kolaportinu og tekið þar upp .
Með því að breyta röð orðanna kom út absúrd skáldskapur sem við töldum verða illskiljanlegan en staðreyndin er samt sú að þau orð í textanum sem hafa sterka trúarlega og rómantíska merkingu stóðu samt alltaf út úr .
Rétt eins og stjórnarskráin er nú flutt sem myndverk , þá höfum við gjarnan unnið á mörkum hins hefðbundna rýmis listarinnar og almenningsrýmis .
Við vildum flytja Ó , heilaga tímanna þúsund ! í almenningsrými og hér á landi er hvergi að finna viðlíka menningarlegan fjölbreytileika og í Kolaportinu .
" Þau Libia og Ólafur komust þarna að því að þeim þótti áhugavert að blanda tónlist við sýn þeirra , tilfinningarnar sem tónlistin miðlar tengjast umfjöllunarefnum á forvitnilegan hátt .
" Tónlist er vinsæl og nær til fólks á annan hátt en sjónlistir , " segja þau .
" Við viljum líka teygja okkur í aðra miðla og annað samhengi , vinna með fólki .
" Margar leiðir í myndlistinni Þau segjast hafa verið að velta fyrir sér sjálfsmynd vestrænna samfélaga og hugmyndum um lýðræði og það hafi leitt þau að stjórnarskránni sem viðfangsefni .
" Við lærum um viðfangsefnið í ferlinu og fáum hugmyndir að verkum .
Fyrst unnum við með þjóðsönginn , sem er eitt af þjóðartáknunum , og það leiddi okkur að grundvallartextanum , stjórnarskránni .
Við erum ekki sérfræðingar í viðfangsefninu en höfum samt ákveðna sýn á það .
" Libia segir að listamenn hafi á öllum tímum rannsakað veröldina í kringum sig með því að nýta sér möguleika þeirra tíma og varpað hugmyndum sínum aftur til samfélagsins í gegnum listaverkin .
" Við notum tækifærið til að finna aðferðir til að skapa verk og móta okkar eigin list í ferlinu , " bætir Ólafur við .
" Í þessu tilviki vekur stjórnarskráin áhuga okkar og við kynnum okkur hana , finnum okkar sjónarhorn og nálgun , skilgreinum það , finnum fólk að vinna með , og vinnum síðan úr efniviðnum .
" Nú er umrædd stjórnarskrá skilgreind sem grundvallartexti lýðveldisins og er að sumu leyti umdeild , en hefur sem lagatexti ekki verið skilgreind samkvæmt neinum listrænum formerkjum .
" Þegar tekið er á viðfangsefni sem ekki hefur verið álitið listrænt og því breytt í listrænt verk , þá mun fólk alltaf upplifa það á nýjan hátt , " segir Libia .
" Okkur finnst það áhugaverð umbreyting .
Við teljum að allt geti verið viðfangsefni fyrir listina , hugsunin hefur aðgang að hverju sem er .
Það á að vera hægt að vinna með öll viðfangsefni á þennan hátt .
Í flutningnum á verki Karólínu mun fólk upplifa stjórnarskrána á allt annan hátt en þegar það les hana – og kannski hefur það aldrei lesið hana og mun því upplifa hana svona í fyrsta skipti .
" Ólafur segir að í hinu ófyrirsjáanlega augnabliki , þegar viðtekin gildi eru færð í annað samhengi , eins og þau gera iðulega í verkum þeirra , hreyfi það við fólki á óvæntan hátt .
" Í myndlist okkar eru leiðirnar margar , " segir hann .
" Við erum opin í verkum okkar og vinnum ekki fyrir óskilgreinda elítu heldur má segja að við vinnum að list okkar þrátt fyrir hana .
Við kunnum að meta óvissuna sem skapast þegar listaverk ávarpar hóp sem hefðin segir að það eigi ekki endilega að ávarpa .
Ef móttökuhópurinn er óvenjulegur þá getur hið venjulegasta listaverk skapað óvenjulega orku .
" Listin er til að opinbera hluti Einn þáttur verksins er bolir sem flytjendur tónverksins klæðast og eru síðan sýndir í salnum .
Libia og Ólafur hafa unnið með þessa boli , sem þau sauma mislita misstóra hringi á , frá árinu 2003 er þau notuðu þá fyrst í verk sem þau sýndu í myndlistarmiðstöðinni Platform Garanti í Istanbul .
Bolirnir hafa ýmsar vísanir , þau segjast meðal annars líta á þá sem einskonar abstrakt málverk og sem " óeinkennisbúninga " , auk þess sem þeir vísa í hirðfíflið sem eitt mátti spyrja einvaldinn óþægilegra spurninga .
" Listin er til að opinbera hluti , gera þá sýnilega , til að tala um þá , " segja þau Libia og Ólafur .
" Listin getur verið eins og þynnir eða límleysir , en hún getur líka límt hluti saman á óvæntan hátt .
Hún losar um ýmislegt sem á að vera gefið og fastnjörvað , en þá opnast ný sýn á það .
" 