Ronald Reagan Bandaríkjaforseti hefði orðið 100 ára þennan sunnudag .
Gáfumannafélagið í Bandaríkjunum reyndi að tala hann niður frá fyrstu stund hans í Hvíta húsinu .
Reagan bar sigurorð af Carter forseta í forsetakosningunum 1980 .
Spuninn var að Carter væri svo gáfaður en hollywoodleikarinn væri ekki annað en það , ómenntaður og illa gefinn .
Carter setti sig inn í hvert mál út í hörgul en Reagan vissi ekkert um neitt nema fyrirsögnina á efninu og þyrfti að hafa talspjöld frá aðstoðarmönnum til að geta tekið þátt í umræðum .
Carter ynni 18 tíma á sólarhring á meðan Reagan svæfi út og fengi sér lúr þess á milli .
Carter héldi um alla spotta á meðan Reagan þyrfti að láta semja hvert orð fyrir sig , hvort sem það væri bréf eða ræður .
Þess utan væri Reagan gamall og gott ef ekki elliær .
Reagan tók öllum þessum spuna elskulega , hafði ekki nokkrar áhyggjur af honum og ýtti undir hann í ræðum og á blaðamannafundum .
" Mér þótti skemmtilegast að læra mannkynssögu , " sagði hann á fundi með nemendum í skóla einum .
" Og þá segið þið sjálfsagt að það hafi verið auðvelt í mínu ungdæmi því svo lítið hafi verið búið af mannkynssögunni .
" Og þegar blaðamenn sögðu við hann að það væri enn einn vitnisburðurinn um að aðrir stýrðu málum í nafni forsetans en ekki hann , að hann skyldi ekki hafa verið vakinn áður en herinn skaut niður tvær líbískar herþotur , brást Reagan þannig við : " Já , þetta eru svo alvarlegar ábendingar að ég hef gefið fyrirmæli um að næst þegar eitthvað merkilegt gerist verði ég vakinn þegar í stað , jafnvel þótt það sé á miðjum ríkisstjórnarfundi .
" Hver var galdurinn við gengi Reagans ? Og ekki leið á löngu áður en forsetinn átti hvert bein í mörgum landa sinna .
Þegar hann hætti var hann vinsælasti forseti sem yfirgefið hafði Hvíta húsið , en margur forsetinn er á lægsta punkti sinna vinsælda á þeim tímamótum .
Og þegar skjöl forsetans voru skoðuð eftir að hann var sestur í helgan stein kom í ljós að hann hafði ekki aðeins sagt fyrir um meginefni ræðna sinna heldur skrifað þær flestar með penna frá orði til orðs og handskrifað að auki þúsundir svarbréfa til óbreyttra bandarískra borgara .
Og þegar Obama flutti ávarp sitt á dögunum til þings og þjóðar , hið fyrsta eftir að hafa tapað illa í þingkosningum , hvað höfðu spunameistarar hans að segja í framhaldinu ? Þá var reynt að draga upp þá mynd í spjallþáttum að Obama forseti hefði í mörgu minnt á Ronald Reagan í boðskap sínum og framgöngu .
En Obama hefur eins og kunnugt er verið talinn einn vinstrisinnaðasti forseti í sögu Bandaríkjanna .
En hver var þá hinn pólitíski galdur Reagans ? Sennilega einkum sá að það var enginn galdur .
Reagan hafði lífsskoðun .
Þegar mál eða verkefni komu upp lét hann ekki gera kannanir , eða lét þreifara vera í sambandi við markhópa .
Hann mátaði viðfangsefnin við lífsskoðanir sínar og brást við í samræmi við það .
Hann hafði gengið til kosninga með þær lífsskoðanir að leiðarljósi .
Þeir sem kusu hann sem og þeir sem gerðu það ekki vissu fyrir hvað hann stóð .
Það voru engar brellur , engin brögð , engir galdrar .
Vissi alltaf hvert ferðinni var heitið Reagan hafði ekki horn í síðu gáfumannafélagsins sem reyndi að draga hæfileika hans og getu í efa .
En hann gerði heldur ekkert með þá félagsmenn og það þótti þeim verst .
Hann hélt sínu striki , tryggur sínum lífsskoðunum og tryggur þeim sem höfðu starfað með honum og fyrir hann .
Það eru þeir sem ekki standa fyrir neitt , hafa enga innri sannfæringu né lífsskoðun sem þurfa að vita hvaðan vindurinn blæs í það og það sinnið , þurfa spunann og galdrana .
Hinir , sem eru trúir því sem þeir hafa tileinkað sér og sagt almenningi að þeir stæðu fyrir , villast ekki svo auðveldlega í hinum pólitísku myrkviðum .
Og það hjálpaði Reagan örugglega að hann fylgdi lífsskoðunum sínum ekki eftir með hrokafullum hætti þess sem hefur höndlað hið eina rétta og gefur því lítið fyrir sjónarmið og viðhorf annarra .
Hann vildi mjög gjarnan að menn stilltu sínum sjónarmiðum upp gagnvart boðskap annarra og tækju svo sína afstöðu .
Mátulega góður leikari En hitt , sem reynt var að nota til að gera lítið úr Reagan , að forsetinn væri bara leikari en ekki lögspekingur eða stjórnmálafræðingur , varð forsetanum einnig til framdráttar , af því að það sem mestu skipti , fastmótaðar lífsskoðanir , var í lagi .
" Einhverjum þótti lítið til koma að ég væri " bara " leikari , " sagði hann .
" Sjálfur tel ég reyndar að það hljóti að vera snúið að standa í núverandi starfi mínu nema hafa dálitla leikarahæfileika .
Ekki endilega mikla , en dálitla , og ég uppfylli einmitt það skilyrði .
" Það þótti tilvalið til að gera grín að Reagan að hann hafði á leikaraferli sínum leikið á móti simpansa .
" Já , " sagði Reagan , " ég lærði mikið af honum , en það hefur verið haft eftir apanum að það hafi ekki verið gagnkvæmt .
" Afslappað sjálfsöryggi Reagans varð til þess að það rann upp fyrir mönnum að gagnrýni , spuni um heimsku og getuleysi , hafði ekki nein áhrif á forsetann .
Hann vissi sjálfur hvað hann gat og fyrir hvað hann stóð , svo slíkt hrökk af honum eins og vatn af gæs .
Hans nánasti bandamaður í alþjóðlegum samskiptum var járnfrúin í Bretlandi , frú Thatcher .
Lífsskoðanir voru ekki síður fastmótaðar þar en hjá forsetanum .
En að öðru leyti voru þau mjög ólík .
Kímnigáfa frúarinnar var jafntakmörkuð og hún var yfirfljótandi hjá forsetanum og olli stundum misskilningi í samtölum þeirra , því frúin tók allt bókstaflega sem forsetinn sagði , en hann vildi fá að gera að gamni sínu , jafnvel í umræðu um mestu alvörumál .
Eitt sitt hringdi vinkonan frá London og sturtaði sér yfir forsetann þar sem hann sat í skrifstofu sinni með aðstoðarmenn í kring vegna máls , þar sem bar á milli .
Reagan tók símann frá eyranu , sneri sér að aðstoðarmönnunum svo þeir mættu heyra glymjandann og sagði brosandi út að eyrum : " Er hún ekki dásamleg .
" Róm eða Reykjavík Grundvallarreglur í stjórnmálum eru í meginatriðum áþekkar og hafa gildi hvort sem menn eiga við stór mál eða smá .
Ekki skiptir öllu hvort það er á Tálknafirði eða Tókýó , Róm eða Reykjavík .
Stjórnmálamenn verða að vera trúir sjálfum sér .
Þeir verða að koma hreint fram gagnvart stuðningsmönnum sínum .
Þeir verða að láta lífsskoðanir sínar vísa sér veg við ákvarðanatöku .
Þeir mega ekki vera einn maður í dag og annar á morgun .
Þá hætta stuðningsmenn þeirra að þekkja þá og þú fylgir bara þeim sem þú þykist þekkja .
Þeir mega ekki tala gegn betri vitund .
Þeir eiga að hlusta jafnt á stuðningsmenn sem andstæðinga , en þeir eiga ekki að láta rugla sig í ríminu .
Ef pólitíski áttavitinn leitar lífsskoðananna og honum er einarðlega fylgt gera stuðningsmennirnir það einnig léttir í spori .
