Þeir sem aldrei hafa verið í sveit á sumrin og þekkja ekki lífið í sveitinni eiga kannski erfitt með að ímynda sér hvernig það er þegar vorið nálgast og lífið tekur kipp út úr vetrardrunganum .
Það er ákveðin gleði og von í loftinu og sólskin í huga manns .
Lömb , kálfar og folöld hlaupa um túnin og það verður allt einhvern veginn svo einfalt og skemmtilegt , enginn flækir lífið nema við sjálf .
En það er ekki endilega allt svona einfalt hjá dýrunum .
Við skiljum ekki dýramál og vitum ekki alltaf hvernig þeim líður eða hvað þau vilja eða vilja ekki .
Það er svolítið sérstakt að maðurinn sem er drottnari jarðarinnar skuli ekki geta lært dýramál .
Ég hélt á tímabili að ég skildi kálfinn í sveitinni sem barn , en það átti eftir að breytast .
Það var oft gaman í sveitinni , þegar litlir kálfar voru farnir að geta leikið sér við okkur krakkana sem vorum í sveit á Kvískerjum í Öræfum .
Það þurfti að gefa sumum þeirra mjólk af pela og vingaðist ég við einn kálfinn á bænum , við gátum farið í kapphlaup og elt hvor annan um túnið .
Ég gat farið á bak honum og haft hann sem hest í smástund áður en hann henti mér af baki .
Eitthvað slettist upp á vinskapinn sumarið eftir , þegar hann var orðinn stærri og gat stangað mann svo fast og hnoðað að maður missti andann .
Seinna varð þessi litli kálfur að hálfmannýgu nauti sem var sennilega mér að kenna , honum hafði aldrei líkað að vera breytt í hest í smástund og hefur eflaust munað eftir því .
Kannski vildi hann bara leika sér áfram en áttaði sig ekki á því hvað hausinn á honum var harður .
Hann gat orðið svo reiður að hann sleit girðingar til að reyna að ná í mann .
Ég held að þetta hafi verið eina mannýga nautið í sveitinni .
Í fréttaferð um Suðurland eins og oft áður voru nokkrar kýr á beit rétt við veginn við Kópsvatn .
Allt í einu litu þær upp með grasið standandi út úr munvikunum og tóku á rás upp litla brekku .
Júgrin skutluðust til og frá , í allar áttir , og mjólkin spýttist út um allt .
Spenningurinn var svo mikill hjá kusunum – það hlaut eitthvað að liggja í loftinu .
Í fyrstu hélt ég að ég hefði fælt þær , sem hefði verið óvenjulegt .
En uppi í brekkunni var kýr sem virtist vera málsvari annarrar kusu sem stóð hjá henni og baulaði út í loftið .
Ég gekk nær og sá að þarna í grasinu lá lítill kálfur , aðeins nokkura mínútna gamall .
Það heyrðist lágt muuu og svo hátt muuuuuu , síðan rumdi í ölllum kúnum í einu , sumar vildu sleikja kálfinn sem skildi ekki neitt í neinu .
Mamman reyndi að bægja þeim frá þegar þær gerðust of nærgöngular , allar vildu fá að sjá kálfinn .
Þetta minnir svolítið á konur þegar þær sjá nýfætt barn , móðureðlið er alltaf eins .
Það hlýtur að vera skrítið að vera nokkura mínútna gamall og það fyrsta sem maður sér eru átta hausar með risaaugu eins og golfkúlur , risajúgur og eyru út um allt að reyna að sleikja mann .
Þetta minnti mig helst á keppnina Herra Ísland sem sýnd var í færeyska sjónvarpinu þegar ég var þar .
Sigurvegarinn grét og brosti í gegnum tárin og farðinn lak niður kinnarnar .
Allir hinir keppendurnir hringuðu sig eins og kýrnar utan um hann og kepptust við að kyssa hann og grétu með .
Það er í eina skiptið sem ég hef séð Færeyinga , okkar helstu vinaþjóð , hlæja sig máttlausa að Íslendingum , þeim fannst þetta svo pínlega fyndið .
Þeir léku grátandi Íslendinga úti á götu í Þórshöfn og töluðu um að íslenskir karlmenn væru eins og smástelpur í dúkkuleik .
Það skiptið þóttist ég vera danskur það sem eftir lifði dvalar í Færeyjum ! Ég reyndi að ráða í það sem kýrnar voru að segja .
" Ekki koma nær ! " var eitthvað í áttina og fyrir vikið hélt ég mér í smáfjarlægð til að trufla ekki um of fyrstu mínúturnar í lífi kálfsins .
Það gekk ágætlega að mynda litla kálfinn og kýrnar sem bauluðu til skiptis þar til ein kýrin fór að skipta sér af mér .
Fannst ég greinilega vera fullágengur við myndatökuna og gaf vel til kynna að þetta væri orðið fínt .
" Það er nóg komið af myndum ! " Hún fór að nudda hausnum fullharkalega í myndavélina hjá mér .
Ég mundi vel eftir mannýga tudda í sveitinni í gamla daga og harða hausnum á honum .
Kýrnar eru nú yfirleitt mun blíðari en nautin .
Ég hafði náð myndum þar sem kýrnar voru allar að dást að kálfinum og það var eiginlega augnablikið sem ég vildi ná – myndin var komin .
Einhvern tíma verður þessi litli kálfur að stórri kusu eða risanauti sem getur kysst allar kýrnar til baka og sleikt á þeim hausinn – öllum í einu .
Ef hann kærir sig um .
