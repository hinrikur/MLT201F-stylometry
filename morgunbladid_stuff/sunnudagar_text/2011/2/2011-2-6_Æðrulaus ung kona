Enda þótt hún sé ung að árum er Valgerður Erla Óskarsdóttir lífsreyndari en við flest .
Fyrir fjórum árum lenti þessi 24 ára gamla stúlka í alvarlegu bílslysi á Þrengslavegi og aðkoman var með þeim hætti að menn hugðu henni varla líf .
Um klukkustund tók að losa Valgerði úr bílflakinu og var hún síðan flutt mölbrotin með þyrlu á Landspítalann , þar sem halda þurfti henni sofandi í tvær vikur .
Valgerður er enn að glíma við afleiðingar slyssins , fór síðast í aðgerð á hné í desember , og hefur sætt sig við að verða aldrei jafngóð aftur .
Eigi að síður er hún jákvæðnin og bjartsýnin uppmáluð og dvelur ekki við orðna hluti .
Í samtali í Sunnudagsmogganum í dag lýsir Valgerður reynslu sinni , slysinu og hinni löngu leið til bata .
" Ég var alveg svakalega heppin , " segir hún .
" Ég veit um fólk sem hlotið hefur heilaskaða í slysum og það er skelfilegt hlutskipti .
Þegar ég var á Grensás kynntist ég líka stelpu sem er í hjólastól eftir skíðaslys og mun aldrei ganga aftur .
Það eru margir miklu verr farnir en ég .
" Hún kveðst aldrei hafa leyft sér að hugsa : " Hvað ef ? " " Það er ekki til neins .
Þetta gerðist og það er ekkert sem breytir því .
Ég er sannfærð um að það sem ekki drepur mann styrkir mann og ég hef unnið út frá því .
Gangi eitthvað ekki upp reyni ég bara að nálgast það með öðrum hætti .
Ég er ánægð með árangurinn sem ég hef náð nú þegar en ætla mér auðvitað að ná enn lengra .
" Hér talar æðrulaus og þroskuð kona .
Á forsíðu Sunnudagsmoggans og með viðtalinu við Valgerði inni í blaðinu eru birtar einstakar ljósmyndir sem Júlíus Sigurjónsson , ljósmyndari Morgunblaðsins , tók á vettvangi slyssins fyrir fjórum árum .
Þær segja meira en þúsund orð um björgunaraðgerðina sem þar fór fram með þátttöku rúmlega tuttugu björgunarmanna .
Allir lögðust á eitt til að koma Valgerði eins fljótt og auðið var á sjúkrahús .
Á þessu augnabliki voru björgunarmennirnir bókstaflega með lífið í lúkunum .
Júlíus hefur þriggja áratuga reynslu af myndatöku á vettvangi alvarlegra slysa og umgengst hér verkfni sitt , sem endranær , af nærgætni og virðingu fyrir hinum slasaða .
Ekki er annað hægt en að styðja mótmælendur í Egyptalandi og öðrum arabalöndum þessa dagana .
Atburðirnir í þessum heimshluta minna á mótmælaölduna 1989 þegar almenningur lét kalt hagsmunamat valdhafanna beggja vegna borðs lönd og leið og tók örlög sín í eigin hendur .
Í Kína voru mótmælin brotin á bak aftur , en í Austur-Evrópu féll járntjaldið og heimsmyndin breyttist .
Engin leið er að segja hvaða afleiðingar atburðirnir í arabaheiminum hafa , en málsvörum frelsis fer illa að verja stjórnarfar ógnar og kúgunar .
Margir óttast að íslamskir harðlínumenn muni eiga greiða leið til valda falli einræðisherrarnir og þá sé úti um stöðugleikann í Mið-Austurlöndum og syrti í álinn hjá Ísraelum .
Íslamistarnir eru hins vegar síður en svo með afgerandi fylgi í Egyptalandi og Túnis , svo dæmi séu nefnd , og almenningur í þessum löndum virðist alls ekki vera að biðja um klerkaveldi þótt hann hafni hinum veraldlegu kúgurum .
Fátækt , spilling og atvinnuleysi brennur á fólkinu og það vill frelsi , fá að ráða eigin örlögum án ótta og hafta .
Í umrótinu í arabalöndunum liggja gríðarleg tækifæri , sem best verða nýtt með því að standa með fólkinu , en ekki spilltum og ónýtum valdhöfum .
