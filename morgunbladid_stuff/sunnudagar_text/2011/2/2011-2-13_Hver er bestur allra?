Í aðfaraorðum nýrrar bókar sinnar Faulks on Fiction ( sem gefin er út í tengslum við sjónvarpsþáttaröð á BBC ) ræðir breski rithöfundurinn Sebastian Faulks um þann vanda sem við stöndum frammi fyrir á okkar póstmódernísku tímum að ekki megi segja að skáldverk ( eða hvert annað listarverk ) sé betra eða verra en annað tiltekið verk .
Í því ljósi er Agatha Christie jafn góður ( eða slæmur ) höfundur og Virginia Woolf , John Grisham jafn góður ( eða slæmur ) og Jonathan Franzen og svo má telja .
Þar er reyndar rétt í sjálfu sér að ekki er hægt að meta list á vísindalegan hátt , mæla svo óyggjandi sé hvort skáldsaga sé " góð " og þá hversu " góð " hún er , uppá milli-eitthvað .
Að því sögðu þá gera allir upp á milli bóka og þótt það sé alltaf persónulegt mat eru menn yfirleitt sammála um það til að mynda að Sjálfstætt fólk sé " betri " bók en Mannasiðir Gillz .
Þegar bandaríski fræðimaðurinn Harold Bloom gaf út bók sína The Western Canon , sem snara má sem Hefðarveldi Vesturlanda , spunnust fróðlegar deilur um það annars vegar um það hvort við hæfi sé að tala um hefðarveldi í bókmenntum yfirleitt og svo hinsvegar það hvernig á því stæði að hefðarveldið væri að mestu feðraveldi , enda höfundarnir flestir karlmenn : Bloom nefnir tuttugu og tvo karla og fjórar konur .
Margir bentu líka á þrönga landfræðilega skilgreiningu ; einn Ítali , einn Portúgali , einn Norðmaður , einn Rússi , einn Tékki , einn Spánverji , tveir Sílemenn , tveir Þjóðverjar , tveir Tékkar , tveir Bandaríkjamenn , tveir Írar , þrír Frakkar og níu ( ! ) Englendingar .
Á nafnalista Blooms eru að sönnu verðugir höfundar og hann færir rök fyrir valinu .
Þegar upp er staðið verður hver og einn þó náttúrlega að velja fyrir sig og að mínu viti eiga menn ekki að vera feimnir við að láta ánægju sína í ljós og alls ekki að skirrast við að segja eina bók betri en aðra .
