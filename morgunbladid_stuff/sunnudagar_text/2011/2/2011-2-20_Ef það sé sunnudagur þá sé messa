Viðtengingarhátturinn er á undanhaldi , eftir því sem fram kom í viðtali við Hildi Ýri Ísberg í Morgunblaðinu hinn 8. febrúar sl. Þessi frétt sætti svo miklum tíðindum að daginn eftir sló leiðarahöfundur blaðsins upp fyrirsögninni " Forðumst flatneskjuna " og tók undir með Hildi Ýri að vissulega ætti viðtengingarhátturinn í vök að verjast , til dæmis í óbeinni ræðu sem fréttaflytjendur gripu oft til en notuðu þá sagnir í framsöguhætti í stað viðtengingarháttar .
Þekkt er að viðtengingarháttur var með því fyrsta sem vel talandi Vesturíslendingar misstu úr máli sínu og áleit Haraldur Bessason , prófessor í Winnipeg og síðar rektor Háskólans á Akureyri , það vísbendingu um yfirvofandi undanhald viðtengingarháttar á Íslandi – eins og nú er komið á daginn .
Viðtengingarháttur lætur " í ljós ósk , vafa , skoðun , eitthvað sem bundið er skilyrði eða er óraunverulegt " , svo vitnað sé í upphaf BA-ritgerðar Hildar Ýrar á skemman.is , sem umrædd frétt byggist á .
Stundum kallar samhengið líka á viðtengingarhátt því að sum tengiorð krefjast viðtengingarháttar í svokölluðum atvikstengingum : " nema " , " til þess að " , " svo að " , " þó að " , " þótt " , " enda þótt " .
Þægilegast er fyrir almenna málnotendur að finna viðtengingarhátt með því að setja " þótt " fyrir framan sögnina – og á þá hefðbundin máltilfinning að framkalla viðtengingarháttinn , sbr. " þótt hann drykki " úr Gamla Nóa , þar sem þátíðin í " þá samt bar hann prís " kallar á þátíð en ekki nútíð ( sem væri : " þótt hann drekki " ) .
Hildur Ýr gerir grein fyrir því að viðtengingarháttur hafi vikið úr grannmálum okkar ( þar sem beygingar hafi líka almennt þróast til einföldunar ) en leiðarahöfundur Morgunblaðsins er ekki til með að leggjast í þá einföldunarleti og vill halda í blæbrigðin sem viðtengingarhátturinn bjóði upp á .
Rannsókn Hildar Ýrar byggist á könnun sem hún lagði fyrir tvo hópa fólks .
Annar var yfir fimmtugt og hafði gott vald á viðtengingarhætti .
Hinn hópurinn var 13-14 ára unglingar og þar sættu mörg sig við setningar sem hin eldri töldu ótækar .
Unglingarnir gátu ekki heldur beitt viðtengingarhætti þátíðar fátíðra sagna að eigin frumkvæði þótt þau hafi kannast við hann þegar þau sáu hann .
Sláandi dæmi sem tekið var upp í fréttinni er að í stað þess að segja ég kæmist ekki á laugardaginn þótt hann byði mér þá segi krakkarnir þótt hann bauð mér .
Greinilegt er að stór hluti unglinganna ( oft um fjórðungur ) er mjög óöruggur í notkun viðtengingarháttar og sýnir svo mikla staðfestu í óöryggi sínu að hægt er að tala um vísi að málbreytingu ef ekkert væri að gert .
Á hitt er þá að líta að notkun viðtengingarháttar er alls ekki einfalt fyrirbrigði og vefst fyrir mörgum þótt eldri séu og lærð í málfræðum .
Og okkur skortir samanburðargögn sem sýni á hvaða aldri börn og unglingar á fyrri tíð hafi tileinkað sér þær flóknu reglur sem þarna búa að baki .
Þá má ekki gleyma rannsóknum Hrafnhildar Ragnarsdóttur á menntavísindasviði HÍ sem leiða í ljós að málnotkun íslenskra unglinga virðist ekki þróast áfram í þá átt að unglingar noti fleiri orð og flóknari setningar – eins og gerist meðal jafnaldra þeirra í nágrannalöndum .
Ef til vill er viðtengingarhátturinn jafn seintekinn og hinar flóknu setningagerðir .
Þekking á málþróun og málbreytingum er að verulegu leyti byggð á því sem hefur gerst í samfélögum þar sem skólaganga ungmenna hefur ekki verið neitt í líkingu við það sem hér og nú tíðkast .
Því má það að mörgu leyti einu gilda þótt tungumál hafi þróast með ýmsum hætti í aldanna rás þegar kemur að því að móta málstefnu og fylgja henni eftir á vorum dögum .
Almenn skólaganga og þaulmenntaðir kennarar skapa nú áður óþekkt tækifæri til að hafa áhrif á málþróun og stýra henni .
Í framtíðarsýn okkar og kennsluáætlunum er sjálfsagt að gera áfram ráð fyrir viðtengingarhættinum þótt hann vefjist eitthvað fyrir unglingum sem eru enn að taka út málþroska – eins og viðtengingarháttur hefur ef til vill gert fyrir þeim unglingum sem eru nú komnir yfir fimmtugt .
