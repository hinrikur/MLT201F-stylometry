Líf Víkverja hefur breyst mjög til hins betra eftir að hann eignaðist stóran flatskjá .
Flatskjárinn veitir Víkverja ekki bara gleði og ánægju heldur vissa lífsfyllingu .
Víkverji á mikið safn DVD-mynda og horfir nú á hverju kvöldi á klassískar Hollywood-myndir .
Um daginn horfði Vikverji á Sound of Music og grét í tvo daga á eftir .
Allt var fallegt í þeirri mynd – nema náttúrlega nasistarnir .
Þarna voru blá fjöll og skoppandi lækir , glaðlynd börn , syngjandi nunna og karlmaður sem var hörkutól á yfirborðinu en breyttist í söngfugl þegar hann kynntist ástinni .
Víkverja finnst Sound of Music besta mynd í heimi enda hefur hann séð hana um þrjátíu sinnum .
En nú horfði hann á hana í fyrsta sinn í flatskjá sem er næstum því eins og að fara í bíó .
Víkverji botnar ekkert í því fólki sem talar eins og flatskjáir sé viðbjóðsleg uppfynding og tákn græðgissamfélagsins .
Fyrir þá sem hafa gaman af að horfa á kvikmyndir og sjónvarpsþætti er þetta undratæki sem veitir sífellda gleði .
Næst ætlar Víkverji að horfa Dr. Zhivagó og Gone With the Wind .
Í þeim myndum er allt stórt í sniðum : fallegar persónur , mikil ást , stórbrotnir karakterbrestir , ill örlög og dauði – allt í voldugu landslagi .
Víkverji botnar ekkert í þeirri furðulegu serimóníu að láta borgarstjórann í Reykjavík veiða lax í Elliðaánum .
Víkverji sér ekki að borgarstjórinn sé að vinna borgarbúum nokkurt gagn með því að veiða lax .
Eiginlega skilur Víkverji ekkert í borgarstjóranum að láta hafa sig út í svona vitleysu .
Þótt eitthvað hafi verið til siðs í áratugi þarf það ekki að vera þannig alltaf .
Víkverja finnst að á næsta ári eigi borgarstjórinn að segja við ráðgjafa sína : " Það kemur ekki til mála að ég vakni um miðja nótt til að fara að veiða fisk .
Ég ætla að sofa .
Fáið einhvern annan í þetta .
" 