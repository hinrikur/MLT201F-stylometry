ALLS 66 sumarhúsalóðir í frístundabyggð í landi Syðri-Seyðishóla í Grímsnesi fara í framhaldsuppboð 15. júní .
Athygli vekur að á milli uppboða hverrar lóðar eru þrjár mínútur .
Það hefst klukkan tíu og er stefnt á að bjóða síðustu lóðina upp klukkan 13.40 .
Ólafur Helgi Kjartansson , sýslumaður á Selfossi , segir embættið hafa uppdrátt af öllum lóðunum , sem geri þeim kleift að stilla sér upp á svæðinu og bjóða þær upp hverja á fætur annarri : " Það er að sjálfsögðu ekkert gleðiefni að standa í þessum uppboðum , " leggur Ólafur áherslu á þegar hann er spurður um framkvæmdina .
" En ferlið er þaulskipulagt og við gerum ráð fyrir að það geti orðið einhverjar tilhliðranir og þess vegna erum við með lengra bil inn á milli til þess að ná þessu upp .
" Ólafur Helgi segir kröfuhafa líklega til að verja sinn rétt .
Það sé reynslan .
gag@mbl.is 