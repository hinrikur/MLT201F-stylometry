ALÞJÓÐLEGA kvikmyndahátíðin í Los Angeles hófst á fimmtudag í Westwood Village þar í borg og stendur til loka mánaðarins .
Þetta mun vera í 15. sinn sem hátíðin er haldin , en reiknað er með að um 85 þúsund kvikmyndagestir mæti til hátíðarinnar og njóti þeirra 70 kvikmynda , heimildarmynda auk annarra stuttmynda , tónlistarmyndbanda og fyrirlestra sem í boði verða .
Opnunarmynd hátíðarinnar er kvikmyndin Paper Man eftir hjónin Michele og Kieran Mulroney , en myndin fjallar um rithöfundinn Richard Dunn sem á í glímu við eilífan skilafrest , pressuna við að eignast barn og ofurhetju sem hefur búið sig um í höfði hans frá því að hann var unglingur .
Þess má svo geta að stuttmyndin " 2 Birds " eftir Rúnar Rúnarsson verður sýnd á hátíðinni í dag og aftur um næstu helgi .
