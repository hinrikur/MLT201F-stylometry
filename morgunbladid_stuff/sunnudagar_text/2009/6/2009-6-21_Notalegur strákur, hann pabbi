Eftir Steinþór Guðbjartsson steinthor@mbl.is Hjörtur Ingvi : " Pabbi er frábær og mín helsta fyrirmynd .
Hann ber mikla ábyrgð á því að ég byrjaði í tónlistinni vegna þess að hann ól mig upp við að hlusta á tónlist .
Þó það sé algengt að fólk leggi fyrir sig tónlist vegna þess að einhver í fjölskyldunni hefur gert það áður þá held ég að þetta snúist meira um það að fólk þroski eyrað á sér frá unga aldri .
Þó pabbi hafi aldrei spilað á hljóðfæri er hann mikill tónlistaráhugamaður og kynnti mig fyrir sígildri tónlist , óperum og poppi .
Hlustunin skiptir mestu máli ef maður vill þroskast eitthvað á þessu sviði .
Ég byrjaði ekki mjög snemma að læra á píanó en hafði hlustað mikið á tónlist áður .
Pabbi hlustar mikið á óperur en á sínum tíma var hann mikið í rokkinu og Pink Floyd var hans uppáhaldshljómsveit .
Eftir því sem hann varð eldri færði hann sig æ meira í klassíkina en tilfellið er að núna gefur hann sér ekki nægilega mikinn tíma til þess að hlusta á tónlist .
Einstöku sinnum tók hann undir sönginn en það er kannski ekki hans sterkasta hlið .
" Taugarnar hans sterkasta hlið " Ég byrjaði í skákinni og hef enn mjög gaman af því að tefla en ég fann það mjög fljótlega að ég myndi ekki gera skákina að lífsstarfi eins og pabbi gerði .
Skákmaður þarf að búa yfir miklum aga og síðan hafa hæfileikarnir mikið að segja .
En pabbi þrýsti aldrei á mig og ég held að fólk sem skarar fram úr í einhverju sé almennt þannig .
Það er ekkert að reyna að þjösna börnum í það sem það fæst sjálft við .
Fyrir nokkrum árum tók tónlistin allan minn frítíma og hefur gert síðan en fyrir vikið hélt ég ekki áfram að tefla .
Hafði hreinlega ekki tíma .
Ég hef samt mjög gaman að því að tefla og þegar hægist um tek ég kannski aftur upp þráðinn .
Ég var samt aldrei nálægt pabba í getu .
Við tókum ekki oft skák .
Ég vissi að ég myndi græða meira á því að hann kenndi mér frekar en að tefla við mig .
Ég held líka að hann hafi ekki viljað niðurlægja mig og því ekki teflt á fullri getu í þau fáu skipti sem við tefldum saman .
Það sem pabbi hefur umfram mjög marga aðra skákmenn er hvað hann er yfirvegaður og góður á taugum .
Hann hefur mjög góða þekkingu á teoríunni og kann þetta fag .
Hann hefur mikinn baráttuanda og fer aldrei á taugum eins og best sást í einvíginu við Viktor Kortsnoj í undankeppni heimsmeistaramótsins í Kanada 1988 .
Ég held að þetta sé oft sjaldgæfur eiginleiki hjá skákmönnum .
Ég hef líka heyrt að hann sé sérstaklega góður í endatafli , hvernig á að sauma að andstæðingnum , þegar maður er með aðeins betri stöðu , og sigra .
Þegar pabbi var atvinnumaður í skák áttum við oft góðan tíma saman .
Með mér í grunnskólanum voru margir krakkar sem sáu ekki foreldra sína nema á kvöldin og um helgar en hann var kannski erlendis í tvær , þrjár vikur , og var svo heima í mánuð áður en hann fór aftur út .
Þess vegna var hann oft heima að vinna og stúdera skák , þegar ég kom snemma heim úr skólanum .
Það var mjög notalegt .
Ég og mamma og seinna systir mín fylgdumst mjög vel með öllum hans mótum og það var auðvitað mjög spennandi .
En ég var bara 11 ára þegar hann hætti í atvinnumennsku .
Reyndar hefur hann oft teflt síðan og ég hef haft mjög gaman af því að fylgjast með honum við skákborðið .
Mikill húmoristi Að öðrum skákmönnum ólöstuðum hefur hann sýnt það þegar hann teflir að hann stenst ennþá samanburð við velflesta ef ekki alla íslenska skákmenn .
Mig dreymir um það að þegar hann verður kominn á eftirlaun geti hann aftur farið að tefla á fullu .
" " Pabbi er ekki alvarleg týpa heldur mikill húmoristi .
Óformlegur og skemmtilegur .
Fjölskyldan hefur verið dugleg við að fara saman í sumarfrí og við feðgarnir erum auðvitað í reglulegu sambandi þess á milli , þó við séum á ferðinni hvor í sínu lagi .
Amma á hlut í ánni Iðu rétt hjá Laugarási í Biskupstungum og þangað förum við saman í laxveiði á sumrin .
Reyndar er hann ekki mjög duglegur veiðimaður .
Hann skipuleggur ferðina og fær vini sína til þess að fara út í á en sefur oftast sjálfur til hádegis .
Lætur þá aðra um veiðiskapinn .
Þegar hann kemur sér út í á gengur samt oftast vel hjá honum .
Hann er geysilega duglegur við að stríða öðrum , sérstaklega vinum sínum , og tekur stríðni ekki illa .
Ég stríði honum sjaldan að fyrra bragði en hef komist upp á að svara stríðni hans með stríðni .
Ég hef aldrei séð ástæðu til þess að gera honum grikk en stundum hef ég gengið of langt án þess að ætla mér það .
Í fyrrasumar fór ég til dæmis frekar óvarlega á jeppanum okkar úti í á og það varð að draga hann upp úr .
Pabbi tók því vel og skildi ágætlega að ég væri ekki mjög reyndur ökumaður .
" Svipaður lífsstíll " Ég hef verið í fullu námi við Háskólann þrátt fyrir annir í tónlistinni en það hægist örugglega á náminu frá og með næstu önn , þannig að ég tek þriggja ára nám á þremur og hálfu eða fjórum árum .
Pabbi skilur það mjög vel enda ekkert að því að taka háskólanám á aðeins lengri tíma en gengur og gerist .
Hann hvatti mig mjög til þess að fara í háskóla enda var hann sjálfur í lögfræðinámi þegar hann var á fullu í skákinni .
Ef ég man rétt tók hann sér frí í tvö ár frá námi til að geta sinnt skákinni betur og hann hefur aldrei dregið úr því að ég eigi að rækta tónlistina .
Við í Hjaltalín spilum mikið í útlöndum og höfum í raun ekkert spilað á Íslandi í ár nema á Listahátíð í vor .
Margir góðir hlutir eru að gerast og við viljum hamra járnið meðan það er heitt .
Þessi lífsstíll hjá mér er örugglega svipaður því sem hann upplifði á skáktímanum .
Að vera í háskólanámi heima en vera samt alltaf að ferðast á sama tíma .
Þetta er skemmtilegt en líka mjög slítandi og minnir á að það að vera atvinnuskákmaður í lögfræði er eins og að vera tónlistarmaður í hagfræði .
Við eigum það sameiginlegt að áhugasvið okkar er mjög vítt , en fyrir mig er mjög notalegt að koma heim eftir langa túra erlendis .
Það er æðislegt að vera heima hjá fjölskyldunni , því við erum ekki alltaf á fimm stjarna hótelum í útlöndum .
Mér finnst pabbi alltaf vera hann sjálfur , lögfræðingur , skákmaður , pabbi , tónlistaráhugamaður .
Hann er dagfarsprúður og rólegur , lætur ekki espa sig upp að óþörfu .
Það sem helst pirrar mig er að hann spyr mig reglulega um leiðinlega hluti sem ég þarf að gera en nenni ekki að framkvæma .
Hluti eins og að fara með bílinn í skoðun eða láta skipta um dekk .
Hann fylgist vel með mér og ég held að það sé góður eiginleiki þó það pirri mig á stundum að vera minntur á að ég eigi eitthvað ógert .
En hann er notalegur strákur , hann pabbi .
" Listamannstýpa sem flýtur áfram Jóhann : " Hjörtur er mjög ljúfur drengur , listamannstýpa .
Honum hefur gengið allt í haginn , er góður námsmaður , jafnt í almennu námi sem í tónlistinni .
Ég sá fljótt að hann var ekki líklegur til þess að ná mjög miklum árangri í skákinni .
Það vantar í hann drápsskyggnina , sem skákmenn þurfa að hafa í ákveðnum mæli .
Hann er mýkri týpa en ég og ég otaði ekki skákinni sérstaklega að honum .
En hann kann að tefla , hefur teflt svolítið og hefur gaman af því , þegar hann grípur í skákina .
Hins vegar er það merkilegt að sárafá eða engin dæmi eru þess að sterkir skákmenn eigi börn sem verða sterkir skákmenn eða leggja skák fyrir sig .
Að mínu mati er skýringin sú að skákmenn vilja ekki endilega sjá krakkana sína feta í sömu fótspor .
Ég veit ekki um eitt einasta dæmi þess að stórmeistari í skák hafi eignast barn sem hafi orðið stórmeistari í skák .
Þetta er því allt öðru vísi en til dæmis í fótboltanum .
Ég er mjög sáttur við þetta hvað Hjört varðar .
Öll kjör skákmanna hafa versnað mjög mikið undanfarin 20 ár eða síðan múrinn féll .
Þess vegna óska ég ekki neinum þess sérstaklega að hann leggi skák fyrir sig sem lifibrauð , þó það sé vissulega hægt að lifa af skákinni , en til þess þurfa menn að ná framúrskarandi árangri .
Menn þurfa eiginlega að komast í allra fremstu röð til þess að lifa þokkalega góðu lífi af skákinni .
" Góð lífsreynsla " Þvælingur hans með hljómsveitinni Hjaltalín minnir mig svolítið á þegar ég var á ferðalagi erlendis vegna skákarinnar upp í fimm mánuði á ári , en það sem af er þessu ári hefur hljómsveitin verið meira erlendis en hérlendis .
Þetta er auðvitað ótrúlega skemmtileg lífsreynsla fyrir þau , lífsreynsla sem þau koma til með að búa lengi að .
Það er merkilegt hvað hann hefur náð að halda sér á floti í náminu með þessu öllu saman og minnir mig á tímann þegar ég var í skákinni og lögfræðinni .
Ég þurfti að reyna að skipuleggja tímann eins vel og ég gat og nota lausar stundir í lestum , flugvélum og á hótelherbergjum til að glugga aðeins í námsbækurnar , ef færi gafst .
Ég veit ekki hvort þessi ferðalög hafa eitthvað að gera með genin í okkur og ég verð að segja alveg eins og er að sá tími sem ég sakna minnst úr fyrra starfi er þessi endalausi flækingur og ferðalög .
Það var sérstaklega erfitt sem fjölskyldumaður og því var ég alveg sáttur þegar ég hætti í atvinnumennskunni , nokkurn veginn á toppnum .
" Hæfileikar og áhugi " Ég tók snemma eftir því að Hjörtur hafði greinilega hæfileika á tónlistarsviðinu .
Hann var ekki hár í loftinu þegar hann fékk hljómborð til þess að glamra á og snemma fór hann í Tónskólann hjá Eddu Borg þar sem honum gekk mjög vel .
Síðan fór hann að læra á píanó og það gerðist einhvern veginn af sjálfu sér .
Ég hef enga trú á því að pína börn til þess að gera hluti sem þau hafa ekki áhuga á .
Það hefur bara öfug áhrif og hann stjórnaði þessu alveg sjálfur .
Samt er því ekki að neita að upp úr tvítugu fór ég að fá áhuga á sígildri tónlist og óperum þannig að klassísk tónlist hefur verið spiluð á heimilinu frá því hann var pínulítill .
Ég vona að eitthvað af því hafi síast inn í hann .
Hins vegar eru systkinin afar ólík að þessu leyti og Sigurlaug Guðrún , systir hans , lifir og hrærist í fótbolta .
Hún spilaði á þverflautu og þegar hún missti áhugann á því þrýstum við ekki á hana til þess að halda áfram .
Fótboltaáhugi hennar hefur heldur ekkert með mig að gera og reyndar er nokkuð ljóst að ég fór í skákina vegna þess hvað ég var ofboðslega lélegur í fótbolta , örugglega lélegasti fótboltamaður sem uppi hefur verið á Íslandi .
En það er svolítið af tónlistarfólki í ættum okkar Jónínu , þó foreldrar okkar hafi ekki spilað á hljóðfæri .
Það kæmi mér ekki á óvart þó Hjörtur legði tónlistina fyrir sig á einhvern hátt , en ég hef alltaf hvatt hann til þess að ná sér í góða almenna menntun .
Það var það sem góðir menn ráðlögðu mér á sínum tíma og ég sé svo sannarlega ekki eftir því að hafa fylgt þeim ráðum .
Ég hafði góðar fyrirmyndir eins og Friðrik Ólafsson , sem er lögfræðingur og starfaði við fagið eftir að skákferlinum lauk .
Ég held líka að þeir sem leggi fyrir sig starf , þar sem tekjur eru óvissar , finni fyrir betri líðan og finni sig betur hafi þeir aðra menntun á bak við sig .
Þegar komu upp erfið augnablik og hlutirnir gengu ekki upp hjá mér í skákinni gat ég alltaf huggað mig við það að ég hafði lögfræðina .
Þetta þurfa allir að hafa í huga .
Ég held að það eigi alveg að geta gengið hjá Hirti að samræma háskólanámið og tónlistina , enda hef ég tekið eftir því að ungt fólk í tónlist er yfirleitt jafnframt góðir námsmenn .
Þetta fólk þarf að tileinka sér aga og skipulag og þessi atriði nýtast því vel í námi .
Það nær að nýta tímann betur en flestir aðrir .
Hjörtur og Guðmundur Óskar Guðmundsson , vinur hans , stofnuðu ásamt öðrum Svitabandið í Ölduselsskóla og þeir spila líka saman í Hjaltalín .
Þetta hefur haft mikið að segja og svo fékk Hjörtur mjög gott tónlistaruppeldi hjá Þorgerði Ingólfsdóttur í kór Menntaskólans við Hamrahlíð .
Ég held að það sé einstaklega góður skóli fyrir hvern sem er að fara í kórinn hjá henni vegna þess að hún krefst svo mikils aga og ástundunar .
Enda hefur kórfólkið iðulega verið besta námsfólkið í skólanum .
Þetta er eins og með skákina að yfirfærslugildið á nám og störf og annað er mjög mikið .
" Sumt gengur ekki upp " Hjörtur er líkur mér að mörgu leyti .
Hann er mátulega kærulaus og hefur ekki mjög miklar áhyggjur af hlutunum , stressar sig ekki mjög mikið .
Það held ég að sé nauðsynlegur eiginleiki í tónlist og skák .
Ég hef séð mjög marga góða skákmenn sem hafa eiginlega aldrei náð að sýna sitt rétta andlit vegna þess að þeir höfðu ekki taugarnar sem þarf til að ná langt í skákinni .
Hjörtur á ekki til sviðsskrekk og það er mjög góður eiginleiki .
Ég held að það sé óhætt að segja að uppeldið á Hirti hafi gengið vel og samskipti hans við afa sinn á Selfossi hafa komið sér vel .
Hins vegar eru nokkrir hlutir sem hafa misfarist og pirra einkum móður hans en ýmsir praktískir hlutir liggja ekki vel fyrir honum .
Í því sambandi má nefna atriði eins og að muna eftir að setja smjörið inn í ísskápinn og skilja fötin sín ekki eftir um allt hús .
Ég held að ástæðan sé sú að hann er þessi dæmigerða listamannstýpa sem flýtur áfram án þess að horfa mikið í kringum sig .
Sem betur fer hefur hann ekki erft stríðnina frá mér en hann er með gott skopskyn og hvers manns hugljúfi .
" Jóhann Hjartarson Hann fæddist 8. febrúar 1963 .
Hann byrjaði í Álftamýrarskóla , varð stúdent frá Menntaskólanum við Hamrahlíð 1983 og tók embættispróf í lögfræði við Háskóla Íslands 1992 .
Hann var atvinnumaður í skák 1985 til ársloka 1997 og starfinu fylgdi kennsla við Skákskólann .
Í ársbyrjun hóf hann störf hjá Íslenskri erfðagreiningu og er yfirmaður lögfræðisviðs fyrirtækisins og móðurfyrirtækisins deCODE .
Hann hefur náð glæstum árangri í skákheiminum og fengið ótal viðurkenningar .
Hann er næst stigahæsti skákmaður landsins , hefur til dæmis fimm sinnum orðið Skákmeistari Íslands , tefldi með skákliði Bayern München í Þýskalandi í sex ár og varð fimm sinnum Þýskalandsmeistari og einu sinni Evrópumeistari .
1988 komst hann í átta manna úrslit HM í skák .
Eiginkona hans er Jónína Ingvadóttir , kynningarstjóri hjá ValiTor .
Þau eiga tvö börn , Hjört Ingva og Sigurlaugu Guðrúnu 16 ára .
Hjörtur Ingvi Jóhannsson Hann fæddist 7. september 1987 .
Hann gekk í Ölduselsskóla og tók stúdentspróf frá Menntaskólanum við Hamrahlíð í desember 2006 , en hefur síðan stundað nám í hagfræði við Háskóla Íslands .
Hann hóf tónlistarnám í Tónskóla Eddu Borg , en hefur stundað djass- og klassískt píanónám í Tónlistarskóla Félags íslenskra hljómlistarmanna undanfarin ár og vonast til þess að ljúka námi í klassíkinni á næsta ári .
Í Ölduselsskóla varð til ballhljómsveitin Svitabandið og er hann enn í henni .
Hann söng í kór MH og í skólanum stofnaði hann ásamt öðrum dægurhljómsveitina Hjaltalín , sem fékk meðal annars Íslensku tónlistarverðlaunin fyrir lag ársins 2008 .
