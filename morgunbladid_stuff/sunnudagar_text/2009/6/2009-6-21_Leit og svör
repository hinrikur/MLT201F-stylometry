27. Náðin Drottins birtist í mörgum myndum og er þó alltaf söm .
Hún er æðri öllum skilningi , alveg eins og sá friður Guðs í hjarta og huga , sem hún gefur ( Fil .
4,7 ) .
Allur vöxtur eða þroski í trú og bæn einkennist af og lýsir sér í því , að þakklætið vex , gleðin yfir því að vera til í ríki þeirrar náðar , sem varir að eilífu .
Náð Guðs umvefur okkur eins og lífsloftið og sólarljósið .
Við getum ekki lifað án lofts og ljóss .
Og hver er lykillinn að þeirri lífgjöf ? Enginn annar en sá að loka ekki sjálfum sér , lofa þessum náðargjöfum að komast að sér með blessun sína .
Þeir bræður þrír , sem kenndir eru við Bakka , urðu frægir af mörgu .
Meðal annars af því að ætla sér að bera sólskinið inn í bæinn sinn í húfunum sínum .
Þeim láðist að hafa glugga á bæ , sem þeir reistu sér .
En þeim fannst , að þeir gætu gert hann bjartan samt með tæknibrögðum eða snjöllum handtökum .
Þeir voru langt á undan sinni samtíð að því leyti , að þeir höfðu takmarkalausa trú á því , hve mikið þeir gætu gert sjálfir , en gleymdu hinu , sem menn verða blátt áfram að þiggja og skiptir öllu að ekki sé lokað úti .
Gætu ekki einhverjir nútímamenn kannast við sjálfa sig í þessum hetjum ? Það er vissulega réttmætt og nauðsynlegt að eiga sjálfstraust og áræði og hugvitssemi til gagnlegra úrræða .
En takmörk sín verða menn líka að þekkja og virða , ef vel á að fara .
Og kunna að meta það , sem er gefið og enginn getur til unnið eða verðskuldað .
Aldrei missir spurningin forna gildi sitt : Hvað hefur þú , sem þú hefur ekki þegið ? ( 1 .
Kor .
4,7 ) .
Bóndinn í Syðra-Firði í Lóni , löngu liðinn , minntist í vísu á sálargluggann sinn .
Samt er á mínum sálarglugga sæmilega bjart .
Þetta gat hann þakkað , þótt ekki sæi til sólar á bænum hans nær allan veturinn .
Ef þú gleymir glugga sálarinnar eða byrgir hann , hvernig nærðu þá að sjá hamingjugeisla eða vonarstjörnur ? Við getum lokað á Guð .
Það er meinið , skuggahliðin , sem fylgir því , hvað maðurinn er mikill og er mikið ætlað .
Hann hefur þegið þá náð að eiga frjálsan vilja .
Það var mikil áhætta að veita honum þá miklu gjöf .
En óhjákvæmileg , ef maðurinn átti að verða annað en strengjabrúða , vélmenni , og þar með óhæfur til vaxtar og þroska .
En við eigum lykil .
Þann lykil , sem er bæn .
Hann opnar laundyr hins innra manns .
Og inn um þær berst birta og heilnæmur andvari , endurnæring , styrkur , friður .
Um þetta eru allir trúmenn á einu máli .
Það er margt sérstætt , sem Jesús segir um Guð .
Meðal annars það , sem hann segir um gleði hans .
Það verður gleði hjá Guði , í hjarta hans og í kringum hann í himni hans , þegar einhver snýr sér til hans , vaknar til hans , kemur til hans , opnar fyrir honum , vill vera hjá honum .
Þetta gerist ekki aðeins , þegar menn vakna við það , að þeir eru komnir í ógöngur , snúa þá af óheillabraut og áleiðis heim til föður síns og mæta hinni miklu gleði heima þar ( sbr. Lúk .
15 ) .
Það gerist hverju sinni sem þú lætur Guð finna , að hann sé ekki gleymdur þér .
Þá verður gleði í hjarta hans .
Það máttu vita .
Og gleði hans endurspeglast hið innra með þér og lýsir upp huga þinn og síðan veginn , sem þú ert á .
Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
