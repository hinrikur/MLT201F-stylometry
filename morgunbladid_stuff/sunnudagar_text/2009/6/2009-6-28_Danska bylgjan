Þó menn séu allir af vilja gerðir , iðulega spiluð dönsk músík á Rás 2 og Airwaves-bændur hafi verið duglegir að flytja inn danskar sveitir þá virðist lítill áhugi fyrir slíku hér .
Eflaust ræður þar einhverju að dönsk músík hefur verið heldur klén undanfarin ár , lítil endurnýjun í gangi og lítið að gerast almennt .
Sama má náttúrlega segja um íslenska músík ; stundum er bara eins og það sé ekkert nýtt í gangi en síðan óforvarandis er ekki þverfótað fyrir frábærum hljómsveitum .
Þannig endurnýjun á sér stað með Dönum nú um stundir og skynsamlegt að kíkja aðeins á nokkrar forvitnilegar sveitir .
Það hefur áður komið fram hér að ein besta rokksveit Norðurlandanna er áróska hljómsveitin Under Byen .
Sú hefur gefið út þrjár breiðskífur , Kyst ( 1999 ) , Det er mig der holder træerne sammen ( 2002 ) og Samme stof som stof ( 2006 ) .
Tónlistin en tilraunakennd og krefjandi með framúrskarandi söngkonu , Henriette Sennenvaldt .
Sveitin hefur gengið í gegnum talsverðar mannabreytingar undanfarið , en er nú önnum kafin við upptökur á nýrri plötu sem kemur út á næsta ári .
Choir of Young Believers var ein af þeim sveitum sem mesta athygli vöktu á Spot-hátíðinni í síðasta mánuði .
Jannis Noya Makrigiannis leiðir sveitina , semur lög , syngur og leikur á fjölda hljóðfæra .
Tónlistin er nýbylgjukennd , léttpoppuð með snúnum útsetningum .
Fyrir stuttu kom út skífan This Is For The White In Your Eyes .
Það má eiginlega kalla The William Blakes Flaming Lips Dana , því hljómsveitunum svipar óneitanlega talsvert saman .
Þeir félagar eru ekki að fela það heldur því fyrsta plata hljómsveitarinnar heitir Wayne Coyne .
Dear Unknown Friend kom svo út fyrir skemmstu , mikið fjör og skemmtan .
Jannis Noya Makrigiannis syngur eitt lag á skífunni , sem er líka besta lagið .
Fyrsta breiðskífa Oh No Ono var ekki ýkja spennandi og því nennti ég varla að hlusta á plötu númer tvö , Eggs , sem kom út í vor .
Fáar plötur hafa þó komið eins skemmtilega á óvart á árinu , því hún er gríðarlega fjörug og skemmtileg skífa , einskonar nútíma poppsýra sem minnir ekki svo lítið á Of Montreal .
Söngurinn er mjög sérkennilegur svo ekki sé meira sagt .
Mig grunar að Kellermensch hafi byrjað sem harðkjarna- eða dauðarokkband , en síðan snúið sér að léttari músík sem er þó býsna þung .
Óhætt er að mæla með útgáfu sveitarinnar á Neil Young-lummunni Don ' t Let It Bring You Down , en þó er skemmtilegra að heyra hana glíma við eigið efni .
Geggjuð tónleikasveit .
Undanfarin ár hafa ýmsar hljómsveitir tekið upp nýrómantíska háttu , spila raftónlistarlegt rokk með eilítið kuldalegum hljóm .
When Saints Go Machine heitir dönsk sveit sem stendur framarlega í slíku , aðallega fyrir söngvarann sem er með einkar geðþekka rödd , minnir einna helst á ástsjúkan David Bowie .
Eitt skemmtilegasta lagið á nýrri plötu þeirra félaga , Ten Makes a Face , er svo svellandi föstudagsdiskó með falsettu og tilheyrandi .
Þvílíkt stuð ! Þó þeir séu enn heldur ungir eru þeir félagar í Bodebrixen , Aske Bode og Andreas Brixen , komnir býsna langt í galsapoppi sínu , smá skammtur ef djassi í bland við indípopp , billeg tölvuhljóð og hömlulats fjör .
Þeir sendu frá sér fína plötu á síðasta ári , samnefnda sveitinni .
Ekki má svo gleyma Mew , sem er reyndar flutt til Lundúna og hefur baslast þar við að koma sér áfram .
Mew sendi frá sér frábæra plötu , And The Glass Handed Kites , fyrir fjórum árum og hefur greinileg lent í einhverju basli því enn bólar ekki á nýrri plötu .
Sú er þó í smíðum og hljómar vel , ef marka má þau fimm lög sem lekið hafa til blaðamanna , en platan kemur út í ágúst og heitir No More Stories ...
1. arnim@mbl.is Danskar hljómsveitir fyrri tíma Danir hafa átt fjölda skemmtilegra hljómsveita í gegnum árin .
Nokkur dæmi þar um : Gasolin / Kim Larsen – Þeirri merku rokksveit Gasolin kynntust margir Íslendingar ytra á áttunda áratugnum og síðan er Kim Larsen vel kynntur hér á landi , ekki síst fyrir frábæra tónleika .
Povl Dissing minnir um margt á Magnús Þór Jónsson , en gengur þó ekki alveg eins langt í sérviskunni .
Þeir eiga þó sameiginlega óþjála söngrödd , frábæra texta og áhuga á fornri þjóðlegri músík , en Dissing er heldur poppaðri og meiri vísnamaður .
Burnin ' Red Ivanhoe ( sem gerði meðal annars plötuna 6 elefantskovcikadeviser með Povl Dissing ) er með helstu rokksveitum Skandinavíu fyrri tíma .
Hljómsveitin var upp á sitt besta undir lok sjöunda og í upphafi áttunda áratugarins ( ef einhver á M144 má hann gjarnan hafa samband ) .
Höfuðpaur hennar var sá snjalli tónlistarmaður Karsten Vogel sem kom meðal annars hingað með Secret Oyster sælla minninga .
Aðrar sveitir sem margir þekkja : Sort Sol , Shu-bi-dua , sem naut mikilla vinsælda hér á landi á níunda áratugnum , aðallega fyrir gríðarlega vinsæl myndbönd sem hér voru sýnd í síbylju , Alrune Rod , Gnags og Malurt .
Árni Matthíasson 