Heimsmeistari í minni , Ben Pridmore , 32 ára bókhaldari frá Derby , er aðeins 30 sekúndur að leggja röð spilastokks á minnið og klukkutíma 26 til viðbótar .
Sem þýðir að hann man og getur þulið upp nákvæmlega röð 1.404 spila , sem stokkuð hafa verið af handahófi .
Fyrir vikið varð hann heimsmeistari í The World Memory Championship 2008 , rétt eins og 2004 og 2006 , en keppnin hefur árlega verið haldin síðan 1991 .
Samt segist Pridmore iðulega ganga inn í herbergi og steingleyma erindinu , opna ísskápinn og furða sig á að hverju hann sé að leita .
Að eigin sögn er hann líka frægur fyrir að gleyma nöfnum og andlitum fólks .
Hann bar fyrir sig minnisleysi þegar hann á dögunum mætti of seint til fundar við fréttamann fréttavefjar BBC .
Honum þótti afsökun heimsmeistarans þó frekar slök , einkum í ljósi þess að skömmu síðar var hann aðeins 10 mínútur að leggja á minnið röð spilanna í 7 spilastokkum , utan reyndar að honum fipaðist einu sinni í upptalningunni á 364 spilum .
Pridmore hefur margoft sýnt og sannað að minni hans er óbrigðulla en flestra .
Hann hefur komið fram í sjónvarpi og þulið upp röðina í spilastokki á 26,28 sekúndum , einnig lagt á minnið 819 tölustafi á korteri og tveggja stafa tölur með samtals 4.140 tölustöfum á hálftíma .
Hann segir hæfileikann velta á að þjálfa minnið og slíkt útheimti alls ekki að menn séu snillingar að eðlisfari , sjálfur telur hann sig ekki í þeim hópi .
" Hugsið í myndum vegna þess að heilinn man myndir betur en nokkuð annað , " ráðleggur Pridmore .
Þótt tækni þeirra sem keppa í minni sé mismunandi , byggist hún yfirleitt á að breyta upplýsingum í myndir .
Pridmore hefur þróað kerfi með ólíkum myndum fyrir hverja hugsanlega samsetningu tveggja spila , sem þýðir að hann hefur búið til 2.704 myndlíkingar í huganum .
Þótt meðaljóninum sé slíkt með öllu ofviða og vitagagnslaust í þokkabót , er aðferðafræðin sögð hafa margt sér til ágætis .
" Við vitum að minni er afar sjónrænt og að sjónrænar minningar eru sterkari .
Ímyndun er góð byrjun , " segir dr. Chris Moulin , taugasálfræðingur við Leeds-háskólann .
Númeralögunarkerfi Sem dæmi um gagnlegar myndlíkingar , ekki óáþekkar þeim sem Pridmore hugsar sér , er svokallað númeralögunarkerfi , sem Dominic O ' Brien , áttfaldur heimsmeistari í minni , þróaði og byggist á því að hann " þýðir " tölustafi yfir í myndir , sem minna á lögun þeirra : 0 = Fótbolti , hringur , hjól .
1 = Kerti , götuljós , stafur .
2 = Svanur , snákur .
3 = Varir , handjárn .
4 = Seglbátur , flagg .
5 = Snákur , sæhestur .
6 = Fílsrani , einglyrni .
7 = Bjúgverpill , öxi , hamar .
8 = Snjókarl , stundaglas , kona .
9 = Blaðra í bandi , snara .
Fyrrgreind dæmi eru úr bókinni How to Develop A Brilliant Memory ( Hvernig á að þróa frábært minni ) eftir O ' Brien , en hann hefur skrifað nokkrar bækur um sama efni og starfar sem minnisþjálfari .
Efalítið þætti mörgum langt seilst að tileinka sér aðferðir O ' Briens til að muna pin-númerið sitt .
Sé það til dæmis 1580 , ráðleggur hann að ímynda sér að maður gangi inn í banka með kertastjaka ( 1 ) í höndunum , standi síðan í röð fyrir aftan snák ( 5 ) og horfi á snjókarl ( 8 ) sparka bolta ( 0 ) bak við afgreiðsluborðið .
Kannski væri tilveran skemmtilegri með aðferðum O ' Briens til að muna margar og mismunandi samsetningar auðkennis- og öryggistalna í sífellt rafrænni og dulkóðaðri veruleika .
" Sáraeinfalt , " segir Pilmore , sem stingur upp á að til að muna nöfn fólks mætti ímynda sér það í aðstæðum , sem tengjast nöfnunum .
Hægt væri að sjá George Bush fyrir sér , klæddan sem heilagan George , ráðast á runna sem hefur verið klipptur út eins og dreki í laginu .
Og pylsur , brauð og mjólk á innkaupalistanum með því að búa til í huganum mynd af mjólk , sem væri hellt yfir brauð , sem væri pakkað inní pylsur ...
( ! ) " Gerðu myndina minnisstæða , " segir hann , " ef þú ert að reyna að muna eitthvað leiðinlegt , kryddaðu það þá pínulítið .
" Tengingar eru lykillinn Minni er samansett úr tengingum , útskýrir O ' Brien og bendir á að jarðarber kunni að ýta undir hugsanir um tennis á Wimbledon .
" Veldu þína eigin jarðarberjaakra eða allt annað en skilgreininguna á jarðarberi í orðabókinni , " segir hann .
Báðir minnismeistararnir eru á því að aðgangur að þessum tengingum sé lykillinn að minninu og geti þannig verið lykillinn að lyklunum , sem fólk er sífellt að týna .
Þegar hér er komið sögu kunna einhverjir að hafa ekki einungis tapað lyklinum heldur líka þræðinum .
En Pridmore heldur ótrauður áfram á fréttavef BBC : " Sestu niður , lokaðu augunum , reyndu að fara hægt yfir sviðið .
Ímyndaðu þér að þú sért að fara gegnum dyr .
Bættu við öllum þeim smáatriðum , sem þú getur – hugsaðu um myndirnar á veggnum , teppið – og þú gætir alveg kallað fram minninguna af sjálfum þér þar sem þú leggur frá þér lyklana .
Minningin er til staðar , þú þarft bara að ná henni .
" Tæknin , sem flestir þátttakendur í minnisheimsmeistarakeppninni nota að einhverju leyti , á rætur aftur í aldir og gengur m.a. undir nafninu Loci-aðferðin .
Pridmore nefnir sína aðferð einfaldlega " ferðatækni " .
Tæknina segir hann einnig geta auðveldað mönnum að halda ræðu , þeir þjappi henni saman í nokkur lykilorð , myndgeri orðin og kalli myndirnar fram á mismunandi áfangastöðum ferðalagsins .
Þannig muni þeir betur í hvaða röð og hvenær þeir vilja leggja sérstakar áherslur .
O ' Brien segir tæknina einfaldlega byggjast á eðlilegri aðferð mannsins til að muna .
Sé fólk beðið um að rifja upp athafnir sínar , byrji það yfirleitt á að fara yfir viðkomustaðina .
Doktor Moulin segir aðferðina ekki sveipaða neinum töfrum , í rauninni bæti hún ekki minnið sem slíkt heldur umgjörð minnisins .
Og Pridmore tekur í sama streng og líkir henni við skjalavörslu ; vistun skjala , sem þegar eru í heilanum , en komið fyrir í aðgengilega röð og reglu .
" Í grunninn munum við allt sem við sjáum , heyrum , finnum , brögðum á og finnum lykt af .
Það sem við gerum við minnið er að við lærum að vista upplýsingarnar á skynsamlegan hátt , " segir hann .
Þótt fáir fari í grafgötur um að árið er 2009 , mætti prófa að búa til sögu í huganum , svona rétt til að minna sig á að árið 2007 er liðið .
Til að mynda gæti 2009 birst sem snákur , sem glefsar í krónupening , evrumynt stæði keik og kringlótt við hlið hans og blaðra í bandi hæfist á loft .
Nokkurn veginn þannig hugsa minnismeistarar heimsins , að því er best verður skilið .
vjon@mbl.is 