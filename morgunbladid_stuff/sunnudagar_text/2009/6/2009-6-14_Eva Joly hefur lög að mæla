Eva Joly var í áhugaverðu viðtali við Þóru Arnórsdóttur í Kastljósi á miðvikudagskvöldið .
Eva sagði að Valtýr Sigurðsson ríkissaksóknari yrði að víkja , því hann væri einfaldlega vanhæfur , þar sem sonur hans er forstjóri eins þeirra fyrirtækja sem óumflýjanlega koma til rannsóknar .
Eva benti á að þótt Valtýr væri heiðarlegasti maður sem um getur , væri hann samt sem áður vanhæfur .
Hann yrði einfaldlega að fara frá , vegna þessara tengsla .
Eva sagði jafnframt að embætti sérstaks saksóknara væri í fjársvelti , ráða þyrfti fleiri lögfræðinga , endurskoðendur og saksóknara að embættinu , til þess að starf embættisins skilaði þeim árangri sem vænst er .
Eva Joly , sem er ráðgjafi sérstaks saksóknara , hefur lög að mæla , þegar hún kemur fram og gagnrýnir umgjörð rannsóknarinnar .
Hún er greinilega orðin mjög " frústreruð " þegar hún ákveður að stíga fram með þessum hætti og gagnrýna stjórnvöld .
Líklega taldi hún að hún myndi frekar ná sínu fram með því að höfða til þjóðarinnar í Kastljósi en að óska eftir fundi með stjórnvöldum .
Hún sagðist líta þannig á , að það væri íslenska þjóðin sem hefði viljað fá hana í starfið , sem hún nú hefur hótað að láta af , verði ekki gerðar þær breytingar sem hún óskar eftir .
Steingrímur J. Sigfússon fjármálaráðherra sagði í Morgunblaðinu á fimmtudag : " Ég held við hljótum að hafa efni á réttlætinu " og það svar hans gefur vonir um að stjórnvöld ætli að hlusta á gagnrýni Evu og fara eftir henni .
Ragna Árnadóttir dómsmálaráðherra sagði í sömu frétt : " Ríkissaksóknari er æðsti handhafi ákæruvaldsins og hann ákveður hvort hann er vanhæfur eða ekki .
Það er ekki ég sem get ákveðið það .
" Vitanlega er þetta rétt hjá Rögnu , samkvæmt lagabókstafnum .
En í þessum efnum er ekki hægt að hanga á honum einum .
Eins og Eva segir , þá gæti Valtýr verið heiðarlegasti og hæfasti maður sem um getur , en vegna sonarins er hann vanhæfur og það er raunar fáránlegt ef hann telur að það nægi að hann úrskurði sig vanhæfan í öllum málum sem koma inn á borð ríkissaksóknara og tengjast bankahruninu .
, , Eva er dínamítkassi , " sagði dómsmálaráðherrann á mbl.is á fimmtudag .
Hún sagði einnig að það væri hlutverk Evu að segja sína skoðun og það hefði hún gert mjög skýrt og vöktu þessi ummæli ráðherrans strax vonir um að hún mundi beita sér af festu .
Ríkissaksóknari á að víkja og fórna eigin hagsmunum , fyrir okkar hagsmuni , minni hagsmunum fyrir svo miklu meiri hagsmuni .
Ef nauðsyn krefur þá verða stjórnvöld einfaldlega að leiða ríkissaksóknara þetta fyrir sjónir .
Jóhanna Sigurðardóttir forsætisráðherra tók á Alþingi á fimmtudag vel í allar kröfur Evu , þannig að góðar líkur hljóta að vera á því að farið verði að óskum ráðgjafans .
Hér ríkir gífurleg tortryggni á svo fjölmörgum sviðum , að við höfum vart átt við annað eins að glíma .
Því er það lykilatriði að stjórnvöld geri það sem í þeirra valdi stendur til þess að draga úr vantrausti og tortryggni og bregðist fljótt og vel við .
Ég átti fund með Evu Joly seint í apríl , að hennar ósk .
Hún vildi fá að rekja úr mér garnirnar og það var auðsótt mál af minni hálfu að verða við þeirri ósk .
Hún er afar geðþekk kona , með mikla útgeislun og hún beinlínis leiftrar af sannfæringarkrafti .
Er sennilega grjótharður nagli og töffari .
Það er bókstaflega ekki hægt annað en hrífast með , þegar Eva tekur flugið .
Ég held að réttlætiskennd hennar sé einskonar radar sem hún vinnur eftir .
Ekki ætla ég að rekja efnislega hvað okkur fór á milli , því þetta var tveggja manna trúnaðarfundur .
Eitt get ég þó sagt , en það varðar hina efnislegu gagnrýni , sem Eva Joly setti fram í Kastljósviðtalinu , því Eva var með nákvæmlega sömu gagnrýni við mig .
Hún sagði að ef ekki yrði farið að hennar óskum , þá myndi hún hætta .
Vitanlega spurði ég hana hvort ég mætti hafa þetta eftir henni , en hún kvað nei við .
Sagði að það væri ekki skynsamlegt fyrir sig að koma opinberlega fram með gagnrýni á stjórnvöld og það hvernig þau stæðu að rannsókninni , svo skömmu eftir að hún hefði tekið að sér ráðgjafahlutverkið .
Þetta gat ég alveg skilið og virt við hana .
En nú hefur hún stigið fram með þeim hætti að alþjóð tók eftir og gerir þá kröfu að hlustað verði á Madame Joly .
agnes@mbl.is 