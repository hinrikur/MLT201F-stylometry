MYNDLISTARKONAN Laura Valentino opnaði sýningu á grafíkverkum í gær í sal Íslenskrar grafíkur , Tryggvagötu 17 , hafnarmegin .
Hún sýnir grafíkverk unnin með ljósmyndaaðferð sem kallast " gum bichromate " en það er aðferð sem var vinsæl um hríð seint á 19. öld , einkum í meðförum ljósmyndara sem vildu ná fram tjáningarríkri handverksáferð í myndunum , svo þær líktust helst málverki .
Myndlistarmenn sem nota ljósmyndamiðilinn hafa á síðustu áratugum endurlífgað þessa prentaðferð og þróað hana áfram .
Við vinnslu verkanna eru notaðir vatnslitir sem leystir eru upp í ljósnæmri blöndu .
Byggð eru upp nokkur lög af þessari blöndu og við það næst fram áferðin , sem einna helst minnir á málverk og verður hvert prent einstakt .
" Ég vinn með ljósmyndirnar í tölvu en í stað þess að senda þær í tölvuprentarann kýs ég að vinna með þær á þennan skapandi hátt , " segir listakonan .
" Prentunin er mjög stór hluti af sköpunarferlinu .
" Í verkunum segist Laura fást við eilíf þemu , eins og fegurðina .
" Myndefnið er munúðarfullt , " segir hún .
" Ég vinn með sígilt myndefni .
Ég sýni til dæmis stúdíur af karlmannslíkamanum , teknar í stúdíói og unnar áfram í tölvunni , en einnig myndir af tangódönsurum sem minna á stillur úr kvikmyndum .
" Laura Valentino er með meistaragráðu í myndlist frá University of California og BFA-gráðu í myndlist frá Eastern Kentucky University .
Þá hefur hún próf í íslensku frá Háskóla Íslands .
Laura hefur verið búsett á Íslandi um skeið og er meðlimur Íslenskrar grafíkur og SÍM .
Hún hefur tekið þátt í fjölda sýninga á Íslandi og erlendis .
efi@mbl.is 