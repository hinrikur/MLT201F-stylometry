Eftir Árna Matthíasson arnim@mbl.is Fátt þykir alræðisstjórnum verra en að fólk geti talað saman eins og sannaðist þegar stjórnvöld í Íran gerðu hvað þau gátu til að hindra samskipti í landinu í aðdraganda forsetakosninganna 12. júní síðastliðinn , og á kosningadaginn var farsímanet landsins lamað og útsendingar BBC truflaðar .
Með því að loka farsímanetinu á kosningadaginn vildu stjórnvöld koma í veg fyrir að hugsanlegir andófsmenn gætu stillt saman strengi sína með símtölum og SMS-sendingum , en þau áttuðu sig greinilega ekki á því að ný tækni hefur komið til sögunnar – Twitter .
Twitter-byltingin Eftir því sem ólga jókst í landinu hertu stjórnvöld eftirlit með fréttaflutningi frá Íran og ráku erlenda fréttamenn úr landi eða settu þá í stofufangelsi .
Skömmu fyrir kosningar var Facebook lokað um hríð og þegar upp úr sauð daginn eftir kosningar var þeirri síðu aftur lokað og eins var farsímakerfi landsins nánast lamað , útsendingar erlendra fjölmiðla truflaðar og lokað fyrir allar vefsíður sem tengdust BBC og fleiri breskum og bandarískum fjölmiðlum .
Það dró þó ekki úr fréttastreymi frá landinu , því almenningur tók að segja fréttir í smáskilaboðum á Twitter-síðum og á næstu dögum streymdu fréttir af því sem fram fór ; í stað tuga fréttamanna urðu þeir skyndilega þúsundir .
Fólk notaði Twitter til að boða félaga á mótmælafundi , skýrði frá afdrifum manna sem höfðu verið handteknir eða orðið fyrir ofbeldi og skrásetti harkalegar aðferðir stjórnvalda við að þagga niður í landsmönnum – skjólstæðingar íslömsku byltingarinnar 1978 glímdu við Twitter-byltinguna .
Aukið eftirlit Eftir að hafa verið tekin í bólinu með Twitterhafa stjórnvöld í Íran gripið til þess ráðs að auka til muna eftirlit með tölvusamskiptum og sérstakt teymi tók til við að slökkva á vefþjónum og loka fyrir nettengingar þjónustuaðila .
Málum er svo háttað þar í landi að öll netumferð fer um tölvubúnað í Háskólann í Teheran og því er tiltölulega auðvelt fyrir stjórnvöld að loka fyrir netsamband .
Twitter-notendur víða um heim hafa reynt að leggja írönskum andófsmönnum lið , meðal annars með því að ráðast á vefsetur stjórnvalda og setja upp vefsel utan Írans sem íranskir tölvunotendur geta notað og þannig falið slóð sína , en stjórnvöld hafa brugðist við af hörku og meðal annars var póstþjónustu Gmail lokað um tíma og eins var lokað á Yahoo .
Er einhver á línunni ? Ekki er bara að stjórnvöld í Íran hafi lagt mikla áherslu á að ná tökum á tölvunotkun landsmanna , heldur hafa þau komið sér upp búnaði til að fylgjast með farsímasímtölum .
Búnaðinn keyptu þá frá fyrirtæki í eigu Nokia og Siemens , NSN , sem hefur fengið bágt fyrir víða um heim .
Að sögn Nokia og Siemens er það alsiða að möguleika til að hlusta á símtöl sé komið fyrir í farsímabúnaði , meira að segja í vestrænum lýðræðisríkjum .
Í ljósi þess að símhlerun er lögleg í Íran hafi fyrirtækið ekki gert neitt rangt .
Svo virðist sem þessi afstaða Nokia og Siemens eigi þó eftir að koma fyrirtækjunum í koll því víða um heim hafa menn tekið höndum saman um að hætta að kaupa síma frá fyrirtækjunum og í kjölfar fréttar um málið í stórblaðinu Wall Street Journal var lagt fram á Bandaríkjaþingi frumvarp til laga sem kveða á um að bandarískum stjórnvöldum sé óheimilt að eiga viðskipti við fyrirtæki sem selji njósnabúnað til Írans .
Njósnabúnaður í allar tölvur Kínversk stjórnvöld hafa líka lagt mikla áherslu á að koma í veg fyrir að íbúar landsins geti skipst á skoðunum og þar er alsiða að lokað sé fyrir vinsælar vefþjónustur .
Þannig hefur iðulega verið lokað fyrir YouTube í Kína , þ.e. í tölvum sem tengjast netinu í gegnum kínverskar netþjónustur er ekki hægt að horfa á YouTube-myndskeið , og þar sést þá ekki önnur mynd af ástandinu í Tíbet en sýnd er í ríkisfjölmiðlum .
Einnig hafa stjórnvöld þar í landi lokað fyrir leitarsíður Google og hafa að yfirvarpi að þar sé hægt að finna klámefni .
Hingað til hafa ýmsar skorður verið settar við starfsemi Google , meðal annars hefur ekki verið hægt að leita að nöfnum frammámanna kommúnistaflokksins , en stjórnvöldum þykir ekki nóg að gert : 1. júlí næstkomandi verða allar tölvur sem seldar eru í Kína með sérstökum hugbúnaði sem kemur í veg fyrir að notandinn geti lesið vefsíður með því sem aðalritarinn og hyski hans telur óviðeigandi .
Ekki er þó bara að í tölvunum sé sjálfvirk vefsía , heldur er tölvunotkun líka skráð til að koma upp um það ef notandi tölvunnar reynir að finna leiðir framhjá vefsíunni , en allajafna er tiltölulega auðvelt að gera það .
Netþjónustur eru líka gerðar ábyrgar fyrir því sem notendur þeirra gera og það með eru þær þvingaðar til að njósna líka .
Tölvurnar tísta HUGMYNDIN að Twitter kviknaði hjá smáfyrirtæki í vefvarpi þar sem menn voru að leita að nýjum hugmyndum .
Einn starfsmannanna stakk upp á þjónustu sem senda myndi SMS til félaga í hópvinnu með upplýsingum um hvað þeir væru að fást við hverju sinni .
Þetta skýrir ýmislegt við þjónustuna , til að mynda það að hver boð mega ekki vera nema 140 tákn , og ef menn hafa það í huga er auðveldara að skilja fyrirbærið , enda þekja allir SMS .
Nafnið á þjónustunni , Twitter , sem var reyndar Twittr framan af , á einnig að undirstrika hlutverkið – svona rétt eins og fugl sé að tísta í vasa manns eða sími að hrökkva við er SMS berst í hann .
Fyrstu Twitter-boðin , eða tweet , eins og það er kallað upp á ensku , kannski má snara því sem tísti , voru send í lok mars 2006 , en þjónustan fór ekki almennilega af stað fyrr en á tónlistarkaupstefnunni South by Southwest í Texas .
Þá komu eigendur fyrirtækisins upp risavöxnum rafgasskjám sem sýndu ekkert nema tíst .
Fram að því höfðu tíst verið um 20.000 á dag , en urðu nú 60.000 .
Líkt og með svo marga vefþjónustu sem hrífur fólk þá eiga menn enn eftir að finna út hvernig græða megi á tístinu , en eigendur fyrirtækisins gera sér í hugarlund að tekjur komi af netverslun þegar tæknin hafi náð almennri útbreiðslu , að fyrirtæki muni sjá sér hag í að tísta tilboðum á viðskiptavini sína og uppástungum um vænlegan varning .
Þeir una glaðir við sitt því útbreiðslan hefur verið gríðarlega ör , á síðasta ári fjölgaði notendum um 752% og eru nú ríflega hálf fimmta milljón og aukningin á þessu ári hefur verið enn hraðari .
Það kemur væntanlega ekki á óvart að innan við helmingur notenda hefur tíst á Twitter , en þeir sem nota þjónustuna senda að minnsta kosti eitt tíst á dag að meðaltali .
Það kemur svo nokkuð á óvart að ríflega helmingur þeirra sem skrá sig í þjónustuna er ekki að fylgjast með neinum , hlustar ekki eftir tísti annarra .
Ný fréttatækni Mikil umræða hefur verið um gagnsemi Twitter og ámóta þjónustu þegar hamfarir dynja yfir .
Rannsakendur við Háskólann í Colorado segja margt benda til þess að þjónusta á við Twitter , blogg og myndasíður á netinu dugi betur til að koma upplýsingum til manna þegar hamfarir eða átök standi yfir en hefðbundnir fréttamiðlar .
Þegar hryðjuverkamenn gerðu árás á Mumbai á síðasta ári notuðu fjölmargir Twitter til að koma á framfæri boðum til ættingja og / eða fréttum af því sem þeir urðu vitni að , aukinheldur sem upplýsingar um neyðaraðstoð og ámóta voru sendar með aðstoð Twitter .
Allt varð þetta fjölmiðlum fréttaefni eftir árásirnar og á sjónvarpsstöðinni CNN var því lýst yfir að samskiptanet hefðu slitið barnskónum í Mumbai .
Margir bentu aftur á móti á það að margar af þeim fréttum sem birtust á Twitter-síðum voru fengnar beint upp út hefðbundnum miðlum ; oftar en ekki var fólk að segja frá því sem það horfði á í sjónvarpi eða hlustaði á í útvarpi .
Að sama skapi hafa ýmsir hefðbundnir miðlar bent á að það gefi ekki alltaf besta mynd af viðburði að hlusta á fjörutíu frásagnir ólíkra sjónarvotta .
Flestir eru þó sammála um það að nýjar dreifileiðir upplýsinga verði til þess að þær berist hraðar og betur til þeirra sem þurfa á upplýsingunum að halda og það hafi sannast í Mumbai og Teheran .
Farsímar eru orðnir eitt helsta tæki til fréttaöflunar – fólk tekur myndir og myndbönd og sendir úr símunum , myndbandið af andláti andófskonunnar Nedu , er gott dæmi um það .
Annað dæmi er til að mynda að þegar jörð skalf á Suðurlandi á síðasta ári var ljósmyndari Morgunblaðsins kominn á staðinn nokkrum mínútum síðar og fyrstu myndir sem birtust af skjálftanum voru sendar úr Nokia-farsíma á fréttavefinn mbl.is .
Óhætt er að spá því að þetta verði enn algengara á næstu árum og eins að dagar hefðbundinna fréttamiðla séu taldir nema þeir nýti sér tæknina ; það verði sífellt algengara að fyrstu fréttir af atburði séu fréttir frá þeim sem eru á staðnum , en ekki frá fréttamönnum og sumir hafa gengið svo langt að segja að framvegis muni fréttir fyrst sjást á netinu en ekki í sjónvarpi .
