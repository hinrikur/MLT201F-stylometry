ÖRLÍTIL frétt í ríkisfjölmiðlunum vakti athygli á grein eftir Robert Wade ( Challenge 2009 ; vol .
52 , no. 3 ) .
Hann benti þar á að ein af ástæðunum fyrir hruninu mikla gæti verið sú að í opinbera geiranum er fólk vanalega ekki ráðið eftir hæfni , heldur eftir öðrum þáttum , svo sem pólitískri sannfæringu eða fjölskylduböndum .
Þetta verður til þess að þegar á reynir bregst kerfið , vegna þess að hinum hæfustu er haldið frá og við stjórnvölinn er fólk sem skilur ekki til hlítar hvað er að gerast .
Ef til vill hefur breski prófessorinn hitt naglann beint á höfuðið .
Það er ekki bara í opinbera geiranum sem þetta lögmál gildir heldur er þjóðin öll , háir sem lágir , gegnsýrð af þessum hugsunarhætti .
Ég ætla að nefna fáein dæmi af handahófi .
Ég hitti um daginn 17 ára skólapilt sem hafði unnið í nokkra daga við skurðgröft .
Einn morguninn var hann rekinn fyrirvaralaust og án skýringa .
Málið skýrðist fljótlega því daginn eftir var bróðursonur verkstjórans kominn í starf hans .
Við ráðningu framkvæmdastjóra stofnunar var sambúð með stjórnarformanni stofnunarinnar látin ráða meira um val í stöðuna en reynsla í rekstri og stjórnun .
Nýlega var auglýst kennslustaða við Háskóla Íslands þar sem það var gert að skilyrði fyrir ráðningu að umsækjandi hefði vinnuaðstöðu í ákveðinni byggingu .
Var þetta augljóslega gert til að útiloka stóran hóp fólks sem ekki hefur þessa aðstöðu , en hugsanlega meiri hæfni .
Forseti lýðveldisins útvegaði vini sínum Jóni Ásgeiri Jóhannessyni varanlegt eignarhald á stórum hluta af fjölmiðlum landsins .
Þegar ríkisstjórnin seldi bankana á sínum tíma , voru kaupendurnir vinir og flokksbræður með litla sem enga reynslu af bankarekstri .
Hvað er sameiginlegt með þessum fimm dæmum ? Þau endurspegla öll spillingu .
Við erum orðin svo samdauna þessu að það er algengt að heyra fólk verja þessa aðferð og segja : " Þetta er bara vegna þess að landið er svo lítið .
" Ef það væri rétt færi spilling landa eftir stærð þeirra , en svo er ekki .
Spillingin fer eftir hugsunarhætti fólksins í landinu en ekki eftir stærð þess .
Við verðum í sameiningu að viðurkenna að þjóðin hefur lengi stundað þetta , sér til mikils skaða .
Ef við höldum þessu áfram komumst við aldrei upp úr því feni sem við erum nú sokkin í .
Við þurfum á hinum hæfustu að halda á öllum sviðum .
HALLGRÍMUR MAGNÚSSON , læknir .
Frá Hallgrími Magnússyni Leiðrétting 15. júní - Röng mynd Ekki birtist mynd af Hallgrími Magnússyni lækni við grein hans Spillingu í sunnudagsblaði Morgunblaðsins .
Myndin var af starfsbróður hans Hallgrími Þ. Magnússyni svæfingarlækni .
Beðist er velvirðingar á mistökunum .
( Búið að taka mynd úr Gagnasafni .
- Rétt mynd kom í leiðréttingu 16. júní .
) 