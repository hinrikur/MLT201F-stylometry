Í UMRÆÐUNNI um atvinnuleysi stúdenta í sumar finnst mér halla mjög á hið jákvæða framlag stjórnvalda og einstaklinga .
Þetta finnst mér eðlilegt þegar verið er að tala um fréttamiðla og pólitíkusa í stjórnarandstöðu því að svona fréttir seljast .
En þegar fólk eins og ég og þú erum að reyna að tala við hvort annað , að reyna að sjá hinar raunverulegu aðstæður , óháð hagsmunahópum , í stað þess að selja fréttir eða kaupa atkvæði , þá gleymist að viðurkenna framlag bæði stjórnvalda og einstaklinga í hlutfalli við vandann sem steðjar að .
Ég er ekki á neinn hátt að gera lítið úr vanda atvinnulausra stúdenta .
Samt sem áður eru ótrúlegir möguleikar sem þeim bjóðast sem fer kannski fram hjá þeim því umræðunni er drekkt í endalausum endurtekningum á augljósum vanda .
Ég vil benda á tvo möguleika og þakka þeim sem að þeim komu .
Fyrst vil ég nefna nýsköpunarsjóð námsmanna .
Ég þekki þann sjóð vel því að ég rek sprotafyrirtæki sem er með tvo háskólanema í vinnu í sumar á þessum styrk og fær vonandi þann þriðja með nýlegri aukaúthlutun .
Þessi aukaúthlutun er ótrúlega öflugt framtak sem nýtist ekki bara stúdentum heldur einnig fjölmörgum sprotafyrirtækjum sem ég veit að ætla að nýta sér þetta framtak .
Þá spyr maður sig : Hverjum á ég að þakka þetta frábæra framtak ? Ég vil auðvitað byrja á að þakka þeim sem eru í forsvari fyrir þau ráðuneyti sem stýra fjármagni í þessa styrki .
Það eru Katrín Jakobsdóttir og Katrín Júlíusdóttir .
Takk ! Einnig kom það mér skemmtilega á óvart að félagi minn , sem ég kynntist í stúdentapólitíkinni á meðan við vorum saman í Röskvu , Yngvi Eiríksson , hafi átt sinn þátt í þessari ákvörðun .
Þegar ég spurði út í þátttöku hans þá svaraði Katrín Jakobsdóttir : " Yngvi hefur verið duglegur að hvetja stjónvöld til dáða með greinaskrifum " og hvatti mig til að þakka honum fyrir það .
Mér skilst að hann hafi fengið umboð stúdentaráðs til þess og því þakka ég Yngva og stúdentaráði fyrir þeirra þátt .
Þetta er frábært dæmi um einstakling sem sýnir frumkvæði og sækir sér umboð til að styrkja það .
Annað dæmi um frábært framtak er " Samfélagið Frumkvæði " ( www.frumkvaedi.i s ) .
Þarna tóku tveir framhaldsskólanemar , þeir Sindri Snær Einarsson og Hreiðar Már Árnason , sig til og bjuggu til opinn vettvang fyrir fólk með annaðhvort hugmyndir á lausu , stofnanir með aðstöðu til að lána eða hvern sem langar að finna sér eitthvað að gera .
Þessu er ætlað að beisla það óvirka vinnuafl sem verður til í sumar .
Við sjáum fram á að vera með hátt í 30.000 manna her .
Krafturinn í þessum fjölda getur verið ótrúlegur .
Og ég stend í þeirri trú að fólk velji að reyna að skapa eitthvað í þessu ástandi , jafnvel þótt það þurfi að deila meiru en áður .
Það er að myndast mikil samkennd og samstaða og það gerir mig bjartsýnan á þetta samfélag .
Atvinnuleysi er í raun oftast rangnefni eins og Hjálmar Gíslason benti skemmtilega á .
Hann vil meina að óbeislað vinnuafl eigi mun betur við og ég er sammála honum , sérstaklega í dag .
Reynum þannig að stýra umræðunni ekki á þann hátt að vandamálið sé ekki til , heldur að gera okkur grein fyrir að í svona aðstæðum eru ógnir og tækifæri tvær hliðar á sama peningnum .
Ógnin er aðgerðarleysi og tækifærin eru nánast allt annað .
Reynum því að þakka þeim sem sýna frumkvæði og gefa þannig öðrum hvata til að gera slíkt hið sama .
Glasið gæti verið tómt , hálftómt eða hálffullt .
Það er jafnvel óviðkomandi því það er að minnsta kosti ennþá hægt að hella í það .
Höfundur rekur sprotafyrirtæki .
