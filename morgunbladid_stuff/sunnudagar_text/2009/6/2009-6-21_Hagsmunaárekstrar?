Ásakanir sem fram koma á hendur stjórn Lífeyrissjóðs starfsmanna Kópavogsbæjar í kæru Fjármálaeftirlitsins til lögreglu eru grafalvarlegar .
Stjórnin er sökuð um að hafa brotið lög um lífeyrissjóði og almenn hegningarlög , með því að lána Kópavogsbæ meira fé en rúmaðist innan heimilda sjóðsins og blekkja Fjármálaeftirlitið um stöðu sjóðsins gagnvart bænum .
Stjórn lífeyrissjóðsins hefur svarað þessum ásökunum og hafa ber í huga að sérhver maður er saklaus unz sekt hans er sönnuð .
Málið vekur hins vegar upp spurningar um stöðu sumra lífeyrissjóða , sem ekki hafa verið mikið til skoðunar í þeirri umræðu um mál lífeyrissjóðanna sem fram hefur farið að undanförnu .
Í stjórn lífeyrissjóðs Kópavogsbæjar sitja fjórir bæjarfulltrúar ; tveir kjörnir af bænum , einn er annar af tveimur fulltrúum starfsmanna og sá fjórði er bæjarstjórinn , sem samkvæmt samþykktum sjóðsins er formaður stjórnar .
Svipað fyrirkomulag mun vera við lýði í a.m.k. sumum öðrum lífeyrissjóðum bæjarstarfsmanna ; það eru í raun stjórnendur bæjarins , bæjarfulltrúarnir , sem hafa bæði tögl og hagldir í lífeyrissjóði bæjarstarfsmannanna .
Sú spurning hlýtur að vakna hvort þetta bjóði ekki upp á hagsmunaárekstra .
Skylda stjórnar lífeyrissjóðs er að sjálfsögðu fyrst og fremst að ávaxta fé sjóðfélaganna með sem árangursríkustum hætti .
Ef sjóðnum er hins vegar stýrt af stjórnendum bæjarfélags , sem vantar lánsfé , hlýtur sú freisting að vera fyrir hendi að beina fjárfestingum sjóðsins fremur þangað en í aðra kosti .
Og er alltaf tryggt að lán til viðkomandi sveitarfélags sé bezti fjármögnunarkosturinn ? Hvort hafa bæjarfulltrúarnir hagsmuni sjóðfélaganna eða bæjarins í fyrirrúmi ? Hliðstæður við umdeild mál í Bandaríkjunum rifjast upp .
Þar er talsvert um fyrirtækjalífeyrissjóði , sem eru beint tengdir einstökum fyrirtækjum .
Í sumum tilfellum hefur stór hluti fjár sjóðsins verið bundinn í pappírum útgefnum af viðkomandi fyrirtæki .
Ef fyrirtækið lendir í erfiðleikum getur áhætta sjóðfélaganna verið tvöföld ; þeir eiga á hættu að missa vinnuna og jafnframt að tapa ávöxtun á lífeyri sínum .
Getur verið að svipuð hætta sé fyrir hendi í litlum lífeyrissjóðum sveitarfélaganna , sem eru í raun bundnir einum vinnuveitanda ? Í samþykktum LSK er kveðið á um ábyrgð bæjarfélagsins á skuldbindingum hans , en hversu langt nær sú ábyrgð ef sveitarfélagið lendir í erfiðleikum ? Það skal ítrekað að engin sekt hefur sannazt í málinu , sem varðar Lífeyrissjóð starfsmanna Kópavogsbæjar .
En það gefur enn eitt tilefnið til að skoða hvernig lífeyrissjóðum í landinu er stjórnað .
