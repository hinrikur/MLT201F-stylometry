Sigríður Kr. Johnson fæddist á Melstað á Seltjarnarnesi 24. október 1908 .
Hún lést á heimili sínu , Flókagötu 61 , Reykjavík , fimmtudaginn 11. júní sl. Foreldrar hennar voru Sigríður Jóhannsdóttir frá Lambastöðum á Seltjarnarnesi og Kristinn Jónsson , lyfjafræðingur , frá Mýrarholti við Bakkastíg .
Systkini Sigríðar samfeðra : Soffía f. 23. apríl 1919 , d. 15. janúar 1990 og Vilhelm f. 4. júlí 1920 .
Sigríður gekk í Verslunarskóla Íslands og útskrifaðist þaðan með verslunarpróf vorið 1928 .
Eftir verslunarprófið hóf Sigríður störf hjá O. Johnson og Kaaber og starfaði þar í 10 ár eða þar til hún giftist .
Eiginmaður Sigríðar var Karl Johnson , bankamaður í Búnaðarbanka Íslands , f. 12. september 1905 d. 22. júní 1939 .
Börn þeirra eru : Kristinn f. 1935 og Ágústa f. 1939 .
Eftir lát manns síns starfaði Sigríður á skrifstofu Hótel Íslands þar til það brann í febrúar 1944 .
Ævistarf hennar var síðan við skrifstofu- og gjaldkerastörf hjá H. Ólafsson og Bernhöft , en þar starfaði hún í rúm 40 ár .
Sigríður var jarðsungin frá Dómkirkjunni í Reykjavík 19. júní .
Það er sagt að " Fátt er svo með öllu illt , að ekki boði nokkuð gott " .
Þó svo að það hafi verið ógæfa fyrir marga þegar Hótel Ísland brann árið 1944 þá verður það að játast að það boðaði mikla gæfu fyrir fyrirtækið H. Ólafsson & Bernhöft sf. Á Hótel Íslandi hafði starfað ung og efnileg kona , Sigríður Kr. Johnson , sem við þetta missti vinnu sína en hóf nú störf hjá H. Ólafsson & Bernhöft skömmu seinna og starfaði þar sleitulaust í rúma fjóra áratugi eða fram til ársins 1988 þegar hún varð 80 ára .
Sigríður eða Sigga eins og við kölluðum hana hafði kynnst eigendum fyrirtækisins er þau störfuðu saman hjá Ó Johnson & Kaaber um hríð nokkrum árum áður .
Hún vann í bókhaldi fyrirtækisins og var gjaldkeri þess lengst af .
Þetta var á þeim tíma sem allt bókhald var handskrifað og tæknin var ekki farin að létta mönnum verkið .
Skriftin þurfti að vera læsileg og áferðarfalleg sem segja má að nálgast hafi list .
Þessum kostum var Sigga gædd í ríkum mæli ásamt því að vera afar nákvæm í verki og einstaklega talnaglögg .
Hún var afbragðs starfskraftur sem ávallt bar hag fyrirtækisins fyrir brjósti og sýndi það svo sannarlega í verki .
Samhliða starfinu hjá fyrirtækinu mynduðust sterk vináttubönd ekki bara við hana sjálfa heldur einnig við börn hennar Ágústu og Kristin sem aldrei nokkurn skugga bar á .
Nú þegar komið er að kveðjustund vil ég og fjölskylda mín þakka þau forréttindi að hafa átt samstarf með henni og fengið að njóta starfskrafta hennar um svo langt skeið .
Við viljum þakka henni tryggðina við fyrirtækið og hennar góðu vináttu .
Börnum hennar , Ágústu og Kristni , sendum við okkar innilegustu samúðarkveðjur og biðjum Guð almáttugan um að varðveita þau og styrkja .
Ólafur Haukur Ólafsson og fjölskylda .
