Björn Björnsson fæddist í Reykjavík 7. ágúst 1928 .
Hann lést á líknardeild Landspítala í Kópavogi 16. júní sl. og fór útför hans fram frá Bústaðakirkju 24. júní .
Elsku afi , takk fyrir að geta alltaf verið með mér .
Takk fyrir að vera alltaf svona góður við mig .
Þú varst alltaf svo örlátur , gafst mér fullt af gjöfum þegar þú komst frá útlandinu .
Ég þori ekki einu sinni að segja mömmu frá öllum nammipeningunum sem þú gafst mér .
En þetta var nú það minnsta .
Við tvö og amma höfum átt góðar stundir saman sem eru mér svo dýrmætar og ég mun alltaf eiga í minningunni .
Þú vast alltaf tilbúinn að skutla mér og sækja mig .
Þegar þú áttir heima í Hellulandinu varstu alltaf að bóna bílinn og stússa í garðinum , gera þetta fyrir ömmu og hitt fyrir mig .
Það er sko ekki hægt að eiga betri afa .
Þú ert besti afi í heiminum .
Kossar og knús .
Þórhalla .
Í fyrrasumar þegar Björn móðurbróðir minn hélt upp á áttræðisafmælið sitt með glæsibrag í Hveragerði hvarflaði ekki að neinum sem þar voru að þetta yrði síðasta afmælið hans .
Hann bar aldurinn einstaklega vel og munaði ekkert um að dansa við allar konurnar í afmælinu .
Björn naut lífsins og aldurinn hafði engin truflandi áhrif á það .
Hann og Jóna konan hans stunduðu ýmiskonar leikfimi og voru dugleg að fara í göngutúra .
Þau voru dugleg að ferðast um landið og utanlandsferðum þeirra fjölgaði í takt við árin .
Þau létu sig ekki vanta á listahátíðir , menningarnætur eða aðra viðburði sem án efa hélt þeim svona ungum í anda .
Það má með sanni segja að Björn hafi lifað góðu og innihaldsríku lífi .
Mamma hafði stundum á orði að Björn hefði orðið ofvirkur á efri árum .
Móðir Björns og amma mín , hún Þórhalla , varð ekkja 47 ára gömul .
Björn var þá á sextánda aldursári og hefur það án efa mótað hann , allt í einu var hann orðinn karlmaðurinn á heimilinu .
Amma lést tveim dögum fyrir 96 ára afmælið sitt og var ávallt miðpunktur fjölskyldunnar .
Samgangur var því töluverður milli systkinanna Björns , Þuríðar og Ingibjargar , sérstaklega þegar ég var yngri .
Veislur á Hringbrautinni hjá ömmu , ferðalög innanlands og erlendis og oftar en ekki var amma með í för .
Jólahald var með föstu sniði , aðfangadagskvöldi lauk alltaf með súkkulaði og kökum hjá Birni og Jónu í Hellulandinu .
Ég var orðin fullorðin og komin með fjölskyldu þegar ég hætti að mæta í Hellulandið á aðfangadagskvöld , en innst inni saknaði ég þess að hitta ekki frændfólk mitt á þessari hátíðarstundu .
Björn hugsaði vel um sitt fólk .
Okkur systkinunum útvegaði hann sumarvinnu á pósthúsinu og pabba vinnu þegar hann hætti sínu ævistarfi en var ekki alveg tilbúinn að setjast í helgan stein .
Þegar mamma hætti að vinna fyrir 10 árum greindist hún með Parkinsonsveiki .
Björn ákvað að það myndi gera henni gott að stunda sundleikfimi í Árbæjarlauginni með þeim hjónum .
Hann kom og sótti hana á morgnana í nokkra mánuði eða þangað til pabbi ákvað að ganga í heitapottsklúbbinn í lauginni .
Þetta var upphafið að enn nánara sambandi milli systkinanna og maka þeirra .
Þarna í Árbæjarlauginni myndaðist líka kjarni af góðum vinum sem hafa stutt hver annan og stytt hver öðrum stundir á ýmsan hátt bæði hér heima og erlendis .
Ég veit að Björns er sárt saknað í þessum hóp .
Elsku Jóna , missir þinn er mikill og söknuðurinn sár .
Að missa lífsförunaut sinn til sextíu ára skilur eftir sig stórt skarð , sérstaklega þegar lífsförunautarnir eru svona samstiga .
Ég veit að þú átt yndisleg börn og góða fjölskyldu , það kom svo vel í ljós þegar Björn veiktist af krabbameininu fyrir tæpum tveim mánuðum .
Hann var umvafinn sínum nánustu allan tímann þar sem við vissum frá upphafi að baráttan var vonlaus .
Ég og fjölskylda mín , mamma og pabbi sendum þér Jóna mín , Höllu , Bjössa , Sigga , Jóni Inga og fjölskyldum þeirra okkar innilegustu samúðarkveðjur .
Blessuð sé minning Björns frænda .
Birna .
Björn Björnsson , fyrrverandi póstmeistari , lést á líknardeild Landspítalans í Kópavogi 16. júní sl. Vinur okkar , Sonur Sólarinnar , hefur kvatt .
Engum hefði dottið í hug þegar við vorum í Guðrúnarskála um páskana að hann yrði næstur af okkur til að hverfa af vettvangi .
Lífskraftur hans og hreysti var svo mikil , hann var nýkominn erlendis frá og strax farinn að undirbúa næstu ferð sem hann ætlaði ásamt Jónu sinni að sigla á Dóná , en af því varð ekki .
Hann varð að leggja einn af stað í þessa ferð sem hafði stuttan undirbúning en var mjög erfið .
Björn og Jóna voru mjög samhent og samrýnd , höfðu sömu áhugamál og fylgdu þeim vel eftir .
Við vorum svo lánsöm að eiga hlut í sumum þeirra og nutum þeirrar samveru .
Ófáar voru ferðir okkar erlendis en flestar í Guðrúnarskála sem oft voru ótrúlega skemmtilegar og eftirminnilegar hjá okkur öllum .
Það hefur verið aðdáunarvert að fylgjast með börnunum þeirra umvefja foreldra sína ást og umhyggju á þessum erfiða tíma .
Með sárum trega sendum við Jónu og fjölskyldu okkar innilegustu samúðarkveðjur .
Nú er skarð fyrir skildi .
Hver minning dýrmæt perla að liðnum lífsins degi , hin ljúfu og góðu kynni af alhug þakka hér .
Þinn kærleikur í verki var gjöf , sem gleymist eigi , og gæfa var það öllum , er fengu að kynnast þér .
( Ingibjörg Sig .
) .
Blessuð sé minning Björns Björnssonar .
Guðrún og Ögmundur .
