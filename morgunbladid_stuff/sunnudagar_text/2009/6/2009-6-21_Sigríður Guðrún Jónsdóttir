Sigríður Guðrún Jónsdóttir fæddist í Hólkoti í Hörgárdal 8. september 1924 .
Hún lést á Landspítalanum við Hringbraut föstudaginn 12. júní 2009 .
Foreldrar hennar voru Jón Guðmann Sigurjónsson , f. 20. júní 1892 , d. 12. apríl 1987 og Anna Steinunn Árnadóttir , f. 9. nóvember 1894 , d. 15. febrúar 1955 .
Látin systkini Sigríðar eru Árni Jónsson , f. 1912 , d. 1987 , Sigurjón Jónsson , f. 1913 , d. 1914 , Snorri Jónsson , f. 1915 , d. 1984 , eftirlifandi er Mary Valdís Jónsdóttir , f. 1927 .
Sigríður giftist Gunnari Bjarnasyni , f. 1924 , d. 1980 .
Þau eignuðust tvö börn , Önnu G. , f. 1946 , og Jón K. , f. 1949 , en slitu síðar samvistum .
Maki Önnu er Þráinn Tryggvason , f. 1944 , börn þeirra eru Guðrún , f. 1970 , og Tryggvi , f. 1974 .
Maki Jóns er Kristrún E. Pétursdóttir , f. 1949 , og börn þeirra eru Pétur S. , f. 1971 , Gunnar , f. 1974 , og Friðrik Már , f. 1989 .
Sigríður bjó framan af á Akureyri en bjó síðan í Reykjavík í um 65 ár .
Útför Sigríðar fór fram í kyrrþey .
Elsku amma mín , það var alltaf svo gott að koma til þín .
Við vorum svo nánar að amma vissi alltaf allt hvað var að gerast í lífi mínu og var ávallt til staðar fyrir mig .
Við vorum meira eins og vinkonur enda hittumst við næstum daglega eða töluðum saman í síma .
Amma var svo raunsæ og góð kona og laus við allt pjatt og prjál , vildi ekkert stúss , enda fannst henni ég vera helst til mikið fiðrildi , alltaf erlendis .
Ég mun sakna þín sárt , elsku amma mín .
Vertu yfir og allt um kring með eilífri blessun þinni , sitji Guðs englar saman í hring sænginni yfir minni .
( Sig .
Jónsson frá Presthólum .
) Þín Guðrún .
Elsku amma Rúna .
Ég var staddur nærri þínum æskuslóðum á Norðurlandi þegar ég fékk þær fregnir að þú værir lögst til hinstu hvílu .
Það kom alltaf glampi í augun á þér þegar þú rifjaðir upp uppvaxtarárin á Akureyri og sagðir mér sögur úr Glerárþorpinu .
Norðurlandið og fjallafegurðin stóð þér nærri – þú varst stoltur og sannur Þorpari .
Ég man hvað þú varst ánægð með mig þegar ég sagði þér að ég hefði nælt mér í norðlenska konu .
Ég á mér stórt og ómetanlegt safn góðra minninga af samverustundum okkar á Langholtsveginum .
Þangað var alltaf jafngott að koma og heimsækja þig og best af öllu var að fá að gista .
Þú stjanaðir við mig eins og ég væri konungborinn og alltaf voru móttökurnar jafn hlýlegar .
Oft kom ég til þín eftir skóla og klukkutímarnir voru fljótir að hverfa því við höfðum um margt að tala .
Sérstaklega þegar talið barst að pólitíkinni þar sem við höfðum bæði mikinn áhuga og sterkar skoðanir og oftast vorum við sammála .
Það var alltaf stutt í stuðninginn og hvatninguna frá þér .
Ég hef alltaf haldið því fram að það sé þér að þakka að ég kláraði stúdentsprófið mitt á réttum tíma .
Ég hafði stundað námið illa síðasta árið mitt í framhaldsskóla og varið kröftum mínum frekar í félagslífið .
Fyrir stúdentsprófin bauðstu mér að koma og vera hjá þér í tvær vikur til þess að lesa og undirbúa mig .
Á Langholtsveginum var fullkomin kyrrð og þú stjanaðir við mig nótt og dag og veittir mér ómetanlegan stuðning , sem varð til þess að ég náði stúdentsprófunum .
Það var þér að þakka .
Það var mér þungbært að kveðja þig á Landspítalanum áður en ég fór , því þá var ljóst hvert stefndi .
Það er sárt að kveðja ömmu sem hefur ávallt reynst mér jafnvel og þú hefur gert .
Öll mín ár hefur þú stutt mig og hvatt og haft mikla trú á mér og því sem ég er að gera hverju sinni .
Ég vona að mér takist að gera það sama fyrir mín börn og barnabörn í framtíðinni .
Þú hafðir mjög góð áhrif á mitt líf og uppvöxt og fyrir það verð ég þér ævinlega þakklátur .
Takk , elsku amma , fyrir allt það sem þú hefur gert fyrir mig og samverustundir okkar .
Guð blessi þig .
Gunnar Jónsson 