Magnús Sigurðsson fæddist 27. september 1924 .
Hann lést 6. júní 2009 og fór útför hans fram frá Reykholtskirkju 20. júní .
Óvíða er eins fagurt útsýni frá bóndabæ og Gilsbakka í Borgarfirði .
Jörðin , sem er kostagóð og hlunnindarík , hefur verið skógi vaxin í tíð Illuga svarta er menn rjóðuðu um sig til að koma sér fyrir .
Síðar varð þar staður og prestar höfðu búsetu , sá síðasti Magnús Andrésson .
Heimilið var stórt , margt manna , sögur sagðar , kynslóð kenndi kynslóð .
Í þessu umhverfi ólst upp Magnús Sigurðsson , fyrrverandi bóndi á Gilsbakka .
Glöggur , nam af landi og fólki .
Hafði blæbrigði tungumálsins á valdi sínu , kunni vel að fara með .
Sat aðeins einn bekk til að taka stúdentspróf , meira þurfti ekki .
Þetta var nóg .
Magnús fór heim að Gilsbakka og varð bóndi .
Til þess stóð hugurinn , á Gilsbakka vildi hann vera .
Unni jörðinni , þekkti hverja þúfu .
Mikill Borgfirðingur er ekki vildi vasast í pólitík sem honum fannst leiðindatík .
Kynni höfðu verið með okkur um hríð þegar svo hagaði til að við fengum að syngja saman bassann í samsöng í Reykholtskirkju .
Báðum líkaði vel svo kunningsskapurinn styrktist .
Síðan gerðist það , síðla hausts árið 2006 , að förufugl flögraði heim að Gilsbakka , nokkuð öðruvísi fiðraður en flestir .
Settist hann á hlaðið og hafði þar viðdvöl um skeið , mislengi í hvert sinn .
Handtakið var þétt hjá þeim hjónum er hinn ágengi fugl sem seildist inn fyrir skörina , var boðinn velkominn .
Sest var við fótskör bónda og gleyptur í sig allur sá fróðleikur er hann vildi miðla , smár sem stór , nógu var af að taka .
Útkoman varð viðtal er birtist í jólablaði héraðsfréttablaðsins Skessuhorns og síðar í bókinni " Fólkið í Skessuhorni .
" Þessar stundir á Gilsbakka eru í endurminningunni eins og þegar afi fræðir angann sinn .
Ég sat við fótskörina og reyndi að gleypa í mig allt sem vinur minn , Magnús á Gilsbakka , hafði að segja .
Hvergi var komið að tómum kofunum þótt spurt væri í sífellu .
Sagan , fólkið , lífsbaráttan , aðstæðurnar og umhverfið , allt varð lifandi í frásögninni .
Mig undraði þá og gerir enn hvar hægt var að finna tíma til að nema allt sem bjó þar inni .
Magnús , bóndinn , víða virkur í félagsmálum , trúað fyrir formennsku á mörgum vígstöðvum og fórst vel úr hendi .
Á því leikur ekki vafi að hann hefur átt góða að í konu sinni og börnum .
Stundir mínar á Gilsbakka eru í fersku minni og samofnar mikilli hlýju .
Móttaka þeirra hjóna og viðmót , einstakt .
Það var eins og að koma á heimili náinna ættingja eða vina .
Dyrnar voru opnaðar upp á gátt og förufuglinn var boðinn hjartanlega velkominn , þá sem síðar .
Það eru ekki allir sem vilja láta slæða sig en stundum gerist það að fólk skiptir um skoðun og svo varð um Magnús vin minn .
Hann hafði ekki gefið mörg viðtöl um ævina , að líkindum teljandi á fingrum annarrar handar , en ég hef verið svo heppin að fá taka tvö þeirra .
Rétt fyrir sína síðustu ferð fór hann yfir viðtal , sem við höfðum skapað , er að líkindum mun birtast í bók um Þverá í Borgarfirði .
Við áttum spjall saman annan dag páska .
Heilsan var heldur verri en óskir stóðu til að það myndi ekki vara lengi þótt Magnús hafi sjálfan grunað að dvölin hérna megin væri að styttast .
Á þeim nótum ræddum við ögn í símann þennan dag .
Það varð ekki fleira , ekki þá , ekki nú .
Síðustu göngunni er lokið .
Kæra fjölskylda , mínar dýpstu samúðaróskir fylgja ykkur fram á veginn .
Góður drengur er genginn .
Maggi minn , góðar kveðjur og þakkir fyrir afar góða samveru , samvinnu og vináttu .
Við hittumst síðar .
Birna G. Konráðsdóttir .
