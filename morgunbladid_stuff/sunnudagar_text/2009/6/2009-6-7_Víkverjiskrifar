Víkverji er á því að frétt um að upplýsingaflæði nútímans sé að útrýma samúð í samfélaginu sé frétt vikunnar .
Hann er sannfærður um að þarna séu orð í tíma töluð .
Upplýsingaflæðið er svo gríðarlegt að fólk hefur ekki tíma til að staldra við , hugsa og meta hlutina .
Hvað þá að finna til með fólki sem upplýsingarnar snerta .
Víkverji fær á hverjum degi fleiri tugi tölvupósta - stundum skipta þeir hundruðum .
Hann eyðir því mörgum dýrmætum mínútum ( stundum klukkutímum ) í starfi sínu við að fara í gegnum þessi ósköp .
Flestir póstarnir eru rusl - en inn á milli eru t.d. góðar ábendingar frá lesendum um fréttamál og skemmtilegar uppákomur .
Víkverja finnst stundum að hann sé að leika sér í tölvuleiknum tetris allan daginn .
Jafnóðum og hann eyðir póstum út , sendir áfram eða setur í möppur til geymslu hlaðast nýir póstar inn .
Og rauði liturinn sem merkir að pósturinn sé ólesinn er stundum æpandi ! Það er ekki nema von að Víkverji sé stundum úrvinda .
Og hann saknar þeirra tíma þegar engir farsímar voru og enginn tölvupóstur , þó það sé algjör klisja ! Auðvitað auðvelda þessir samskiptamátar margt í starfi Víkverja en þar sem taugarnar eru farnar að þenjast í hvert sinn sem síminn hringir og hjartað að taka kipp í hvert skipti sem tölvupóstur berst , hefur Víkverji nokkrar áhyggjur af ástandinu .
Og er sannfærður um að alltof margir tölvupóstar séu sendir .
Alltof margir .
Sérstaklega er eftirtektarvert að stundum hringir fólk , stuttu eftir að senda póstinn , og spyr : " Fékkstu tölvupóstinn frá mér ? " Víkverji á stundum bágt með sig þegar hann fær svoleiðis símtöl .
Þarna sameinast líka tveir verstu óvinir hans , símtalið og tölvupósturinn .
Nógu slæmir eru þeir sitt í hvoru lagi .
