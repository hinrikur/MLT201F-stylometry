Árni Óskarsson frá Meiðavöllum í Kelduhverfi fæddist þar 16. maí 1946 .
Hann lést á Sjúkrahúsi Akureyrar 2. júní 2009 og fór útför hans fram frá Garðskirkju 12. júní .
Stiginn á bak Krumma sínum og yfir Gjallarbrú farinn félagi góður , Árni bóndi á Meiðavöllum .
Ég kynntist Árna fljótt eftir að ég kom sem léttadrengur í sveitina fögru til föðursystur minnar , hennar Möggu í Ási .
Þeir urðu fljótt tilhlökkunarefni , reiðtúrarnir sem við nafni minn og stóri frændi Yngvason fórum á síðbúnum sumarkvöldum árið 1983 .
Þangað var einatt gaman að koma og ekki í kot vísað .
Alltaf næg mjólk á " tankanum " hjá Gunnu og Árni hafði gaman af að spyrja borgardrenginn allra mögulegra hluta , einkum þó út í pólitíkina og sagðist hann vera þess fullviss að við værum báðir guðlausir kommúnistar , mér til mikillar gremju en honum til einlægrar skemmtunar .
Okkur varð vel til vina og sýndi hann mér ávallt vinsemd og virðingu í hvívetna .
Ég varð þess fljótt áskynja að karlinn væri ekki alltaf allra en yfirleitt flestra , á einhverjum tímapunkti .
Hann gat verið óttalegur þverplanki ef þannig viðraði og hefur mér oftar en ekki flogið það til hugar að hann hafi kosið að standa þver í dyrunum eða verið á öndverðri skoðun , sér til afþreyingar og gamans .
Vel hagur í höndunum og hafði nokkurn áhuga á hestum og býsna sterkar skoðanir á þeim vettvangi eins og kannski mörgum öðrum .
Eitt sinn fyrir allmörgum árum reið ég frá Hóli á klárgengri meri sem mágur minn hafði lánað mér bæjarleið upp í Meiðavelli .
Kom um síðir í hlað eftir nokk brokkgengan túr , aumur í þjóum tveim og Árni kemur út á hlað .
Heilsar ekki en gengur rannsakandi hringinn í kringum merina og segir svo með nokkrum þunga : " Hún er vökur þessi meri .
" Ég þvertók fyrir það og sagði hana ekki ganga á öðru en grófasta brokki .
Árni sagði þá ábúðarfyllri og með meiri þunga en áður : " Ég er að segja þér það , hún ER vökur þessi meri ! " Ég rengdi þann dóm ekki frekar og gott ef hryssan tók svo ekki skeiðspor síðar á ævinni .
Komið er að ferðalokum hjá félaga Árna .
Ég geymi margar góðar minningar um þennan sterka persónuleika með sína sérstöku lund og víst er að sveitin er ögn svipminni að honum gengnum .
Vinarkveðja , Ásgeir Nikulás .
Það var kvíðinn drengur , 11 ára gamall , sem sendur var í sveit austur í Kelduhverfi , að Meiðavöllum , vorið 1974 .
Þekkti ég hvorki haus né sporð á ábúendum þar og vissi ekkert hvað beið mín .
Strax að kvöldi fyrsta dags vissi ég hins vegar að mín biðu góðar stundir .
Hjónin á bænum , Guðrún og Óskar , en hann lést fyrir nokkrum árum , tóku mér afskaplega vel en Árni sonur þeirra tók mér með fyrirvara .
Ekki liðu þó margir dagar þar til við náðum vel saman .
Upphaf þess var þegar hann gómaði mig undir hlöðuvegg þar sem ég púaði Raleigh-sígarettu .
Þreif hann til mín , reif af mér sígarettuna og dró mig á eyrnasnepli inn í bæ .
Taldi ég nokkuð víst að ég fengi að kenna á því en þegar inn í eldhús var komið tók hann fram gamla pípu með nautshornum , henti í mig bréfi af Prince Albert-tóbaki og sagði að ef ég ætlaði að reykja á hans heimili skyldi ég reykja pípu en ekki sígarettur .
Þessi fámenna fjölskylda var með tiltölulega stórt bú og Óskar keyrði að auki vörubíl þannig að í mörg horn var að líta .
Okkur gafst þó tími á þessum fallega stað , sem stendur á barmi Ásbyrgis , til að sinna áhugamálum af og til .
Það er mér sérstaklega minnisstætt að þegar Ásbyrgishátíðin var í aðsigi , en það var íþrótta- og ungmennafélagshátíð með ströngu áfengisbanni , laumuðust nokkrir tilvonandi gestir inn í byrgið til að grafa þar áfengi sem þeir ætluðu síðan að nýta sér þegar inn yrði komið nokkrum dögum síðar .
Þá lágum við Árni á barminum með kíki og jafnskjótt og bytturnar sem grófu vínið hurfu á braut ókum við niður eftir og grófum það upp .
Margt fleira lærði ég af Árna á þessum árum .
Hann kenndi mér t.d. kornungum að skjóta úr bæði haglabyssu og riffli en það nýttist mér vel á fuglaveiðum síðar meir .
Við héldum ávallt góðu sambandi eftir að ég fór frá Meiðavöllum og ég lærði æ betur að meta hann með árunum .
Árni var sérstakur maður og ekki síður sérstakur bóndi .
Til dæmis voru mjaltir um hádegi og miðnætti en ég skil í dag að það skiptir ekki máli ef kýrnar eru mjólkaðar reglulega .
Árni var líka skemmtilegur og kannski er það mikilvægast þegar upp er staðið .
Ófá skiptin kom ég á Meiðavelli og náði mér í jólamatinn og voru það yndislegar stundir er við sátum á kvöldin og dreyptum á góðu koníaki með kaffinu hennar Gunnu .
Var þá pípan góða með nautshornunum gjarnan dregin fram .
Ég átti ófá símtöl við Árna síðustu vikurnar er hann lá á spítalanum .
Þráspurði ég hvort eitthvað alvarlegt amaði að honum en hann þvertók fyrir það .
Það var því mikið áfall þegar mér var sagt frá andláti hans .
Mér er efst í huga virðing og væntumþykja þegar ég kveð þennan góða dreng .
Gunna mín , ég votta þér mína dýpstu samúð .
Ragnar Kristinn Gunnarsson ( Raggi Sót ) .
