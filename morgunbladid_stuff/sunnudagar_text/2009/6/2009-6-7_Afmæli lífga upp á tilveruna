" ÉG treysti því að veðrið verði gott og stefni að því að vera með smá grillveislu fyrir fjölskylduna og nánustu vini , " segir Gerður Aagot Árnadóttir , heimilislæknir í Garðabæ og formaður Þroskahjálpar , sem fagnar 45 ára afmæli sínu í dag .
" Mér hafa alltaf þótt afmæli skemmtileg og er mikið afmælisbarn í mér , þótt ég sé nær aldrei með mikið tilstand .
Þetta er hins vegar nokkurs konar hátíð og ástæða til að gleðjast og gera eitthvað skemmtilegt , " segir Gerður .
Spurð um eftirminnileg afmæli í tímans rás nefnir Gerður fertugsafmæli sitt þegar hún dvaldi með fjölskyldunni í sumarbústað í Danmörku .
" Svo hélt ég stóra veislu í góðu veðri þegar ég varð 35 ára sem var ofsalega gaman .
Ég bauð þar gömlum vinum sem ég hafði ekki séð lengi , " segir Gerður og bætir við : " Maður á að nota tækifærið sem gefst á afmælinu til að gera eitthvað skemmtilegt , hóa saman fólki og aðeins að lífga upp á tilveruna .
Ég held að það sé mjög nauðsynlegt , ekki síst á þessum síðustu og verstu tímum .
" Gerður er þegar byrjuð að leggja drög að fimmtugsafmælinu .
" Þegar ég verð fimmtug ætla ég að gera eitthvað mjög eftirminnilegt í tilefni dagsins , fara t.d. í heimsreisu .
" silja@mbl.is 