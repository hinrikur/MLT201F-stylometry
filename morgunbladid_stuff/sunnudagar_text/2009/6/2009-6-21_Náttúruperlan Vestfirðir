ÞAÐ var ákveðið með löngum fyrirvara að fara til Patreksfjarðar um hvítasunnuhelgina .
Það var mikil tilhlökkun því margt er að skoða á þessari fallegu leið .
Við fórum af stað frá Reykjavík og ókum sem leið lá yfir Bröttubrekku , vá , það var meiriháttar ! Það var bara gaman að aka yfir hana .
Þvílík breyting ! Kominn nýr vegur og malbikaður .
Að aka um Reykhólasveitina er magnað , þar er svo mikil náttúrufegurð .
Þegar við komum í Bjarkarlund sáum við að þar eru miklar framkvæmdir í gangi .
Þar er bjartsýnt fólk sem á heiður skilinn fyrir að trúa á framtíðina .
Þar er verið að endurbyggja upp ferðaþjónustuna .
Enda með eindæmum fallegt þar .
Gaman að stoppa og gista .
Ferðinni var haldið áfram og stoppað víða , enda náttúrufegurðin á þessu svæði alveg einstök .
Allir þessir löngu firðir , skógivaxnir , klettabelti út í sjó , eyjar og fjöllin .
Þetta er dásamlegt .
Víða er búið að endurgera vegina og malbika en malarvegir á milli .
Þegar farið er að nálgast bæinn Fossá á Hjarðarnesi þá heldur fólk að það sé að villast af leið , þetta getur ekki verið þjóðvegurinn .
Jú þarna er veghefill staðsettur á Hörgsnesinu .
Nú fer þetta að lagast , ef við komumst svo langt .
Nei , það fór í verra hefillinn mosavaxinn og niðurryðgaður .
Bara uppá punt og vegurinn versnaði til muna .
Eftir góða stund renndum við inn á malbikið í Vatnsfirði og mikið var það gott .
Háttvirtur samgönguráðherra ætti að fá sér bíltúr um Vestfirði , ekki á jeppanum sínum , heldur fá lánaðan bíl hjá börnum eða barnabörnum og nokkur varadekk , já nokkur varadekk .
Við urðum vitni að því á þessari ferð okkar að það var unga kynslóðin sem erfir landið sem var á ferðalagi um þetta svæði þessa helgi .
Þau voru ekkert að fá lánaðan jeppann hjá pabba , hann skuldar svo mikið í honum .
Þau fóru bara á sínum litla bíl .
En þeim datt ekki í hug að þau hefðu þurft að hafa með sér kerru fulla af varadekkjum og fleiri tegundir af felgujárnum .
Nú stefnir allt í það að Íslendingar leggi land undir fót .
Hvaða hring fara þau ? Stóra hringinn eða þora þau að taka litla hringinn um Vestfirði ? Ég vona það svo sannarlega .
Og þau gefi sér tíma til að stoppa og líta í kring um sig , Barðaströndin , Breiðafjörðurinn , Rauðisandur , Látrabjargið , Selárdalur , Dynjandi , Haukadalur , Núpur , og fl. þetta er bara byrjunin .
Norðanverðir Vestfirðir eru eftir og þar er hver náttúruperlan a eftir annarri og aka svo inn Ísafjarðardjúp til baka .
Háttvirti samgönguráðherra ég skora á þig að gefa út skipun um að rykið og ryðið verði nú dustað af græjunum og þær mannaðar til að gera STÓRA hringveginn akfæran fyrir alla bíla .
Ég óska öllum landsmönnum sem ætla að ferðast um landið í sumar , og fara að sjálfsögðu " stóra hringinn " , góðrar ferðar og komið heil heim .
HJÖRDÍS KARLSDÓTTIR , skrifstofumaður .
Frá Hjördísi Karlsdóttur 