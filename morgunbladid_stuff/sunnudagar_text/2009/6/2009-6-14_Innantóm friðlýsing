Á fimmtudag og föstudag sat fastafulltrúi Íslands hjá Atlantshafsbandalaginu fund varnarmálaráðherra bandalagsins sem fulltrúi Össurar Skarphéðinssonar utanríkisráðherra – eins og hann er vanur að gera ef utanríkisráðherra sækir ekki fundinn sjálfur .
Hluti af þeim fundi var fundur kjarnorkumálanefndar NATO .
Þann fund sat fastafulltrúinn sömuleiðis – eins og hann er vanur .
Á fundinum fóru fram , eins og venjulega , umræður um kjarnorkustefnu NATO .
Lokayfirlýsing fundarins í lok síðustu viku liggur ekki fyrir , en hefðbundið er að þar ítreki ráðherrarnir og fulltrúar þeirra grundvallaratriðin í kjarnorkustefnu bandalagsins .
Í lokayfirlýsingu varnarmálaráðherrafundar í júní 2007 , í utanríkisráðherratíð Ingibjargar Sólrúnar Gísladóttur , ítrekuðu ráðherrarnir til dæmis að tilgangur kjarnorkuvopna NATO-ríkjanna væri fyrst og fremst pólitískur ; " að varðveita friðinn og koma í veg fyrir kúgun og hvers konar stríð .
" Tilgangurinn með kjarnorkustefnu NATO er með öðrum orðum fyrst og fremst fæling ; að fæla óvinaríki , sem búa yfir kjarnorkuvopnum , eða þá hryðjuverkahreyfingar , frá því að reyna kjarnorkuárás á ríki bandalagsins .
Kjarnorkubrölt ríkja á borð við Norður-Kóreu og Íran sýnir að sú stefna er því miður enn nauðsynleg .
Ísland hefur nú hins vegar þá sérstöðu meðal NATO-ríkjanna að ríkisstjórnin hefur lýst því yfir að landið sé friðlýst fyrir kjarnorkuvopnum .
Morgunblaðið reyndi á dögunum að fá fram afstöðu Atlantshafsbandalagsins til þeirrar yfirlýsingar .
Talsmenn NATO þverneituðu að tjá sig um málið , sem segir líklega allt sem segja þarf um það hvaða augum það er litið í höfuðstöðvum bandalagsins .
Það er vandséð , hvernig það fer saman að taka þátt í varnarbandalagi sem hefur kjarnorkuvopn sem þátt í varnarstefnu sinni , og að lýsa því yfir að slík vopn komi aldrei á íslenzkt yfirráðasvæði .
Það á ekki sízt við vegna þess að Ísland er eina NATO-ríkið sem er algerlega háð hinum aðildarríkjunum um varnir sínar .
Ef NATO-ríkin teldu t.d. nauðsynlegt að flytja slík vopn um íslenzkt hafsvæði vegna þess að ógn steðjaði að bandalaginu , myndi Ísland þá skerast úr leik ? Væntanlega ekki .
Enda tekur Ísland áfram þátt í umræðum á vegum NATO um kjarnorkustefnu þess eins og ekkert hafi í skorizt .
Þannig hagar ábyrgt aðildarríki sér , sem vill láta taka mark á sér sem fullgildum bandamanni .
Og það sýnir líka að yfirlýsingin í stjórnarsáttmálanum um að Ísland sé friðlýst fyrir kjarnorkuvopnum er bara innantómt orðagjálfur , hugsað til að friða gamla herstöðvaandstæðinga í Vinstri grænum .
