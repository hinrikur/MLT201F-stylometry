Jón F. Thoroddsen , hagfræðingur og fyrrverandi verðbréfamiðlari , fjallar í nýútkominni bók sinni Íslenska efnahagsundrið , flugeldahagfræði fyrir byrjendur um helstu persónur og leikendur í íslensku viðskiptalífi á árunum 1982-2008 .
Fjallað er um helstu viðskiptablokkir , eigna- og hagsmunatengsl lífeyrissjóða , stjórnmálamanna og stærstu eigenda íslensku bankanna .
Bókin ber allt of glögg merki þess hraða sem hún hlýtur að hafa verið unnin á , en hún er á köflum þokkalega sannfærandi , þótt mér þyki skautað ærið hratt og á yfirborðskenndan hátt yfir ákveðna þætti .
Mikið er um villur í bókinni , ásláttarvillur , málvillur , staðreyndarvillur og prófarkalestur virðist hafa verið af mjög skornum skammti , sem allt dregur nú heldur úr trúverðugleika bókarinnar .
En líklega gefur bókin lesendum þokkalega innsýn í margt , þótt ég ætli alls ekki að leggja dóm á hvað er rétt með farið og hvað ekki .
Ég tel einna áhugaverðast við lestur bókarinnar að fá að skyggnast aðeins inn í hugarheim og þankagang eins þeirra sem tók þátt í að blása upp bankabóluna og þann blekkingarleik sem þeim uppblæstri fylgdi .
Jón dregur enga dul á að hann var raunverulegur þátttakandi .
Kannski er það bakgrunnur Jóns , fyrrverandi verðbréfasali , " sem gjörþekkir þær leikfléttur og undrameðul sem voru drifkraftur íslensku útrásarvíkinganna , " eins og segir á bókarkápu , sem gerir það að verkum að hann vílar ekki fyrir sér ritstuld hér og ritstuld þar .
Það er engin heimildaskrá sem fylgir bókinni , sem auðveldar honum vitanlega stuldinn .
Þriðji kafli bókar Jóns fjallar um nýjar valdablokkir og er að stórum hluta helgaður Kaupþingi , sögu bankans , helstu stjórnendum , eigendum , viðskiptavinum og vinahópum .
Vegna fyrri skrifa minna um lífeyrissjóði og " fjölda áskorana " eins og þeir segja , sem ákveðið hafa að fara í framboð , ætla ég að leyfa mér að vitna örlítið í þriðja kafla bókarinnar , með öllum ofangreindum fyrirvörum þó : " Ekki má gleyma lífeyrissjóðunum .
A.m.k. þrír stærstu lífeyrissjóðir landsins verða að flokkast undir vinahóp Kaupþings ef litið er á viðskiptasamband þeirra og Kaupþings .
Þeir keyptu stöðugt hlutabréf bankans og áttu viðskipti fyrir hundruð milljóna á ári .
Sjóðina eiga jú sjóðsfélagarnir en fæstir þeirra fengu þó verðmætar jólagjafir eða þáðu boðsferðir af Kaupþingi .
Það gerðu hins vegar starfsmenn í eignastýringu lífeyrissjóðanna , t.d. þeir Guðmundur Þ. Þórhallsson og Þorgeir Eyjólfsson hjá VR , Baldur Vilhjálmsson og Haukur Hafsteinsson hjá LSR og þeir Árni Guðmundsson og Tryggvi Tryggvason hjá Gildi .
Það sama gerðu margir af starfsmönnum minni sjóðanna .
" Ekki veit ég til þess að nokkur sexmenninganna sem Jón nefnir , hafi hafnað sannleiksgildi orða hans .
Síðar í bókinni er heill kafli helgaður lífeyrissjóðunum , fjárfestingarstefnu þeirra og þjónkun við þá sem buðu stjórnendum sjóðanna að taka þátt í lúxusnum .
Ég valdi þessa tilvitnun í bók Jóns sérstaklega til " heiðurs " nýráðnum framkvæmdastjóra Lífeyrissjóðs verslunarmanna , sem tekur við af Þorgeiri Eyjólfssyni , en það er enginn annar en ferðafélagi Þorgeirs úr boðsferðunum , Guðmundur Þ. Þórhallsson ! Halló ! Halló ! Hvað er í gangi ? Boðaði ekki nýr formaður VR breytta tíma ? Í hverju eiga þeir að vera fólgnir ? Nú þarf það ekkert endilega að vera svo að þeir sexmenningar sem Jón nafngreinir í bók sinni , og hinir sem hann nafngreinir ekki , hafi tekið óábyrgar ákvarðanir um fjárfestingar í sjóðunum , af því þeir hafi viljað gleðja gestgjafa sína .
En með því að þiggja boðsferðir í þá veru sem Jón skrifar um , hafa þeir kallað yfir sig grunsemdir um að svo kunni að hafa verið og þar með hafa þeir dregið úr eigin trausti og trúverðugleika .
Það eitt á að nægja til þess að lífeyrissjóðirnir breyti í raun og veru siðareglum sínum , eins og þeir með einhverju hálfkáki þykjast vera að gera þessa dagana .
Seinni tilvitnunin í bók Jóns er í orðskýringar hans í bókarlok og tengist einnig gagnrýni minni á stjórnir lífeyrissjóða , en það er orðskýring hans á hugtakinu Fé án hirðis : " Hugtakið hefur verið notað um fé sem tilheyrir ýmsum sameignarsjóðum en fyrst átti þetta einkum við um sparisjóði .
Seinna hefur hugtakið verið útvíkkað og notað um fleiri sjóði eins og lífeyrissjóði , bótasjóði tryggingafélaga og ýmis eignarhaldsfélög þar sem mjög margir eiga fjármunina en sárafáir sjá um ráðstöfun þeirra .
" Þetta er eitt af því sem ég hef verið að gagnrýna .
Þeir sem ekki eiga fjármunina , eiga ekki að taka ákvarðanir um það hvernig þeim er ráðstafað .
Það hefur í marga áratugi verið tímaskekkja , að fulltrúar atvinnurekenda hafi fengið að ráðskast með lífeyrissjóði okkar .
Um þverbak keyrði vitanlega á útrásarárunum , þar sem útrásarvíkingar náðu meira og minna völdum í Samtökum atvinnulífsins í gegnum bankana , fjárfestingarfélögin , eignarhaldsfélögin og tryggingafélögin .
Að vísu er valdatíma þeirra í þeim ágætu samtökum meira og minna lokið , en það breytir engu um það , að mér finnst að við eigum að losa okkur við fulltrúa atvinnurekenda úr stjórnum lífeyrissjóða okkar launþeganna .
agnes@mbl.is Leiðrétting 29. júní - Röng mynd í grein í Morgunblaðinu RÖNG mynd var birt með " Agnes segir " á bls. 10 í Morgunblaðinu í gær .
Birt var mynd af Tryggva Tryggvasyni , framkvæmdastjóra fjarstýringar hjá Saga Capital , en með pistlinum átti að vera mynd af alnafna hans , Tryggva Tryggvasyni hjá Lífeyrissjóðnum Gildi .
Beðist er velvirðingar á þessum mistökum .
