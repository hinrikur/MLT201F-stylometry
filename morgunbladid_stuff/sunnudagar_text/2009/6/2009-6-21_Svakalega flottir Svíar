Eftir Helga Snæ Sigurðsson helgisnaer@mbl.is ÞÆR finnast vart mikið einfaldari vefsíðurnar en Omodern .
Það verður að teljast undarlegt uppátæki að safna ljósmyndum af sænskum poppsveitum á 8. áratugnum en það hefur einmitt sá gert sem skellti upp Omodern .
Myndirnar eru ekki margar , aðeins 16 talsins , en þeim mun skemmtilegri .
Það má teljast kostur hversu hratt menn geta rennt í gegnum síðuna ( eða ókostur vilji menn hanga lengi á vefsíðum ) en vissulega hittir hún í mark hjá þeim sem áhugasamir eru um fata- og hártísku þessa tíma og þá í Svíþjóð .
Hér er einnig kjörið tækifæri til að hlæja að Svíum , fyrir þá sem hafa þörf fyrir það .
Norrlandspojkarna med Inger Hver man ekki eftir hljómsveitunum Omodern , Inge Lindquists , Kjell Brooz orkester , Muzikanterna eða Norrlandspojkarna med Inger .
Ha , enginn ? Nú , jæja , þá er kjörið tækifæri til að kynna þér þessar stórmerkilegu sveitir sem greinilega hafa verið mikið augnayndi .
Nú hefur fatatíska 9. áratugarins notið mikilla vinsælda á seinustu árum og einkum þá hjá þeim sem voru að læra á klósett á þeim tíma .
En eins og meðfylgjandi ljósmyndir sýna var tískan á 8. áratugnum ekki síðri og jafnvel tími til kominn að lífga hana við .
