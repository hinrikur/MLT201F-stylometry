Eftir Ragnhildi Sverrisdóttur rsv@mbl.is Danir hafa viðurkennt Grænlendinga sem þjóð með fullan sjálfsákvörðunarrétt .
Margrét Þórhildur Danadrottning afhenti Grænlendingum ný sjálfstjórnarlög á þjóðhátíðardegi þeirra , 21. júní .
Nú hafa Grænlendingar því fengið viðurkenndan rétt sinn til að stofna fullvalda og sjálfstætt ríki .
Það er undir þeim sjálfum komið hvenær þeir stíga það skref .
Á þjóðhátíðardaginn skrýddust margir Grænlendingar þjóðbúningi sínum .
Margrét drottning var sjálf í slíkum búningi , sem og Josef Motzfeldt þingforseti , sem veitti sjálfstjórnarlögunum viðtöku .
Grænlenski búningurinn er ekki saumaður á einum degi .
Í hann þarf að velja vönduð skinn og perlusaumaður stakkur kvenna krefst mikillar vinnu .
Grænlendingar leggja hins vegar metnað sinn í að eiga fallegan búning .
Til marks um það má nefna þann fallega sið , að öll börn skrýðast þjóðbúningi við upphaf skólagöngu , 6 ára gömul .
Fermingarbörn eru líka oftast nær í þjóðbúningum .
Mikil handavinnna Grænlenski búningurinn er ekki ýkja gamall og alls ekki sá hlífðarfatnaður , sem grænlenskir veiðimenn klæðast , enda aðeins notaður til hátíðabrigða .
Karlar klæðast hvítum anórakk , dökkum buxum og dökkum kamikkum , en búningur kvenna er töluvert flóknari og skrautlegri .
Konur , sem ætla að koma sér upp grænlenskum búningi , þurfa að huga að ýmsu .
Fyrst er það undirskyrtan , sem þarf að vera svo síð að með góðu móti megi gyrða hana ofan í skinnbuxurnar .
Hún er úr þéttofinni bómull og hekluð blúnda við handveg og í hálsmáli .
Yfir skyrtuna fer stutt vesti með háum kraga sem fellur vel að hálsinum .
Kraginn er útsaumaður með fallegu munstri , oftast blómamunstri og gægist upp úr stakknum , eða anórakknum .
Honum er gjarnan haldið saman með fallegri nælu .
Buxurnar eru stuttbuxur úr selskinni .
Þær eru óskreyttar að aftan , en að framanverðu eru saumaðir litríkir leðurbútar og ræmur úr hundsfeldi .
Lituðu skinnræmurnar eru úr selskinni , sem er meðhöndlað á sérstakan hátt áður en það er litað í öllum regnbogans litum og er svo saumað á buxurnar í mörgum , mjóum ræmum svo úr verður litrík leðurrönd framan á buxunum .
Sitt hvorum megin við röndina er skjannahvítt hundsskinnið .
Bjartari litir í bernsku Búningar stúlkna eru bjartari og litríkari en fullorðinna kvenna .
Í búningi ungra stúlkna er bjartur rauður litur gjarnan ráðandi , jafnvel bleikur hjá þeim allra yngstu .
Eldri konur kjósa hins vegar fremur að hafa dökkrauðan , vínrauðan , fjólubláan eða bláan lit ráðandi .
Konur halda þó gjarnan perlukraganum á anórakknum allt sitt líf , þótt búningurinn sé endurnýjaður að öðru leyti .
Treyjan sjálf er stundum úr bómull en oft úr fóðruðu silki , brydduð skinni á ermum og í hálsmáli .
Perlukraginn , sem hylur efri hluta treyjunnar , er sá hluti grænlenska búningsins sem vekur einna mesta athygli .
Afar sjaldgæft er að sjá tvo eins kraga , þótt dæmi séu um fjölskyldur sem kjósa að hafa sama munstur .
Mörg þúsund litríkar perlur þarf í hvern kraga , svo hann sígur eðlilega í .
Fremst á ermum treyjunnar eru líka stúkur úr perlum , sambærilegar perlunum í kraganum og neðst á treyjunni er fallegur lindi .
Á hendur eru dregnar prjónaðar handstúkur , rauðar með ásaumuðum , hvítum perlum .
Selskinn og hey Buxur og perlum prýdd treyja duga ekki .
Nauðsynlegt er að klæðast viðeigandi fótabúnaði , svonefndum kamikkum .
Ytri kamikkur eru unnar úr hvítu selsleðri og ná upp undir hné .
Inn í þær er lagt hey eða hálmur , til að einangra og gera þær mýkri undir fæti .
Á þessar ytri kamikkur eru saumaðir litríkir leðurbútar , rétt eins og framan á buxurnar .
Sólarnir á kamikkunum er úr þykkara og sterkara selskinni .
Innri kamikkur eru einnig úr selskinni og ná upp á mið læri .
Þær eru fagurlega útsaumaðar með blómamynstri í þéttofna bómull fyrir ofan ytri kamikkurnar og þar fyrir ofan er fallegur , fínheklaður blúndubekkur .
Hann liggur oftast á samskonar efni og er í treyjunni .
Efst er svartur skinnkantur .
Gerð grænlensks búnings er mikil handavinna og ekki á allra færi .
Fjölmargir Grænlendingar kunna þó enn þá list að vinna skinn í buxur og kamikkur , lita skinn í skraut á fatnaðinn og sauma perlukragann .
Ef marka má líflegar umræður á sumum bloggsíðum hafa margir áhyggjur af að yngri kynslóðin læri ekki þau handtök sem þarf að kunna til að gera þjóðbúninginn sem best úr garði .
Aðrir segja áhuga unga fólksins vaxandi .
Kannski nýju sjálfstjórnarlögin kyndi undir áhuga heimamanna á öllu því sem grænlenskt er , þar á meðal að sauma sinn eigin búning .
Hvað er innblástur og hvað er stuldur ? Grænlendingar eru stoltir af þjóðbúningi sínum .
Margir þeirra brugðust ókvæða við þegar danski hönnuðurinn Peter Jensen sýndi haustlínuna 2009 í mars sl. Þar spígsporuðu um fyrirsætur í peysum með mynstruðum bekkjum , ekki ósvipuðum perlukraga grænlenskra kvenna .
Það fannst sumum nógu slæmt , en stígvélin gerðu útslagið .
Hælahá , hvít leðurstígvél upp á mið læri , með svartri rönd efst , mynd af hekluðum bekk þar fyrir neðan og svo útsaumuðum blómabekk .
Nútímaútgáfa af kamikkum grænlenskra kvenna .
Peter viðurkenndi fúslega að hafa sótt innblástur í grænlenskan klæðnað .
Hann kvaðst aldrei hafa ætlað sér að móðga Grænlendinga og skildi ekki hvers vegna viðbrögðin voru jafn heiftarleg og raun bar vitni .
Sumir Grænlendingar sögðu innblástur ekki rétta orðið .
Stuldur væri rétt heiti yfir framferði fatahönnuðarins .
Peter Jensen fékk stuðning forstöðumanns Þjóðminjasafns Grænlands , sem sagði Grænlendinga eiga að taka því fagnandi að hafa blásið hönnuðinum anda í brjóst .
Þar að auki væri þróun þjóðbúningsins nauðsynleg til að koma í veg fyrir að hann úreldist .
Ekki hægt að stytta sér leið " Grænlendingar klæðast þjóðbúningnum við öll hátíðleg tækifæri .
Á fyrsta skóladeginum , á fermingardaginn , í brúðkaupinu og á öllum stórhátíðum .
Nú hefur fólk áhyggjur af því að kunnáttan við gerð búninganna glatist , en fyrir skömmu kom út ítarleg bók um sögu búningsins og gerð .
Gömlu konurnar kunna öll handtökin , allt frá því að velja skinn og súta þau í buxurnar og kamikkurnar .
Hérna í Quaqortoq kenna tvær fullorðnar konur saumaskapinn í kvöldskóla , " segir Edda Björnsdóttir Lyberth , sem býr í Quaqortoq á suðurodda Grænlands .
Edda segir að ekki sé hægt að stytta sér leið við gerð þjóðbúningsins .
" Konurnar verða sér úti um þau skinn sem þarf , súta þau og lita .
Stundum er hægt að fá unnin skinn frá veiðimannakonum á Norður-Grænlandi , en oftast vinnur fólk skinnin sjálft .
" Edda segir taka langan tíma að gera búninginn og vísar til vinkonu sinnar , sem vann í 3-4 ár að búningi dóttur sinnar .
" Búningurinn er mjög dýr , kostar hæglega um 25.000 danskar krónur ( um 600 þúsund ísl. ) , fyrir utan alla vinnuna sem liggur í honum .
Hann gengur oft á milli fólks í fjölskyldum , barnabúningurinn frá elsta systkini til yngsta og frá móður til dóttur .
Fermingarbúningurinn endist stúlkum lengi , þótt kannski þurfi að fá stærri anórakk eða buxur þegar fram líða stundir .
" Edda segir að gamlar konur klæðist gjarnan búningum með minna perluskrauti en þær yngri .
" Þær bera oft perluband um hálsinn , en ekki þennan mikla kraga sem hylur hálfan anórakkinn .
Í fyrstu voru búningarnir eingöngu með slíku bandi , en eftir því sem velmegun jókst varð perlukraginn stærri .
" Þótt sá búningur sem hér hefur verið fjallað um sé þekktastur , þá eru til aðrar útgáfur af hátíðarbúningi í Grænlandi .
Í Norður-Grænlandi eru buxurnar og kamikkurnar gerðar úr ísbjarnarskinni og á austurströndinni bera konur hvíta anórakka með stórum hettum , þar sem þær geta borið lítil börn .
Thelma dóttir Eddu fermdist fyrir skömmu .
Hún bar ekki grænlenskan búning , líkt og jafnöldrur hennar , heldur íslenskan upphlut .
