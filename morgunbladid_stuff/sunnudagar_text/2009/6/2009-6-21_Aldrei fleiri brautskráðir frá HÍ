Eftir Halldóru Þórsdóttur halldorath@mbl.is ALDREI hefur farið fram fjölmennari brautskráning kandídata frá Háskóla Íslands en í gær , laugardag .
Brautskráningin var í Laugardalshöll og fór fram í tvennu lagi vegna fjölda kandídata , en þeir voru 1.539 .
Mikill vöxtur hefur verið í Háskólanum , sem stækkaði um fjórðung er hann sameinaðist Kennaraháskóla Íslands í fyrra , og svo um 10% við inntöku nýnema um síðustu áramót .
" Fjölgun nemenda styrkir enn undirstöður skólans en undirstrikar jafnframt ábyrgð hans , " sagði Kristín Ingólfsdóttir rektor í ræðu sinni .
" Tryggja verður að gæði kennslu og vísindastarfs skerðist ekki .
[ ...
] Ef menntakerfið fellur í far meðalmennsku verðum við lengi að ná okkur á strik aftur .
" Fyrri hluti brautskráningarinnar var helgaður framhaldsnemum .
Í ræðu sinni sagði rektor útlit vera fyrir að markmið um fimmföldun doktora frá Háskóla Íslands á fimm árum næðist .
Þetta væri gífurlega mikilvægt áfangamarkmið sem hefði bæði bein og óbein áhrif á nýsköpun og atvinnuuppbyggingu .
Í gær brautskráðust einnig af menntavísindasviði HÍ 22 nemendur í starfstengdu diplómanámi fyrir fólk með þroskahömlun .
Í náminu er tengt saman fræðilegt nám og starfsnám .
Nemendur og aðstandendur hafa sagt námið lærdómsríkt og ánægjulegt .
