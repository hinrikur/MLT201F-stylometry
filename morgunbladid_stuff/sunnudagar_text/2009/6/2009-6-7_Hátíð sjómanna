Sjómannadagurinn er nú haldinn hátíðlegur um land allt .
Sjómenn geta verið stoltir af þeim miklu áföngum sem náðst hafa í réttindum þeirra , aðbúnaði og öryggi á undanförnum áratugum .
Og í dag er sérstök ástæða til að fagna .
Sjórinn við Ísland hefur tekið margan góðan drenginn , en enginn mannskaði varð á sjó hér við land á síðasta ári .
Á þessu ári hefur heldur enginn sjómaður horfið í hafið .
Þeir sem gerst þekkja telja að fara verði allt aftur á landnámsöld til að finna slysalaust ár á sjó hér við land .
Sjómenn hafa orðið sér æ betur meðvitandi um hættur á sjó og allt kapp hefur verið lagt á að draga úr þeim hættum .
Þar munar miklu , að sjómenn eru skyldugir til að sækja námskeið í Slysavarnaskóla sjómanna og fá reglubundna endurmenntun .
Skipafloti landsmanna er líka bæði öflugur og öruggur .
Því miður verður aldrei tryggt að ekki verði hörmuleg slys á hafi úti , en þjóðinni ber skylda til að búa svo að sjómönnum sínum að hættan sé eins lítil og mögulegt er .
Á þessum sjómannadegi er engin lognmolla í umræðu um sjávarútveg .
Stjórnvöld vilja freista þess að leiðrétta hið mikla óréttlæti , sem fólst í því að útgerðarmönnum voru afhent mikil verðmæti endurgjaldslaust þegar kvótakerfinu var komið á .
Ríkisstjórnin vill fyrna aflaheimildir í skömmtum á 20 árum , en þar blasir við annars konar óréttlæti : Margir hafa selt kvóta sinn og þeir sem keyptu háu verði sjá enga sanngirni í að missa kvótann , en sitja uppi með skuldirnar .
Sátt er því enn ekki í sjónmáli .
Ríkisstjórnin telur líka rétt að heimila frjálsar handfæraveiðar , en þar blasir líka við óréttlæti sem felst í að smábátasjómenn , sem hafa selt kvóta sinn , geta haldið aftur til veiða án endurgjalds .
Við hlið þeirra róa menn , sem keyptu af þeim kvótann dýrum dómum .
Sjónarmið þessara manna verður án efa erfitt að sætta .
Hvernig sem fer er ljóst að sjávarútvegurinn verður áfram grunnstoð íslensks atvinnu- og efnahagslífs .
Sjómennirnir , sem halda daginn sinn hátíðlegan í dag , geta verið stoltir af framlagi sínu og forvera sinna til þjóðarbúsins .
Án þeirra væri enginn fiskur dreginn úr sjó .
Harka þeirra og dugnaður hefur tryggt uppbyggingu nútímaþjóðfélags og eftir hrun efnahagskerfisins hafa margir áttað sig á hver raunveruleg verðmæti eru .
Íslenskir sjómenn njóta virðingar og þakklætis þjóðarinnar .
Mörgum stoðum hefur verið rennt undir atvinnulíf á Íslandi á undanförnum áratugum og ólíkt er um að litast á þeim velli nú og þegar sjómannadagurinn var fyrst haldinn hátíðlegur .
Sú fjölbreytni hefur þó ekki megnað að draga úr mikilvægi sjávarútvegsins .
Morgunblaðið færir sjómönnum árnaðaróskir á sjómannadaginn .
