Það þótti mörgum ill tíðindi þegar spurðist að sú ágæta hljómsveit At the Drive-In hefði lagt upp laupana skömmu eftir að hafa sent frá sér snilldarskífuna Relationship of Command .
Aðal At the Drive-In var það hvernig tekist hafði að steypa saman tilraunakenndu proggi og hörðu rokki , enda brotnaði sveitin upp í tvo hluta ; úr urðu hljómsveitirnar Sparta og The Mars Volta .
Sparta , sem lék eitt sinn á Airwaves , var rokkparturinn , fín sveit í sjálfu sér en vantaði í hana alla spennu , allan lífsháska eins og sjá mátti í Gauknum á sínum tíma .
The Mars Volta var aftur á móti óbeisluð tilraunagleði , á stundum full fríkað fyrir venjulegt fólk , en þess á milli koma líka þessir fínu sprettir , eins og heyra má á nýrri plötu sveitarinnar , Octahedron .
Skemmtileg málamiðlun Tveir félagar At the Drive-In , söngvarinn Cedric Bixler-Zavala , sem stofnaði hana með gítarleikaranum Jim Ward , og gítarleikarinn Omar Rodríguez-López , ráku dubreggísveitina De Facto samhliða At the Drive-In , en í henni spilaði Bixler-Zavala á trommur og Rodríguez-López á bassa .
Eitt af því sem gerði tónlist At the Drive-In svo forvitnilega og lifandi var að innan sveitarinnar tókust menn á um hlutina , glímdu um stefnur og strauma , og fyrir vikið varð afraksturinn skemmtileg málamiðlun .
Þegar frægðin ( og peningar ) bættist við annað álag fóru aftur á móti að koma brestir í samstarfið og svo fór að þeir Bixler-Zavala og Rodríguez-López sögðu skilið við sveitina í miðri tónleikaferð árið 2001 ( síðasta plata At the Drive-In , Relationship of Command , kom út 2000 ) .
De Facto tók síðan breytingum , Omar Rodríguez-López færði sig á gítarinn af bassanum , sem er að vonum , enda er hann talinn er með frumlegustu gítarleikurum vestan hafs , nýr bassaleikari gekk til liðs við sveitina og hún breytti um nafn , tók sér heitið The Mars Volta ; steypti saman áhuga á vísindaskáldskap ( Mars ) og Federico Fellini ( Volta ) .
Áfram í allar áttir Fyrstu lögin með The Mars Volta komu út á stuttskífunni Tremulant , sem kom út í byrjun árs 2002 .
Platan sú er nokkuð dæmigerð fyrir það sem síðar kom á daginn , hefði eins getað haft yfirskriftina : Áfram í allar áttir , því nú fékk tilraunamennskan að njóta sín til fulls .
Ef lýsa mætti tónlist At the Drive-In sem emósýru , var hér bara boðið upp á sýru .
Næstu mánuðir eftir að Tremulant kom út fóru í spilamennsku , sukk og svínarí eins og þeir félagar hafa lýst því í viðtölum .
Þegar bráði af þeim fóru þeir í hljóðver að taka upp plötu , en luku ekki við hana fyrr en í ársbyrjun 2003 .
Ekki verður annað sagt en þeir hafi nýtt tímann vel , því De-Loused in the Comatorium var hreint afbragð ; skífa þar sem þeir steyptu saman harðkjarnarokki , sýru og almennum rokkspuna .
Rottueitur og morfín De-Loused in the Comatorium var einskonar þemaplata , ef marka má það sem þeir félagar sögðu um hana , og á henni var sögð saga forðum félaga þeirra , tón- og myndlistarmannsins Julio Venegas , sem svipti sig lífi 24 ára gamall , en textinn segir frá því er " Cerpin Taxt " reynir að svipta sig lífi með því að innbyrða mikið magn af rottueitri og morfíni , fellur í dá og upplifir ýmsar sýnir sem eru svo grunnur laganna á plötunni .
Næsta plata The Mars Volta , Frances the Mute , sem kom út 1. mars 2005 , byggðist einnig á upplifun látins félaga þeirra Bixler-Zavala og Rodríguez-López .
Jeremy Michael Ward hét hann , og stafaði með sveitinni 2001 til 2003 , sá um hljóðsmala og -sarpa , en lést úr of stórum heróínskammti rétt áður en De-Loused in the Comatorium kom út .
Samið uppúr dagbók Sagan segir að Ward hafi starfað við vörslusviptingar áður en hann sneri sér að tónlistinni .
Er hann var að hreinsa dót úr bíl sem hann hafði lagt hald á rakst hann á dagbók einhvers og við lestur hennar fannst honum sem verið væri að lýsa sínu lífi , enda hafði hann átt mjög áþekka ævi og höfundurinn , aðallega hvað varðaði það að báðir voru þeir ættleiddir og þekktu ekki til líffræðilegra foreldra sinna .
Höfundur dagbókarinnar rakti í henni leit að uppruna sínum og skráði niður nöfn þeirra sem komu til greina .
Þessa sögu og nöfnin í henni nýttu félagarnir síðan á Frances the Mute og meðal annars eru nöfn úr bókinni notuð í lagaheiti á plötunni .
( Til gamans má geta þess að upphaflega átti skífan að vera fimm laga , en þegar útgáfufyrirtæki sveitarinnar lýsti því að fyrir vikið yrði platan metin sem stuttskífa og sveitin fengi greitt samkvæmt því klipptu þeir félagar lokalagið , " Cassandra Gemini " , í átta hluta .
) Lof og last Frances the Mute seldist bráðvel þó viðtökur hafi verið misjafnar – indímiðlar eins og cokemachineglow og Pitchfork slátruðu plötunni en ýmis rokkfræðirit lofuðu hana , til að mynda Rolling Stone , Mojo og Q. Þeir sem lengi hafa legið yfir tónlist áttu kannski betra með að meðtaka tilraunamennskuna í ljósi þess að hún stóð á gömlum merg enda nýtti Rodríguez-López meðal annars hugmyndir frá Miles Davis við samsetningu plötunnar ( enginn hljóðfæraleikari á skífunni ( nema hann ) fékk að heyra hvað hinir voru að gera , heldur var allt tekið upp við taktmæli ) .
Á tónleikaferð til að kynna Frances the Mute gekk forðum félagi þeirra úr At the Drive-In , bassaleikarinn Paul Hinojos , til liðs við þá félaga úr Sparta og Jim Ward því einn eftir þar .
Slökunarplata Þriðja breiðskífan , Amputechture , kom út haustið 2006 , en á þeirri plötu er gestur sá góði gítarleikari John Frusciante , og í janúar 2008 kom svo The Bedlam in Goliath , en sú skífa er byggð á ævintýrum þeirra félaga eftir að þeir fóru að leika sér með andaglas , en í þeim leik birtust persónur sem áttu sögur sem urðu að lögum , en einnig spiluðu stórt hlutverk ýmiskonar ólán sem þeir félagar urðu fyrir á meðan unnið var að skífunni ( flóð , fjárþurrð og ýmsir krankleikar ) .
Um það leyti sem The Bedlam in Goliath kom út voru menn þegar búnir að leggja drög að nýrri plötu sem kemur svo út í vikunni .
Sú heitir Octahedron , Áttflötungur , og þeir hafa lýst henni sem rólyndisverki , nánast slökunarplötu .
Rodríguez-López kallaði hana til að mynda kassagítarplötu í viðtali , en á henni er þó talsvert af rafmagni og einhvern veginn er það svo að tilraunamennskan er enn sýrðari þegar skrúfað er niður í rafmagninu .
Að því sögðu þá er hér komin aðgengilegasta skífa The Mars Volta til þessa , en það segir kannski ekki svo mikið .
Árni Matthíasson 