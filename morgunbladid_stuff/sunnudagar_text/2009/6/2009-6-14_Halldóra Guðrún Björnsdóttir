Halldóra Guðrún Björnsdóttir fæddist á Siglufirði 5. júlí 1921 .
Hún lést á hjúkrunarheimilinu Sunnuhlíð í Kópavogi 4. júní síðastliðinn og fór útför hennar fram frá Digraneskirkju 12. júní .
mbl.is / minningar Hver minning dýrmæt perla að liðnum lífsins degi , hin ljúfu og góðu kynni af alhug þakka hér .
Þinn kærleikur í verki var gjöf , sem gleymist eigi , og gæfa var það öllum , er fengu að kynnast þér .
( Ingibjörg Sigurðardóttir .
) Fallin er frá einstök kona , kær tengdamóðir mín Halldóra Björnsdóttir .
Það var fyrir 42 árum , árið 1967 sem ég hitti tengdaforeldra mína fyrst , þau Halldóru og Boga Jóhannsson að Heiðarvegi 64 í Vestmannaeyjum .
Bogi tengdapabbi kom inn í herbergi Stjána , kynnti sig og sagði að nú skyldi ég koma og heilsa upp á hana Dollu , ég þyrfti ekki að hræðast hana , hún væri góð kona .
Það voru orð að sönnu því Dolla , eins og hún var ætíð kölluð , var yndisleg manneskja , róleg , ljúf , brosmild og sérlega jákvæð , gerði engan mannamun og aldrei heyrðist hún hallmæla nokkrum manni .
Mér var tekið opnum örmum á heimili þeirra alla tíð , með hjartahlýju og gestrisni .
Bogi lést 20. maí 2007 , blessuð sé minning hans .
Að leiðarlokum þakka ég fyrir samfylgdina og allt sem þú gerðir fyrir mig og mína .
Hvíl í friði , elsku tengdamamma .
Ég þakka þau ár sem ég átti þá auðnu að hafa þig hér , og það er svo margs að minnast , svo margt sem um hug minn fer , þó þú sért horfinn úr heimi ég hitti þig ekki um hríð , þín minning er ljós sem lifir og lýsir um ókomna tíð .
( Þórunn Sigurðardóttir .
) Þín tengdadóttir , Jóhanna Emilía .
Amma var fædd um mitt sumar og hún dó í sumarbyrjun .
Sumarið var svo sannarlega hennar árstími .
Svo lengi sem ég man naut hún þess við hvert tækifæri sem gafst að sitja úti í sólinni , hvort sem það var á svölunum eða úti í garði .
Meðan henni entist heilsa til var garðurinn á Heiðarveginum hennar líf og yndi .
Varði hún þar ómældum stundum í blómskrúðinu og árangurinn lét ekki á sér standa .
Kannski var það litadýrð blómanna sem heillaði ömmu en hún hafði næmt auga fyrir litum , nokkuð sem birtist líka í bráðfallegum prjónuðum flíkum sem af fingrum hennar runnu .
Amma hafði þann eiginleika að fólki leið vel í návist hennar .
Hún var afar gestrisin og sýndi öllu sínu fólki alúð og umhyggju .
Og eins og öll hennar uppátækjasömu barnabörn geta sjálfsagt vottað var hún einstaklega þolinmóð og umburðarlynd .
Í húsinu hjá henni lékum við frændsystkinin lausum hala .
Við óðum í skápa eins og við ættum þar allt sjálf og var lítið fengist um það þótt við mátuðum sparifötin hennar ömmu eða færum út með rúmteppi til að búa okkur til hengirúm í snúrustaurunum .
Á móti fékk amma skilyrðislausa aðdáun okkar og ég efast um að nokkurt okkar hafi nokkurn tíma látið sér detta í hug að neita að gera eitthvað sem hún bað um .
Amma og afi voru lengi framan af með stórt heimili og stundum dvöldu þar um lengri eða skemmri tíma ýmsir ungir ættingjar og vinir ofan af landi sem stunduðu vinnu í Vestmannaeyjum .
Eins og gefur að skilja var mikið verk að sinna þessu heimili og það gerði amma af natni .
Þótt hún gæfi sér lítinn tíma til að leika við barnabörnin , það var helst að hægt væri að plata hana í rommí eða marías einstaka sinnum , átti ég margar yndislegar stundir með ömmu sem barn .
Þótt hún væri upptekin var alltaf hægt að fá að hjálpa til , hvort sem það var við bakstur eða annað , og þá var alltaf tími til að spjalla saman .
Það var gaman að heyra ömmu segja frá eigin bernskubrekum , til dæmis því þegar hún stalst til að flýta klukkunni á aðfangadag þegar biðin eftir jólunum varð henni um megn .
Þegar ég óx úr grasi og fór svo að eignast mín eigin börn var amma alltaf boðin og búin til að hjálpa til eftir því sem heilsan leyfði og er ég afar þakklát fyrir að dætur mínar hafi náð að kynnast langömmu sinni .
Hjarta ömmu sló með lítilmagnanum og hún mátti ekkert aumt sjá .
Ég held að afstaða hennar til annars fólks hafi verið okkur hollt veganesti sem vorum svo heppin að alast upp í návist hennar .
Allur mannamunur var víðs fjarri og allir nutu sömu velvildarinnar af hennar hálfu , stórir sem smáir , háir sem lágir .
Hennar er sárt saknað .
Eyja Margrét Brynjarsdóttir .
Er ég sest niður til að skrifa minningu um ömmu mína hana Dollu , get ég ekki annað en grátið og hlegið í senn .
Myndbrot af hlýjum sumrum , blómum , skartgripum og fallegum fötum fylla hugann .
Dolla var elegant , elskaði sólina og lífið .
Hún fæddist á Siglufirði árið 1921 .
Ung fór hún suður til að læra til ljósmóður og hitti þá Boga Jóhannsson sem þá var að læra til rafvirkja og fluttist með honum til Vestmannaeyja .
Þar hófu þau búskap fyrst í Hlíðarhúsi en síðan á Heiðarveginum í glæsilegu húsi sem átti eftir að verða þeirra framtíðarheimili .
Garðurinn er í huganum jafnstór og fótboltavöllur sem afi sló í jöfnum röðum eins og á Wembley og listrænir hæfileikar ömmu nutu sín í marglitum blómabeðunum .
Í húsi ömmu minnar var ávallt glatt á hjalla .
Þar fengum við frændsystkinin að bralla ýmislegt í friði .
Niðri í kjallara þar sem allt var draugalegt bjuggum við til ógeðsdrykki og furðuverk úr rafmagnsvírum .
Í stofunni skoðuðum við framandi muni sem voru keyptir á tíðum ferðalögum til útlanda og hlustuðum á Carmen .
Uppi á lofti földum við okkur í litlu kompunum sem voru inn af hverju herbergi og mátuðum föt , skó og skartgripi af ömmu og var af nógu að taka .
Ég var fremur ærslafull og hávær .
Lenti stundum í útistöðum og þá var gott að koma til Dollu ömmu sem tók mér eins og ég var .
Ég kláraði stundum óvart heilu ilmvatnsglösin hennar þegar ég var að fikta í töppunum , notaði Dior-næturkremið hennar sem hárnæringu og klippti svo gat á rúmteppið til að nota sem indíánaslá .
En hún gat ekki annað en hlegið , byrsti sig aldrei , heldur fór með mig niður í eldhús og gaf mér kakó í grænan búttaðan blómabolla sem hún hafði keypt í útlöndum og ristað brauð með osti .
Já ég hafði matarást á ömmu minni .
Borðin svignuðu af kræsingum , nýbakaðar kleinur , hvítar tertur með rabarbara og jólakaka sem hægt var að plokka rúsínurnar úr í friði .
Dolla amma var fagurkeri fram í fingurgóma sem kenndi mér að meta það fallega og horfa eftir litunum í lífinu .
Af henni lærði ég að bera virðingu og umhyggju fyrir samferðamönnum mínum því aldrei mælti hún styggðaryrði um nokkurn , en skorti ekki umræðuefni .
Ég þakka einstakri konu fyrir að marka djúp spor í ævi mína og fyrir að hafa gefið mér dýrmætar minningar og kenna mér umfram allt , að lífinu er best að mæta með dillandi hlátri og brosi á vör .
Soffía Eiríksdóttir .
Þegar við systkinin settumst niður til að skrifa þessa grein var mjög erfitt að velja hvað við ættum að setja á blað því hún Dolla amma var okkur svo mikið .
Það er erfitt að skrifa grein um þá sem maður ann og sérstaklega þegar sú manneskja er mjög náin .
En það sem við munum þó öll best og okkur öllum þótti mest vænt um í fari ömmu var hve brosmild og góð hún var alltaf .
Þegar við komum í heimsókn í Furugrundina tók á móti manni þessi yndislegi ilmur af nýbökuðum kökum og öðru góðgæti .
Þegar við settumst síðan niður þá vissi hún alltaf hvað var að gerast í lífum okkar , sýndi okkur alltaf mikinn áhuga og tók þátt í öllu sem gerðist .
Dolla amma var okkur mikil fyrirmynd í mannlegum samskiptum því hún benti alltaf á jákvæðar hliðar á öllu og brosti til allra þeirra sem áttu leið hjá .
Hún var alltaf í góðu skapi , jafnvel á sínum síðustu dögum var hún alltaf brosandi .
Við viljum kveðja þig , elsku Dolla amma , með brosi á vör og fullt af góðum minningum um þig .
Ó , þú löngu liðna stund , ljúft er þig að muna , er við tvær við sævarsund sáum fleyin bruna .
Beinn og sléttur vegur var , – veröld blóma klæddum .
– Þegar sólin seig í mar , sátum við og ræddum .
( Arnfríður Sigurgeirsdóttir .
) Óli Sveinn Bernharðsson , Guðbjörg Birta Bernharðsdóttir og Eiríkur Bernharðsson .
Dolla móðursystir okkar og hennar fjölskylda hefur alltaf átt stóran sess í hjörtum okkar systkinanna .
Mæður okkar voru og mjög tengdar eins og reyndar öll móðursystkini okkar en nú standa þrjú eftir af tíu systkina hópi .
Bæði heimilin höfðu á að skipa stórum systkinahópum og ávallt var líf og fjör á báðum stöðum .
Þegar við vorum börn bjuggum við í Eyjum og stutt var á milli heimila okkar og samgangur mikill .
Dolla var með stórt hjarta og einstaklega glaðlynd kona .
Æðruleysi og jákvæðni voru hennar aðalsmerki .
Við minnumst þess ekki að hún hafi nokkurn tíma fundið að einu eða neinu við okkur .
Aldrei heyrðum við hana hallmæla neinum eða agnúast út í eitt eða neitt .
Henni var eðlislægt að beita jákvæðum aga og fá þannig alla með sér .
Hús þeirra Boga stóð öllum opið og vorum við mörg frændsystkinin sem dvöldum þar í lengri eða skemmri tíma .
Sum okkar voru í fiskvinnu sumarlangt en önnur fengu að njóta gestrisni þeirra hjóna t.d. á þjóðhátíð sem var ekki amalegt .
Áður en farið var í Dalinn á kvöldin var sest að veisluborði og snæddur ljúffengur lundi að hætti Dollu .
Hún sá til þess að allir færu vel mettir frá borði þegar haldið var á vit ævintýranna .
Dolla var glæsileg kona og hafði mikla útgeislun .
Hún hafði unun af því að punta sig allt fram á síðasta dag .
Sjáum við hana og systur hennar fyrir okkur að máta föt , Dolla snýr sér í hring eins og útlærð sýningardama , brosir kát og segir " Er ég ekki fín " , við tökum undir og hrífumst með Eftir að við eltumst og börn okkar komust á legg og fóru að taka virkan þátt í íþróttastarfi kynntust þau Dollu .
Oft var haldið til Eyja á íþróttamót en þar biðu ávallt uppábúin rúm og hlýjar móttökur .
Börn okkar eiga því líka góðar minningar um þessa fallegu og hjartahlýju konu sem öllum vildi vel .
" Það sem sólskinið er blómunum eru brosin mönnunum .
Bros eru svo sem bara smámunir en ef þú dreifir þeim í kringum þig á ævibrautinni , munu þau leiða ótrúlega gott af sér " .
( Joseph Addison .
) Um leið og við kveðjum frænku okkar með einlægri virðingu og þökk sendum við fjölskyldunni okkar innilegustu samúðarkveðjur .
Sigurveig , Eiríksína , Guðný , Sigurður , Júlíus og Þröstur , Maríu og Hafsteinsbörn .
Nú þegar skilja leiðir koma upp í hugann brot minninga frá liðnum tíma .
Dolla var þriðja í röðinni af okkur 10 systkinunum .
Jákvæðnin og hógværðin var einstaklega rík í fari hennar , sama á hverju gekk .
Hún var alltaf tilbúin að leggja hönd á plóg og hjálpa öðrum .
Hún notaði aldrei stór orð og allt sem hún sagði kom beint frá hjartanu .
Þegar yngsta systkinið hennar var að koma í heiminn vakti það misjafna lukku eldri systkinanna .
Dolla sagði þá : " Þetta er allt í lagi .
Það munar svo lítið um einn .
" Hún var ekki að mikla hlutina fyrir sér .
Þetta var hennar aðalsmerki .
Frá Siglufirði fór Dolla til Reykjavíkur í Ljósmæðraskólann .
Í Reykjavík kynntist hún manninum sínum , Boga Jóhannssyni , Eyjapeyja sem einnig var þar í námi .
Hún sagði að hann væri laglegur , hár og grannur og við myndum sennilegast segja að hann líktist vínarbrauðslengju , en þannig lýstum við systkinin venjulega hávöxnum mönnum , sem voru fáir í okkar ætt á þeim tíma .
Þegar Bogi kom til Siglufjarðar og við sáum hann kolféllum við öll fyrir honum ( það gladdi Bödda bróður mest að Bogi borðaði saltað hrossakjöt með bestu lyst ! ) .
Dolla og Bogi giftu sig 1944 og hófu búskap í Vestmannaeyjum , fyrst í Hlíðahúsi og síðar á Heiðarvegi 64 , en bjuggu í Kópavogi síðustu árin .
Við systkinin fórum öll til Vestmannaeyja , bræður okkar sem sjómenn á vertíð og við systurnar í barnapössun og fiskvinnslu .
Og þá var gott að eiga systur og mág sem tóku okkur opnum örmum .
Eyjarnar urðu okkur mjög kærar og ílentust tvær okkar þar ásamt Dollu .
Dolla var virk í félagsstarfi og var m.a. í kvenfélögum , líknarfélögum og slysavarnafélaginu .
Hún var listræn og naut þess að hafa fallegt og blómlegt í kringum sig innan húss sem utan .
Það lýsti sér m.a. í hannyrðum hennar og afburðafallegum verðlaunagarði .
Samband okkar Dollu var ætíð mjög náið og var hún mér miklu meira en systir .
Þegar ég kom fyrst til Eyja 12 ára gömul til að passa börnin fyrir hana sýndi hún mér mikla hlýju og móðurtilfinningu .
Saumaði hún meira að segja á mig ný föt fyrir þjóðhátíðina , því enginn mátti fara í Dalinn nema í sínu besta pússi .
Alla tíð örvaði Dolla allt hið jákvæða í mér , sem ég hef búið að alla tíð .
Elsku Dolla , skarð þitt verður ekki fyllt en minning þín lifir .
Hvíl í friði .
Það er svo margt að minnast á frá morgni æsku ljósum er vorið hló við barnsins brá og bjó það skarti af rósum .
Hver endurminning er svo hlý að yljar köldu hjarta , hver saga forn er saga ný um sólskinsdaga bjarta .
( Einar E. Sæmundsson .
) Sigríður Björnsdóttir ( Sigga systir .
) 