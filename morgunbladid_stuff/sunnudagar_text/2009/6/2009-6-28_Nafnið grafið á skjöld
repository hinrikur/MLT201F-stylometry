Eftir Ylfu Kristínu K. Árnadóttur ylfa@mbl.is KÁRA Þorkelssyni hlotnaðist á dögunum sá heiður að vera valinn besti námsmaðurinn í efnaverkfræði og efnafræði þegar hann útskrifaðist með tvöfalda BS-gráðu frá Berkeley-háskólanum í Kaliforníu í Bandaríkjunum .
Verðlaununum fylgdi einnig sá heiður að nafn hans er grafið á skjöld sem hangir á skrifstofum deildanna tveggja .
Að auki bauð efnafræðideildin til sérstaks hádegisverðar , Kára til heiðurs , þar sem hann og foreldrar hans snæddu með nokkrum prófessorum við deildina og loks veitti efnaverkfræðideildin honum peningaverðlaun fyrir árangurinn .
Bauðst doktorsnám í MIT Sjálfur vill Kári hvorki gera mikið úr verðlaununum né hádegisverðinum .
Hann segist þó hafa átt von á verðlaunum frá efnafræðideildinni þar sem hann vann miklar rannsóknir við deildina en ekki frá efnaverkfræðideildinni .
" Ég hef mikinn áhuga á efnafræði og hún er stór hluti af báðum fögunum , " segir Kári .
Í sumar mun hann halda áfram rannsóknum sínum í efnafræði en í haust tekur við 3-5 ára doktorsnám í Berkeley .
Kára bauðst doktorsnám í hinum virta MIT-háskóla á austurströndinni á fullum styrk en kaus gamla skólann sinn vegna spennandi rannsókna sem leiðbeinandi hans síðustu tvö árin fer fyrir .
Kári er aðeins 21 árs en hann hefur búið vestanhafs síðan hann var 10 ára .
Hann býr á heimavistinni í Berkeley en foreldrar hans , Þorkell Guðmundsson rafmagnsverkfræðingur og María Kjartansdóttir hagfræðingur , búa í San Jose , skammt sunnan við San Francisco .
Hann stefnir á heimsókn til Íslands í ágúst ásamt fjölskyldu sinni en þá verður systir hans fermd .
Í hnotskurn » Bauðst doktorsnám við MIT á fullum styrk en tók gamla skólann fram yfir vegna spennandi rannsókna .
» Kári er aðeins 21 árs en hefur búið í Bandaríkjunum frá 10 ára aldri með fjölskyldu sinni .
