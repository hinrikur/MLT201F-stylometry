Íslensk heimildarmynd .
Leikstjóri : Þór Elís Pálsson .
Handrit : Þór Elís og Anna Þóra Steinþórsdóttir .
Kvikmyndataka : Guðbergur Davíðsson .
Klipping : Anna Þóra Steinþórsdóttir .
Hljóð : Gunnar Árnason .
Tónlist : Valtýr Guðjónsson .
Þulur : Hilmir Snær Guðnason .
Framleiðandi : Guðbergur Davíðsson .
Helstu viðmælendur : Guðmundur Þ. Guðmundsson og íslenska handboltalandsliðið .
Hvíta fjallið , HSÍ og RÚV , með styrk frá Kvikmyndamiðstöð .
81 mín .
Ísland 2009 .
Eins og nafnið gefur til kynna fjallar heimildarmyndin Gott silfur gulli betra um glæsilegustu frammistöðu íslenskra hópíþróttamanna á stórmóti ; silfurverðlaunahafana , handboltakempurnar okkar á Ólympíuleikunum í Beijing sumarið 2008 .
Myndin byrjar á slæmu gengi " strákanna okkar " í síðasta Evrópumóti og undankeppninni fyrir Ólympíuleikana þar sem við börðumst um laust sæti og unnum það .
Síðan hefst þessi ótrúlega sigurganga í Kína , sem byrjar á rosalegum nótum ; sigri á Rússum og Þjóðverjum og í framhaldinu slátrum við hverri stórþjóðinni á fætur annarri uns komið er í úrslitaleikinn og eina tapleikinn – á móti heimsmeisturum Frakka .
Kvikmyndafólkið fylgist náið með keppendunum , þjálfaranum og aðstoðarfólkinu , þessum firna vel samvalda hópi sem ruddi hverri hindruninni á eftir annarri úr vegi í markvissri átt að glæsilegasta árangri okkar manna og vakti athygli um heimsbyggðina .
Reynt er að komast að leyndarmálinu á bak við árangurinn , þar sem allt og allir lögðust á eitt um að við berðumst um gullið , nokkuð sem enginn gat ímyndað sér á undirbúningstímanum .
Það er ljóst að Guðmundur og aðstoðarmenn hans höfðu getuna og kunnáttuna til að laða fram ( mótívera ) allt það besta í leikmannahópnum og láta hann toppa á réttum tíma .
Farið er vel og vandlega yfir myndbönd af leikjum andstæðinganna , hópurinn geymdur í hálfgerðri einangrun til að forðast truflanir frá umhverfinu .
Guðmundur og co. sömdu skotheldar hernaðaráætlanir , leituðu uppi veikleika andstæðinganna og hinn heimspekilega sinnaði fyrirliði og stórmenni í íþróttinni , Ólafur Stefánsson , sá um andlega uppbyggingu sem skilaði mikilvægum árangri .
Keppnin fór fram síðsumars , rétt fyrir fallið mikla , bankahrunið , heimskreppuna .
Það lék allt í lyndi og ráðamenn enn steinblindir á að við vorum að hrapa fram af brúninni fáeinum dögum síðar .
Síðan " strákarnir okkar " þjöppuðu saman þjóðinni og fylltu hjarta okkar gleði og stolti hefur lítið jákvætt gerst til að hressa upp á þjóðarsálina .
En minningin um ævintýralegan árangur snillinganna sem lyftu merki lands og þjóðar í hæstu hæðir í Beijing verður aldrei frá okkur tekin og nú er komin þessi fína mynd , vel gerð , frábærlega klippt og skorin , sem við getum glatt okkur yfir um ókomin ár .
Handboltalandsliðið sýndi og sannaði , líkt og Vilhjálmur Einarsson og fleiri góðir menn , að við eigum jafnan að taka þátt í stórmótum , minnast Davíðs og Golíats , Guðmundar og hetjanna hans .
Myndin Gott silfur gulli betra , með sínum jákvæða boðskap og trú á að ekkert sé útilokað , á að vera til á hverju heimili .
Þá getum við upplifað hrifningarölduna sem umlék landsmenn á þessum dýrðardögum fyrir ósköpin .
saebjorn@heimsnet.is Sæbjörn Valdimarsson 