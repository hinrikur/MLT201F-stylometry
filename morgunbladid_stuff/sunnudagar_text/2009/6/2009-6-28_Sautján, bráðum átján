EIN ánægjulegasta frétt vikunnar kom frá Kladno í Tékklandi þar sem Helga Margrét Þorsteinsdóttir sló enn einu sinni í gegn í sjöþraut og bætti Íslandsmet sitt frá því á Norðurlandamótinu um miðjan mánuðinn .
Hún fór jafnframt í efsta sæti heimslista unglinga 19 ára og yngri og var aðeins 22 stigum frá því að ná lágmarki fyrir heimsmeistaramót fullorðinna .
Fjölmiðlar hafa eðlilega gert sér mat úr árangri Helgu Margrétar og þjálfari hennar sagði í sjónvarpsviðtali , þegar Norðurlandameistaratitillinn var í höfn í Kópavogi , að hún væri rétt að byrja og búast mætti við öllu af henni á Ólympíuleikunum 2016 .
Hún var líka jarðbundin eftir keppnina í Tékklandi og sagði engan heimsendi , þó hún kæmist ekki á HM .
Þegar nánast öll umræða snýst um hrun , atvinnuleysi og volæði er gott að sjá til sólar .
Íþróttafólk og aðrir listamenn hafa gjarnan varpað birtu yfir umhverfið með frammistöðu sinni og Helga Margrét Þorsteinsdóttir , sem er sautján ára en ekki átján eins og sumir fréttamenn ljósvakamiðla hafa sagt , gerir það svo sannarlega .
Landsmenn hafa ástæðu til að brosa breitt á meðan íþróttafólkið bætir árangur sinn .
Steinþór Guðbjartsson 