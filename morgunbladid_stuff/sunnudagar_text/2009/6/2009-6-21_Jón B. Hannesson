Jón Benjamínsson Hannesson fæddist í Keflavík 3. apríl 1920 .
Hann andaðist á Heilbrigðisstofnun Suðurnesja 29. maí síðastliðinn og fór útför hans fram frá Keflavíkurkirkju 9. júní .
" Manstu kvöldin okkar út ' í Hamborg ...
" Þetta lag hefur hljómað í huga mér síðustu daga þegar ég rifja upp stundirnar okkar afa .
Sandgerðisrúntana sem enduðu oftar en ekki úti á Garðskaga .
Ég stóð fyrir aftan bílstjórasætið og hélt utan um hálsinn á afa og við hlustuðum á Ragga Bjarna og sungum með og hlógum mikið .
Svo fengum við okkur harðfisk ...
" með smjöri , afi " heimtaði prinsessan .
Ég var afastelpa .
Ég bjó hjá afa og ömmu fyrstu ár ævi minnar og var alla tíð mikið hjá þeim á Garðaveginum .
Afi var svona kraftaverkakall , hann lagaði allt og bætti allt .
Ekkert verkefni var honum ofviða .
Ef ég fékk tannpínu þá hringdi ég í afa og hann kom með töfradropa og " læknaði " mig .
Eftir því sem árin liðu og ég stækkaði breyttust verkefnin en alltaf gat ég hringt í afa ef á bjátaði .
Seinna þegar ég sjálf var komin með fjölskyldu breyttust samverustundirnar og þróuðust í svo yndislega vináttu að hans skarð verður aldrei fyllt .
Ég er fegin því að hafa getað í gegnum árin gefið eitthvað til baka af þeirri miklu hjálp sem við höfum alltaf fengið hjá afa og elsku ömmu sem nú sér á eftir lífsförunaut sínum .
...
" En talaðu bara ekki upp úr svefni , því enginn okkar syndir vita má .
" Fanney Pétursdóttir .
Jæja vinur , hér sit ég og skrifa eitthvað um þig , eitthvað sem ég taldi að ég væri tilbúinn að gera en samt er þetta svo erfitt .
Ég er svo þakklátur fyrir að hafa verið í fríi og getað heimsótt þig og sinnt þér á sjúkrahúsinu síðasta mánuðinn .
Það hefur veitt mér mikið og gert mér lífið léttara á þessum erfiðu tímum sem eru núna .
Ég kom inn í fjölskylduna þína fyrir 23 árum þegar ég og Fanney fórum að vera saman .
Hún kynnti mig fyrir þér og Fanneyju og einhvern veginn var þetta eins og þetta hefði verið fyrirfram ákveðið .
Við smullum svo vel saman ég og þú og Fanneyjarnar okkar .
Ég minnist þess hvað við gátum rætt allt milli himins og jarðar og vorum sammála um flest .
Við áttum okkar eigið tungumál , töluðum um 10-11/kalda súpu / kafbáta / sendingar o.fl. Hlógum að þessu í síma svo eftir var tekið .
Umfram allt leið okkur vel saman .
Fyrstu árin fórum við í golf saman , börðumst við heljargrjót í kartöflugarðinum ( mikið afrek ) og allt þar á milli .
Þú sentist með ýmislegt í sumarbústaðinn til okkar þegar við Fanney og Pétur og Fríða vorum að byggja hann .
Það þótti þér gaman .
Mér er minnisstætt síðasta vor þegar þú varst hættur að keyra bílinn og við fórum að kaupa " skutluna " .
Fengum " leyfi " , það var spurning hvort þú réðir við hana , sólskinsdagur í Reykjavík , brosið á þér þegar þú prufaðir hana , þetta er ógleymanlegt .
Við skelltum henni upp á kerruna og brunuðum suður eftir .
Hún þjónaði sínum tilgangi og veitti þér það frelsi sem þú þurftir .
Þér þótti alltaf gaman að keyra .
Nú síðasta árið var heilsuleysið farið að þjaka þig .
En lífsviljinn var svo mikill að það var aðdáunarvert .
Hugsunin svo hrein og skýr en svo kom að því að líkaminn var búinn .
Við Fanney vorum á leið á Tálknafjörð .
" Kem ég ekki bara með ? " sagðir þú , svo kom þetta fallega bros .
Ég fór frá þér á sjúkrahúsinu , fékk skyndilega ótrúlega vanlíðan og vissi í hvað stefndi .
Við fórum vestur daginn eftir og ég held svei mér þá að þú hafir farið með .
Það var frábært að fá þig til okkar á útskriftardaginn hennar Söru og heyra í þér daginn eftir svo glaðan og ánægðan .
Ég vil þakka þér fyrir allt sem þú og Fanney hafið gefið okkur Fanneyju og börnum okkar .
Þið hafið alltaf verið fyrirmyndir okkar .
Ég mun passa upp á Fanneyjarnar okkar .
Kveðja , þinn Sigurður ( Siggi ) .
