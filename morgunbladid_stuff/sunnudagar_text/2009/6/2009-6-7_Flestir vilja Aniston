LEIKKONAN Jennifer Aniston mun vera sú stjarna sem flestir Bandaríkjamenn myndu treysta hvað best fyrir gæludýrinu sínu .
Það kom í ljós þegar starfsmenn vefsíðunnar PawNation.com spurðu notendur sína hvaða stórstjarna yrði fyrir valinu ef þeir þyrftu að finna pössun fyrir hundinn sinn , páfagaukinn eða köttinn .
Aniston vann yfirburðasigur í könnuninni en rúmlega 70% aðspurðra myndu helst vilja geyma gæludýrið sitt í umsjá Aniston ef þeir þyrftu að bregða sér af bæ .
Þó fengu Pamela Anderson , Nicole Richie og Mickey Rourke einnig nokkur atkvæði .
Sjálf á Aniston hund af tegundinni corgi-terrier og er hann henni afar kær .
Svo kær að hún ku eyða reglulega um 30 þúsund krónum í nudd handa snata .
