" ÉG á von á nokkrum fjölda fólks , það er farið að nálgast hundrað manns , " segir Jónas Ragnar Halldórsson , antík- og listmunasali til tuttugu ára , sem heldur upp á fimmtugsafmælið nú um helgina .
Afmælisdagurinn sjálfur er þó í dag sunnudag , 14. júní .
" En það er bannað að koma með gjafir , fólk á bara að koma og gleðjast með mér , " segir Jónas , þótt hann gruni að einhverjir muni óhlýðnast honum , auk þess sem hann viti til þess að nokkrir tónlistarmenn ætli að bralla eitthvað í afmælinu .
Jónas segist ekki vera mikið afmælisbarn .
" En nú er stórafmæli og svo held ég líka upp á breyttan lífsstíl sem ég tók upp fyrir þremur árum og tók af 70 kíló .
" Þótt Antíkbúð Jónasar sé við Strandgötu í Hafnarfirði býr hann sjálfur við Lágafellskirkju í Mosfellsbæ .
Hann kveðst einu sinni hafa prófað að hjóla í vinnuna – það taki ekki nema klukkutíma – en hann hjólar annars beint út í guðsgræna náttúruna frá heimili sínu .
Jónas yrkir líka en segist ekki ætla að kveða sjálfum sér afmælisvísu .
" Ég vil helst fá Valdimar Tómasson til að gera það , hann er Steinn Steinarr okkar tíma .
Ég vonast til að hann komi og heimsæki mig í afmælið og færi mér stöku .
" halldorath@mbl.is 