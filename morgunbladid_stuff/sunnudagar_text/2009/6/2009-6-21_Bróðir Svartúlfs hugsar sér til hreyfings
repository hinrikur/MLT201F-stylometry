Eftir Arnar Eggert Thoroddsen arnart@mbl.is FREMUR lítið hefur heyrst frá sigurvegurum Músíktilrauna þetta árið , skagfirsku sveitinni Bróður Svartúlfs .
Í samtali við Helga Sæmund Guðmundsson , hljómborðsleikara , kom þó fram að margt og mikið er í farvatninu og næstu mánuðir verða býsna pakkaðir .
Sveitin hefur nýlokið dvöl í upptökuverinu Tankinum við Önundarfjörð á Flateyri , en dagana 11.-18. júní var keyrð þar hljóðsmiðja af Kraumi , tónlistarsjóði .
Verkefnið var partur af sigurlaunum Músíktilrauna og þátt tóku þeir sem skipuðu þrjú efstu sæti keppninnar , Bróðir Svartúlfs , Ljósvaki og The Vintage .
Leiðbeinendur í smiðjunni voru Mugison , Páll Ragnar Pálsson ( kenndur við Maus ) og Önundur Hafsteinn Pálsson , eigandi Tanksins .
Að sögn Helga kláruðu Svartúlfsbræður eitt lag þá vikuna , " Rólan sveiflast enn " og hefur því verið póstað á myspace-setur sveitarinnar ( www.myspace.com / brodirsvartulfs ) .
Í júlí heldur sveitin svo í Sundlaugina , hljóðver , og tekur þar upp stuttskífu sem ráðgert er að gefa út í ágúst .
Nokkuð verður þá um tónleikahald í sumar , sveitin kemur m.a. fram á tónlistarhátíðinni Úlfaldi úr Mýflugu á Mývatni og í Bræðslunni á Borgarfirði eystri .
Fleiri hljómleikar , bæði úti á landi og í höfuðborginni eru sömuleiðis framundan en best er að fylgjast með framvindu mála á áðurnefndu myspace-setri .
