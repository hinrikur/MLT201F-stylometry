Eftir Ingu Rún Sigurðardóttur ingarun@mbl.is SYSTURNAR Kate og Laura Mulleavy fengu stærstu verðlaunin á nýafstaðinni hátíð CFDA , Samtaka bandarískra fatahönnuða , sem fram fór í New York .
Tvíeykið var verðlaunað fyrir bestu kvenfatahönnunina fyrir tískuhús sitt , Rodarte .
Þar höfðu þær betur gegn mun reyndari hönnuðum , en Marc Jacobs og Narciso Rodriguez voru einnig tilnefndir .
Rodarte var stofnað í Pasadena í Kaliforníu árið 2005 af systrunum sem eru 28 og 30 ára gamlar .
Tískuhúsið heitir eftir ættarnafni móður þeirra .
Báðar eru þær menntaðar frá Berkeley-háskóla en þó ekki í fatahönnun .
Kate er útskrifuð úr listasögu með áherslu á 19. og 20. öldina en Laura er menntuð í bókmenntafræði með nútímaskáldsöguna í forgrunni .
Þær hafa notið velgengni á tískusviðinu , en Rodarte er nú til sölu um allan heim hjá mörgum af helstu stórverslununum eins og Barneys , Neiman Marcus , Bergdorf Goodman , Harvey Nichols , Colette , Ikram , Nordstrom , Dover Street Market og 10 Corso Como .
Til viðbótar hafa fyrirsætur í fötum frá Rodarte prýtt forsíður fleiri en 20 tímarita , þar á meðal Vogue .
Systurnar hafa líka hagnast á því að hafa eignast öflugar stuðningskonur en stjörnur á borð við Kate Blanchett , Natalie Portman , Kirsten Dunst , Michelle Obama , Reese Witherspoon , Chloë Sevigny og Tildu Swinton hafa allar klæðst Rodarte við hátíðleg tilefni .
Hönnun Rodarte einkennist af prjónaflíkum og löngum borðum og er útlitið oft frekar gróft , röff og töff eru einkennisorð systranna .
Rodarte hefur áður verið tilnefnt til tískuverðlauna og hreppt einhver þeirra en þessi eru vissulega þau stærstu og líklegt að tískuhúsið eigi aðeins eftir að eflast í kjölfarið .
