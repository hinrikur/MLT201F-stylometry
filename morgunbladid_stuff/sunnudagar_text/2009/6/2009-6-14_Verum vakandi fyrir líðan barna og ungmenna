STUNDUM hefur þótt skorta á að fullorðnir , þar á meðal fagfólk , átti sig á hve næm börn eru á líðan foreldra sinna og hversu mikil áhrif það hefur á börn þegar foreldrum líður illa , t.d. vegna atvinnuleysis , skilnaðar , kvíða , depurðar eða jafnvel þunglyndis .
Þögnin getur orðið óbærileg , spurningar leita á alla í nánasta umhverfi .
Börnin fyllast öryggisleysi , það verður erfitt að vera heima þegar mamma eða pabbi eru vansæl .
Hver sem vandinn er bregðast börn misjafnlega við .
Sum verða leið og döpur og draga sig í hlé meðan önnur verða uppivöðslusöm og erfið í umgengni vegna eigin kvíða og vanmetakenndar .
Þau spyrja sig spurninga svo sem : " Hvað er að pabba ? " " Verður mamma aftur eins og hún var vön að vera ? " " Munu foreldrar mínir skilja , hvað verður þá um okkur .
" Þessum spurningum þurfa börn að fá svör við en oftar en ekki hafa þau ekki kjark til að spyrja fullorðna og þar með eykst enn kvíðinn og ónotatilfinningin .
Hlustum á börnin Allir þurfa sinn tíma og því er mikilvægt að við leggjum okkur fram við að hlusta á börnin okkar .
Mörg börn kvarta undan því að foreldrar og aðrir fullorðnir hafi alltaf orðið en hafi minni áhuga eða þolinmæði til að hlusta á vangaveltur þeirra .
Einn unglingur sagði t.d. : " Ég held oft að þau haldi að þau séu að hlusta en ég sé og finn að þau heyrðu ekki það sem ég sagði .
" Það eru sjálfsögð mannréttindi að börn fái að tjá skoðanir sínar og hugleiðingar .
Ef sífellt er sussað á þau eða gert lítið úr vægi orða þeirra með orðunum : bíddu , kannski á eftir , er aukin hætta á að þau dragi sig í hlé eða jafnvel hætti að treysta fullorðnum .
Langoftast líta börn á foreldra sína sem fyrirmyndir sínar , þau elska pabba og mömmu og vilja að öllum líði vel .
Börnin þurfa því að sjá og finna að foreldrarnir sýni þeim ástúð og umhyggju og það sé svigrúm fyrir fjölskylduna .
Þau þurfa tíma til að segja það sem þeim liggur á hjarta .
Gefum okkur tíma til að hlusta , komum með ábendingar en forðumst að grípa fram í fyrir þeim .
Þau eiga rétt á að við sýnum þeim tillitssemi á sama hátt og við ætlumst til að þau komi fram við okkur af virðingu .
Verum skýr og leiðbeinandi í tilsvörum , sleppum skipunum og leyfum þeim að finna að við höfum áhuga á því sem þau eru að tala um .
Sýnum að það er hægt að treysta fullorðnum fyrir því sem þau vilja tala um .
Með því aukum við traust þeirra til okkar og þau eiga auðveldara með að ræða hlutina þegar þau komast á unglingsár .
Samverustundir mikilvægar Sumarið er framundan , fullt af væntingum en um leið er oft flókið að finna hvað fjölskyldan getur gert saman .
Stundum er einnig erfitt að vita hver á að fá að gera hvað með hverjum þegar um samsettar fjölskyldur er að ræða .
Stundum lenda börnin á milli og geta lítið tjáð sig en vilja auðvitað gera skemmtilega hluti með báðum fjölskyldunum .
Sumir kvarta undan því að geta ekki veitt sér og börnunum neitt .
Aðrir eru útsjónarsamir og búa til hugmyndabanka þar sem allir fá að leggja inn tillögur og finna í sameiningu leiðir til að njóta þess að fara í ævintýraferðir í nánasta umhverfi .
Samverustundir þurfa ekki að kosta mikið .
Það er samveran með fjölskyldunni sem skiptir máli , ekki vegalengdin .
Það að geta sagt að ég gerði þetta með mömmu og / eða pabba .
Til að einfalda lífið og njóta þess er mikilvægt að byrja á að forgangsraða , hvað skiptir máli og hverju má sleppa .
Í því sambandi er nauðsynlegt að setja sér raunhæf markmið og hlúa að þeim .
Við lifum núna , njótum þess .
Horfum til framtíðar , vinnum saman að sameiginlegum hagsmunum fjölskyldunnar og tökumst saman á við þau verkefni sem bíða okkar handan við hornið .
Hjálparsími Rauða krossins 1717 Til að létta undir með börnum og ungmennum í þessu flókna samspili sem rætt er um hér að ofan ákvað Hjálparsími Rauða krossins , 1717 , að efna til átaks með yfirskriftinni " Hlustum á börnin " .
Með átakinu vill Hjálparsíminn 1717 minna fólk á að vera vakandi yfir líðan barna á erfiðum tímum .
Einnig upplýsa börn og unglinga um að þau geti fengið ráðgjöf og upplýsingar um úrræði sem standa þeim til boða með því að hringja í 1717 .
Þau fá þar tækifæri til þess að orða langanir sínar og koma fram með spurningar sem þeim finnst erfitt að spyrja .
Svarendur 1717 hafa fengið viðamikla þjálfun í símsvörun erfiðra símtala og hafa auk þess rafræna handbók fyrir framan sig sem er með upplýsingar um samfélagsleg úrræði og þjónustu við mismunandi málaflokka .
Hjálparsími Rauða krossins , 1717 , er opinn allan sólahringinn fyrir alla aldurshópa , trúnaður ríkir og ekki þarf að borga fyrir símtölin né gefa upp nafn .
Ef þú lesandi góður þekkir til fjölskyldu í vanda eða átt við vanda að stríða þá getur þú bent þeim á Hjálparsíma Rauða krossins , 1717 , eða leitað sjálfur eftir aðstoð .
Þá má benda á að heilsugæslustöðvar og bráðaþjónustur LSH og FSA eru til staðar fyrir alla .
Einnig er hægt að leita frekari upplýsinga á : www.thunglyndi.landlaeknir.is , www.umhuga.is eða www.redcross.is .
Höfundur er verkefnastjóri Þjóðar gegn þunglyndi .
