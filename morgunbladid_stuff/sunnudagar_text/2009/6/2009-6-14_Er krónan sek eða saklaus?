MARGIR virðast telja að krónan lifi sjálfstæðu lífi , taki ákvarðanir og sé orsök allra erfiðleika í efnahagsmálum .
Það rétta er að gjaldmiðillinn og staða hans er mælikvarði á stjórnarhætti í hverju landi fyrir sig .
Það er ekki sök krónunnar að íslenskt efnahagslíf er illa statt í dag .
Heimskreppan á sinn hlut og aðgerðaleysi fyrrverandi ríkisstjórnarinnar er stór sök og ekki síður að láta því ómótmælt að Ísland væri lýst gjaldþrota og við værum beittir hryðjuverkalögum í boði Gordons Brown og Bretanna .
Nú súpum við seyðið af Icesave .
Ný ríkisstjórn nýtir ekki sterka lagalega stöðu Íslands í málinu , enda með Samfylkinguna innanborðs .
Offors og glannaskapur óábyrgra athafnamanna réð miklu og hvar voru eftirlitsstofnanir þegar syrta tók í álinn .
Þrátt fyrir hringamyndanir og krosseignatengsl sváfu bæði fjármála- og samkeppniseftirlitið .
Þessir sömu aðilar viðurkenndu á fundi fyrir þingnefnd í haust sem undirritaður sat að þeir sæju þetta eftirá .
Að sparka í krónuna Það er viðurkennd hagfræði sem nóbelsverðlaunahafinn Róbert Mundel hefur meðal annars útskýrt að allt tal um eina mynt fyrir þjóðir heims hentar ekki .
Ísland er auðlinda- og útflutningsþjóð um leið og hún er háð miklum innflutningi .
Krónan er slegin með mynd af þorski , áður var mynd af fjárrekstri , þaðan kemur heitið fé og fjármunir .
Allt snýst þetta um afurðirnar sem fóru á markað og sköpuðu gjaldeyri .
Um langt skeið var það landbúnaðurinn , einkum sauðasalan , síðar tók sjávarútvegurinn við , og nú til viðbótar iðnaður og ferðamannaþjónusta .
Þegar ég var drengur heyrði ég talað um mikið vandamál á einum bænum þegar sauðfénu var smalað til réttar .
Þar endaði smalamennskan alltaf með því að bæði bóndinn og smalahundurinn urðu stjörnuvitlausir og féð tapaðist í allar áttir .
Bóndinn klifaði á því að skipta um sauðfjárstofn , kenndi fénu um öll vandræðin .
Húsfreyjan á bænum tók loks til sinna ráða , sendi bónda sinn af bæ og lokaði hundinn inni .
Það var einsog við manninn mælt , féð rann til réttar .
Þegar syrtir í álinn er krónunni kennt um öll vandræði einsog sauðfénu í sögunni .
Brennd af verðbólgu Þegar lögum um Seðlabankann var breytt 2001 varð stærsta verkefni hans að halda verðbólgu undir 2,5% .
Slagurinn við verðbólguna snerist um að taka erlend lán og hækka stýrivexti .
Ólafur Þ. Þórðarson sagði sig frá ríkisstjórn Þorsteins Pálssonar vorið 1988 vegna stöðu krónunnar sem var þá mjög hátt skráð með þeim afleiðingum að aðalatvinnuvegir landsins voru að fara á hausinn .
Síðar sprakk þessi sama ríkisstjórn .
Steingrímur Hermannsson tók svo í framrétta hönd aðila vinnumarkaðarins og landaði þjóðarsátt .
Menn voru brenndir af verðbólgu og töldu hana orsök alls ills .
Rétt er að hún er skaðleg en margt annað er skaðlegt , t.d. hrun atvinnulífs , atvinnuleysi , brottflutningur fólks frá landinu svo og byggðaröskun .
Þessi breyting á lögunum um Seðlabankann hefur trúlega haft deyfandi áhrif .
Menn trúðu því að Seðlabankinn byggi yfir hagfræðilegum töfralausnum og það varð áberandi að ríkisstjórninni kom ekki við hvað Seðlabankinn aðhafðist og jafnvel að einstakir ráðherrar fordæmdu Seðlabankann .
Þetta get ég staðfest bæði sem ráðherra í ríkisstjórn og þetta var vaxandi eftir að erfiðleikarnir dundu yfir .
Stýrivextir og jöklabréf Seðlabankinn var skilinn eftir í þessum fjárrekstri og vissi í raun ekki sitt rjúkandi ráð , stýrivextirnir og jöklabréfin vitna um það .
Við eigum nú að setja í lögin skýr markmið um aðrar efnahagsstærðir , þar á meðal um gengisvísitölu .
Við skulum hugsa okkur að viðmiðið hefði verið gengisvísitala uppá 130-140 stig .
Slíkt hefði þýtt góða afkomu útflutnings- og samkeppnisatvinnuvega , meiri framleiðslu og minni viðskiptahalla .
Svo hátt stóð gengið að Íslendingum á sólarströnd fannst matur og rauðvín þar nánast ókeypis .
Eftir hrunið og fall krónunnar hefur þetta snúist við en er auðvitað fyrir og eftir hrun jafn vitlaust og óásættanlegt .
Nú er gengisvísitalan 220 til 240 stig , var lengi við 100 stig Seðlabankinn streðaði við að halda verðbólgunni niðri og beitti til þess öllu sínu afli .
Hækkaði vexti uppúr öllu valdi til að freista þess að halda gengi krónunnar uppi og þar með verðbólgunni niðri .
Nú borgar íslenska þjóðin 70 til 80 milljarða í vexti af jöklabréfunum .
Krónan orðin bjargvættur Í öllum öðrum hagkerfum voru stýrivextir Seðlabankanna keyrðir niður .
Hér hafa þeir verið hækkaðir og AGS kórónaði svo vitleysuna með kröfu um 18% stýrivexti .
Stýrivextirnir eru í dag enn þeir hæstu í heimi í boði ríkisstjórnarinnar .
Heimili og fyrirtæki dingla í snöru okurvaxtanna , gjaldþrot og atvinnuleysi beggja hlutskipti .
Einn færasti hagfræðingur heims , Kenneth Rogoff frá Harvard , taldi í vetur að krónan hefði bjargað okkur frá gjaldþroti í hruninu og upptaka evru væri tilraun til sjálfsmorðs .
Aðilar vinnumarkaðarins verða á ný að rétta ríkisstjórn og Alþingi hjálparhönd með þjóðarsátt .
Krónan verður okkar gjaldmiðill enn um langa hríð og getur orðið bjargvættur í erfiðleikum dagsins .
Það staðfesta margir hagfræðingar .
Höfundur er fyrrverandi alþingismaður og ráðherra .
