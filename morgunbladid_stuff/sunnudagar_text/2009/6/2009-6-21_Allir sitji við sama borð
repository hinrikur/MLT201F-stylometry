Í Morgunblaðinu í gær var frétt þess efnis að Svein Harald Öygard seðlabankastjóri hefði boðað á sinn fund fulltrúa tuttugu stærstu útflutningsfyrirtækjanna á Íslandi til þess að ræða eftirlit og eftirfylgni með framkvæmd reglna um gjaldeyrishöft .
Tilefnið var sagt það að borið hefði á því að einhver útflutningsfyrirtæki hefðu nýtt tekjur í erlendum gjaldeyri til þess að kaupa krónur á aflandsmarkaði , þar sem miklu fleiri krónur fengjust fyrir t.d. evrur , og hagnast þannig á reglunum í stað þess að fylgja skilaskyldunni sem nú hvílir á öllum vegna gjaldeyrishaftanna sem hér var komið á til þess að sporna við erlendu útflæði gjaldeyris .
Hér er um grafalvarlegt mál að ræða og lykilatriði að Seðlabankinn og Fjármálaeftirlitið fylgi eftir þeim reglum sem settar hafa verið , á þann veg að tryggt sé að allir útflytjendur sitji við sama borð .
Ef ekki verður hægt að tryggja þá sjálfsögðu jafnræðisreglu í reynd , þá var verr af stað farið en heima setið .
Gjaldeyrishöftin eru hugsuð sem tímabundið neyðarbrauð fyrir alla , og það á ekki að líðast að einhverjir örfáir geti á kostnað þjóðarinnar allrar haldið niðri gengi krónunnar og stórhagnast á sama tíma .
FME hefur að undanförnu rannsakað átta mál þar sem grunur leikur á að reglur um höftin hafi verið brotin .
Nú þurfa eftirlitsaðilar að snúa bökum saman og koma í veg fyrir að framhald geti orðið á brotum af þessu tagi .
