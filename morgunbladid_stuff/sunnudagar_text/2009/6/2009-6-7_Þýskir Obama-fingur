Hálfgert Obama-æði virðist hafa gripið Þjóðverja , sem hafa mikið dálæti á hinum nýkjörna forseta Bandaríkjanna .
Kaupsýslumenn ganga í broddi fylkingar eins og við er að búast , en þeir hafa séð sér leik á borði og framleitt húfur , boli , könnur og flest sem nöfnum tjáir að nefna með myndum af forsetanum .
Einnig krúttleg tuskudýr , sem eru nákvæm eftirlíking Bos , portúgalska hvolpsins , sem forsetahjónin gáfu dætrum sínum þegar fjölskyldan hreiðraði um sig í Hvíta húsinu .
Leikfangaframleiðandi í Bad Kösen átti hugmyndina og gengur tuskuhundurinn því undir nafninu Bo frá Kösen .
Einkaleyfið er tryggt og segir talsmaður fyrirtækisins að 500 stykki til viðbótar séu væntanleg í hillur verslana á næstu dögum .
Smekksatriði Æðið náði hæstu hæðum í vikunni þegar Barack Obama steig fæti á þýska grund .
Hann staldraði þó svo stutt við að framleiðanda Bo frá Kösen gafst ekki ráðrúm til að hitta forsetann og færa honum tuskudýrið að gjöf .
Myndir og styttur af öllum stærðum og gerðum í líki Obama blasa víða við og eru misjafnlega smekklegar eins og gengur með vörur af þessu tagi .
Til að mynda sýnist sitt hverjum um Obama-fingur sem fást tilbúnir á pönnuna með karrý-dýfu .
Þessir kjúklingastautar eru sagðir sannkallaður herramannsmatur og fást nokkrir saman , 500 grömm í pakka .
Hrifningin á forsetanum endar ekki í verslunum , því í haust verður settur upp í Frankfurt söngleikurinn " Hope – Yes We Can " , sem hverfist um forsetann vinsæla .
