VEFÚTGÁFA Fortune hefur sett saman á myndrænan og lifandi hátt nokkur góð ráð til að finna atvinnu nú þegar ástandið er hvað verst á vinnumarkaði .
Ekki hvað síst gengur úttektin út á að sjá það jákvæða í stöðunni og byrjar þannig greinin með því að [ bandarískur ] lesandinn er minntur á að þrátt fyrir allt fundu milljónir manna nýja vinnu í síðasta mánuði , og meira að segja góða vinnu þar sem launin duga fyrir fasteignalánunum og skólagjöldunum .
Eins og gefur að skilja miða heilræði Fortune við bandaríska fyrirtækjamenningu , og samræmast ekki endilega íslenskum aðstæðum í einu og öllu .
Þar með er þó ekki sagt að ráðin séu ekki gagnleg : * Að senda starfsferilsskrána sína út um allt jafngildir ekki atvinnuleit .
Það virkar ekki heldur að hringja af handahófi í fyrirtæki og vini til að athuga hvort einhver störf eru laus .
Betra er að hringja í leit að ráðgjöf , og oftar en ekki leggur fólk þá meira á sig til að verða að liði .
* Gott tengslanet er verðmætt verkfæri í atvinnuleit , og tilvalið að nota atvinnuleysið til að minna gamla viðskiptavini , vinnufélaga , vini og jafnvel skólafélaga á þig og hvað þú hefur fram að færa .
Nú er lag að vera duglegur að sækja fermingar- og útskriftarveislurnar eða rifja upp kynnin við áhugaverð félagasamtök hvort sem þau heita Skátarnir eða Rotary .
* Svo er ráð að gera hernaðaráætlun um hvernig er best að láta í sér heyra sem víðast , og setja saman þrusugott starfsferilsyfirlit – jafnvel mismunandi útfærslu fyrir mismunandi störf og fyrirtæki .
Loks er að gera lista yfir þau fyrirtæki sem vænlegast er að byrja á að leita að vinnu hjá .
* Skapandi og frumlegar lausnir geta líka gert mikið gagn til að vekja athygli á þinni umsókn í stafla af umsóknum .
Fortune nefnir sem dæmi konu sem vildi vinna hjá Twitter en varð ekkert ágengt eftir hefðbundnum leiðum .
Hún setti því á laggirnar vefsíðuna Twittershouldhireme.com og var 24 stundum síðar ráðin í vinnu hjá fyrirtækinu .
* Að endingu gildir að koma vel undirbúinn í atvinnuviðtöl .
Google-leit getur hjálpað til við að finna algengustu spurningarnar sem vænta má í atvinnuviðtali og Fortune segir að það sé ekki góðs viti að ætla að spinna góð svör á staðnum .
Sérstaklega mikilvægt er að kynna sér fyrirtækið og vera með hugmyndir um hvert framlag þitt getur verið til rekstrarins .
Sjá má úttekt Fortune á slóðinni http://money.cnn.com / magazines / fortune / storysupplement / flyp / index.htm 