Eftir Helga Snæ Sigurðsson helgisnaer@mbl.is PÁLL Óskar Hjálmtýsson og Monika Abendroth hörpuleikari halda í kvöld árlega sólstöðutónleika í Café Flóru í Grasagarðinum í Laugardal , til að fagna lengsta degi ársins .
Páli Óskari verður þá afhent platínuplata til viðurkenningar á því að safnplatan sem hann gaf út í fyrra , Silfursafnið , hefur nú selst í yfir 16 þúsund eintökum en þar af seldust um 10 þúsund um jólin .
– Þú hefur verið á blússandi siglingu undanfarið ? " Já , vá , ég er ennþá að jafna mig bara , jafna mig líkamlega og andlega á þessum hasar seinustu þrjú ár ævi minnar , " segir Páll Óskar .
Hann hafi alltaf haft mikið að gera en aldrei þó eins mikið og þessi þrjú ár .
Byrjaður að dúlla sér við plötu – Er ný plata væntanleg frá þér ? " Jú , auðvitað er maður byrjaður að dúlla sér við næstu plötu , en þetta er ekkert nema dúllerí ennþá .
Ég er kannski bjartsýnn að segja að hún geti komið út fyrir jólin 2010 .
En ég er alla vega í pásu þessi jól og svo mun ég örugglega hafa sama háttinn á eins og með Allt fyrir ástina , ég vil ekki sleppa tökunum af plötunum fyrr en ég heyri að þetta sé orðið gott .
Mig langar ekki að senda frá mér hálfbakaðar plötur sem eru ennþá inni í ofninum .
En þegar lögin fara að koma þá fara þau að heyrast .
Við Öggi erum að stinga saman nefjum , ég og Örlygur Smári , " segir Páll Óskar , en fyrir þá sem ekki vita samdi Örlygur lögin á fyrstu þremur smáskífum Páls Óskars í hitteðfyrra sem nutu mikilla vinsælda hér á landi .
" Svo er aldrei að vita hverjir bætast í hópinn , " bætir hann við .
Páll Óskar segist vera að hlaða batteríin þessa dagana og taki því nokkur vel valin " gigg " sem hann langi að gera og hafi gaman af .
Þess á milli taki hann sér frí og reyni að nýta tímann í stúdíóvinnu .
– Þannig að sólstöðutónleikarnir í kvöld eru ákveðin slökun fyrir þig ? " Jesss , algjörlega .
Sólstöðutónleikarnir eru ákveðið móment , augnablik á árinu sem ég vil ekki sleppa , " svarar Páll Óskar .
Tónleikarnir hefjast kl. 23 og lýkur um klukkustund og kortéri síðar .
Þá ganga tónleikagestir út í miðnætursólina sem Páll Óskar segir sérstaklega hátíðlegt og töfrum hlaðið augnablik .
Stuðlög á hörpu Fyrstu sólstöðutónleikar þeirra Moniku voru haldnir árið 2001 og að þessu sinni verður fókusinn dálítið á Silfursafnið , búið að útsetja lög sérstaklega fyrir hörpuna , burtséð frá því hvort þau eru róleg eða stuðlög .
" Þú komst við hjartað í mér " , " Betra líf " og " Allt fyrir ástina " eru t.d. á efnisskrá en einnig lög sem Palli segist ekki hafa sungið í óratíma , t.d. Burt Bacharach-smellinn " Anyone Who Had A Heart " .
" Ég get lofað þér því að fólk mun labba meyrt út , " segir Páll Óskar að lokum og hlær .
Miðasala á tónleikana verður við innganginn á Café Flóru en einnig er hægt að panta miða í síma 8663516 .
Miðaverð er 2.000 kr. 