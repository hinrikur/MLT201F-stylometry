Almenningssamgöngukerfi höfuðborgarsvæðisins stenst fyllilega samanburð við þau lönd sem við berum okkur helst saman við .
Engu að síður þá er það svo að við notum þennan góða samgöngumáta of lítið .
Nú kreppir víða að og fólk þarf að horfa í hverja krónu og finna leiðir til þess að láta enda ná saman .
Ein leið til þess að minnka útgjöld heimilisins er að leggja öðrum eða báðum bílum fjölskyldunnar og nota aðrar leiðir til þess að komast milli staða , best er að byrja á því að taka strætó , hjóla eða ganga til og frá vinnu .
Strætó er þægilegur ferðamáti sem fleiri ættu að notfæra sér .
Meðan vagnstjórinn sér um aksturinn getur farþeginn setið rólegur og notið ferðarinnar , jafnvel litið í blöðin á leiðinni eða undirbúið sig fyrir daginn .
Hvers vegna að keyra sjálfur með allri þeirri fyrirhöfn sem því fylgir þegar þú getur látið skutla þér ? Það er ákvörðun að byrja að taka strætó , sérstaklega fyrir þá sem ekki hafa tileinkað sér þennan ferðamáta .
En það er ekki erfitt að finna út úr því hvernig best sé að taka vagninn , hvar næsta stoppistöð sé eða hvenær vagninn komi .
Það er í raun sáraeinfalt .
Einfaldast er að byrja á því að fara inn á vefsíðuna www.strætó.is , slá þar inn götuheiti sem lagt skal upp frá og götuheiti sem farið skal til og sjá hvað kemur út úr því .
Þannig má finna hvaða mögulegar leiðir eru færar með strætó milli þessara staða .
Á vefsíðunni er auk þess hægt að kaupa farmiða eða kort og láta senda heim að dyrum .
Sumarið er kjörinn tími til þess að prófa þetta .
Stjórn Strætó bs hefur verið í stefnumótunarvinnu þar sem mótuð er stefna fyrir fyrirtækið til framtíðar .
Þar er lögð mikil áhersla á þjónustuþætti eins og áreiðanleika , þ.e. að vagninn komi alltaf á réttum tíma , sé aldrei á undan áætlun og ekki meira en þremur mínútum á eftir áætlun .
Þar erum við líka að skoða þætti eins og þjónustuþéttni eftir þjónustuþörf , vegalengd milli stoppistöðva , kostnaðarhlutdeild farþega , þjónustu í vögnunum , þrif og fleira mætti telja .
Allt skiptir þetta miklu máli fyrir notandann .
Strætó bs er að vinna sér traust og fastan sess í hugum íbúa höfuðborgarsvæðisins .
Það er mikilvægt fyrir Strætó bs að notandinn upplifi þessa þjónustu sem jákvæða , örugga , áreiðanlega og umfram allt þægilega .
Sumarið er tíminn til að prófa að taka strætó og skora ég á unga sem aldna að nota nú sumarið til þess að kynnast þessum fína ferðamáta .
Höfundur er stjórnarformaður Strætó bs .
