ÞAÐ er dapurlegt að horfa upp á fulltrúa þeirra afla , sem mótuðu leikreglur íslensks samfélags um tveggja áratuga skeið stíga í pontu og berja sér á brjóst í heilagri vandlætingu og fordæma aðgerðir fjármálaráðherra til bjargar þjóðinni frá áratugalangri stjórnarstefnu Sjáfstæðisflokks og Framsóknarflokks .
Það var sérstaklega dapurlegt að horfa á formann Framsóknarflokksins í Kastljósinu 8. júní stunda óábyrga hentistefnu og leggja til úrsögn þjóðarinnar úr samfélagi þjóðanna með ófyrirsjáanlegum efnahagslegum , félagslegum og menningarlegum afleiðingum .
Formaðurinn heldur að málflutningur hans nái eyrum reiðra og örvæntingarfullra Íslendinga og muni þjóna hagsmunum Framsóknarflokksins .
Lengra nær hugsjón hans ekki .
Málflutningur formanns Sjálfstæðisflokksins er með sömu ólíkindum .
Hann lætur eins og hans flokkur , vinir og kunningjar hafi hér hvergi komið nærri .
Formaður þess flokks , sem ber mesta ábyrgð á núverandi ógöngum þjóðarinnar , lagði blessun sína yfir útrásina og mótaði " þaulhugsað " regluverk sem gulltryggði " víkingunum " sakleysi hvað sem þeir gerðu og hvernig sem þeir höguðu sér .
Formanni Sjálfstæðisflokksins væri nær að biðja þjóðina að fyrirgefa sér og Flokknum glópskuna og þýlyndið við frjálshyggjuna , einkavæðinguna og útrásarliðið .
Nú kemur það í hlut þess flokks og þeirra manna , sem um tíu ára skeið vöruðu við afleiðingum útrásarinnar og frjálshyggjunnar , að koma þjóðinni á réttan kjöl á ný .
Það er erfitt hlutskipti fyrir það fólk , sem um árabil varaði við aðsteðjandi háska að vera vera hrópað niður á Austurvelli og verða að gjalda fyrir að því einu er treystandi til að endurreisa þjóðlífið og halda óslitnum nauðsynlegum þráðum við alþjóðasamfélagið , sem gerir okkur kleift að lifa áfram frjáls í sjálfstæðu ríki .
Það er nöturlegt að það þurfi að verða hlutskipti okkar fólks , sem barist hefur af einurð fyrir frelsi , jafnrétti og lýðræði um árabil , að skerða félagsleg- og efnahagsleg kjör almennings vegna hluta sem það ber enga ábyrgð á .
Það er samt ánægjulegt , þrátt fyrir allt , að við skulum vera svo rík að eiga fólk eins og Steingrím J. Sigfússon , fjármálaráðherra , og fjölmenna sveit liðsmanna hans , sem treystir sér til að taka að sér það vanþakkláta og erfiða verk sem fram undan er .
Lýðskrum og skinhelgi talsmanna Sjálfstæðis- og Framsóknarflokks staðfestir það sem raunar allir vissu , að þegar hagsmunir flokks stangast á við hagsmuni þjóðarinnar eru það hagsmunir flokksins sem ráða för , önnur skýring er ekki til á ábyrgðarlausum málflutningi þessara forystumanna .
Nú standa yfir mjög sársaukafullar aðgerðir , sem ganga þvert á hugmyndafræði og stefnu vinstri-grænna .
Það mun reyna á samstöðu og pólitískt þrek okkar fólks hvar sem við stöndum , það verður erfitt að horfa upp á þá gagnrýni og reiði sem beinist að okkar ráðherrum og okkar flokki .
Því reynir nú á okkar skilning og samkennd með fólkinu í landinu .
Saklausu fólki er vitanlega vorkunn , þegar það beinir reiði sinni að ríkisstjórn sem leggur á það byrðar sem það verðskuldar ekki .
Þá má einu gilda þótt í ríkisstjórn sitji fólk sem varaði staðfastlega við því hruni sem var í uppsiglingu .
Svona snýst veröldin stundum upp í andhverfu sína .
Þrátt fyrir allt geta vinstri-græn verið stolt af því að þeim skuli falið endurreisnarhlutverkið .
Nú reynir á flokkinn , að rísa undir merkinu þrátt fyrir tímabundna ágjöf .
Hagsmunir þjóðarinnar eru brothættir , það sækja púkar að úr öllum áttum , en ef stefnan er staðföst og frelsi , lýðræði og sjálfstæði eru leiðarljósið , þá náum við á lygnan sjó að lokum , með fólkið í landinu og þjóðarsálina um borð .
Höfundur er bæjarfulltrúi Vg í Árborg .
