UNNENDUR kvikmyndanna um James Bond kannast eflaust vel við hinn illa snilling Max Zorin , leikinn af Christopher Walken , í kvikmyndinni A View to a Kill .
Þeir gleggstu muna sennilega eftir því að ríkidæmi Zorin var slíkt að nafnspjöldin hans voru úr skíragulli .
Nú er það ekki lengur aðeins á færi vondra og vellauðugra snillinga að láta gull-nafnspjöld eftir sér .
Hjá fyrirtækinu Businesscards Express ( Bce-online.co m ) fást nafnspjöldin góðu , gerð úr gegnheilu 18 karata gulli .
Einnig er hægt að fá gullhúðað silfur , ef menn vilja spara aðeins .
Þykktin á nafnspjaldinu er 400 míkrón og stærðin 86x54 mm , og hægt er að velja um prentun í ein- eða fjórlit .
Starfsmenn fyrirtækisins geta hannað útlit kortsins ef þess er óskað og að sjálfsögðu er nafnspjaldið afhent í fallegri svartri öskju .
Að vísu kostar hvert nafnspjald 300 evrur , eða rösklega 50.000 krónur ef valið er gullhúðaða silfurspjaldið .
Annars fer verðið upp í allhressilegar 1.300 evrur , eða 230.000 krónur , og á þá eftir að bæta við tollum og sköttum .
Þeir sem vilja eyða örlítið minna í gull-nafnspjald geta keypt gullhúðuð spjöld framleidd af Mitsubishi Materials , sprota af því mikla iðnaðarveldi sem hér á landi er best þekkt fyrir ágæta bíla .
Þau má kaupa á netinu gegnum Japantrendshop.com og þarf bara að senda góða skönnun af hversdagsnafnspjaldinu og berst þá gullhúðuð útgáfa í pósti 2-4 vikum síðar .
Nafnspjaldið frá Mitsubishi kostar 180 bandaríkjadali , röskar 20.000 kr. og fer eitt gramm af gulli í hvert kort .
Alveg ómissandi Sögu nafnspjaldsins má rekja allt aftur til 15. aldar Kína , en nafnspjaldið eins og við þekkjum það í dag á uppruna sinn í Frakklandi Lúðvíks sólkonungs .
Þar komst það í tísku að gestir afhentu gestgjafa sínum heimsóknarspjald og var þar gesturinn rækilega kynntur í allri sinni dýrð og dásemd .
Um svipað leyti urðu svokölluð viðskiptaspjöld vinsæl í Lundúnum og voru eins konar auglýsingamiði fyrir fyrirtæki .
Uppúr 1830 var algengt að þessi spjöld væru prentuð í lit og oft að á þeim var kort eða leiðbeiningar um hvernig mætti finna búðina .
Á 19. öld voru nafnspjöld orðin ómissandi fyrir fólk af öllum stigum samfélagsins beggja vegna Atlantshafs .
Í tímans rás hafa þróast ýmsir siðir í kringum nafnspjöldin .
Flóknar siðareglur voru þannig við lýði á 18. og 19 öld .
Til dæmis brutu menn upp á hornið á nafnspjaldi sínu þegar það var skilið eftir hjá þjónustufólki , til að gefa til kynna að handhafi spjaldsins hefði vitjað húsbóndans í eigin persónu .
Í dag er afhending nafnspjalda mishátíðleg milli landa .
Japanir þykja allra formlegastir og leggja á það mikla áherslu að afhenda nafnspjald með báðum höndum og gæta þess að spjaldið snúi að viðtakandanum .
