Víða um heim velta menn því nú fyrir sér hvort efnahagskreppan muni leiða af sér aukinn klofning og átök í stjórnmálum .
Ýmsir þeir , sem stinga niður penna , rifja upp eftirleik heimskreppunnar miklu á síðustu öld , sem einkenndist af hörðum átökum milli hugmyndakerfa til hægri og vinstri og uppgangi öfgastefna , sem höfðu skelfilegar afleiðingar fyrir alla heimsbyggðina .
Tímabundin ríkisafskipti Hin frjálslynda efnahagsstefna alþjóðavæðingar og frjálsra markaða , sem ráðið hefur för undanfarna áratugi , hefur orðið fyrir áfalli vegna bankakreppunnar .
En hún er ekki úr sögunni , langt frá því .
Þótt ríkisafskipti hafi aukizt í mörgum ríkjum vegna afleiðinga kreppunnar , er ennþá nokkuð víðtæk pólitísk sátt um að þau séu tímabundin ; fremur neyðarráðstafanir til skamms tíma en þau " hugmyndafræðilegu tímamót " sem Steingrímur J. Sigfússon , formaður Vinstrihreyfingarinnar – græns framboðs talaði um í setningarræðu sinni á landsfundi flokksins í marz síðastliðnum .
Alan Greenspan , fyrrverandi seðlabankastjóri Bandaríkjanna , skrifaði grein í Financial Times í liðinni viku og ræddi um þá hættu , sem fælist í því að fjármagna bandaríska hagkerfið með því að skuldsetja hið opinbera .
Slík stefna í ríkisfjármálum væri uppskrift að pólitískri úthlutun fjármagns , í stað þeirrar markaðslegu samkeppni í einkageiranum , sem væri drifkrafturinn í batnandi lífskjörum .
Greenspan viðurkennir að orðstír markaðskerfisins hafi beðið hnekki vegna atburða síðustu missera .
Vissulega þurfi að bæta regluverk og eftirlit með fjármálamarkaðnum .
" Okkar bezta von um hagvöxt um allan heim felst hins vegar í því að við höldum áfram að reiða okkur á markaðsöflin til að úthluta fjármagni og öðrum björgum , " skrifar Greenspan .
" Hin leiðin ; pólitísk úthlutun gæða , hefur verið reynd og mistókst .
" Þetta er kjarni málsins ; hin stóru hugmyndafræðilegu átök tuttugustu aldarinnar hafa ekki verið endurvakin , einfaldlega vegna þess að sósíalískur áætlanabúskapur beið ósigur í þeim átökum .
Kapítalísk hagkerfi Vesturlanda hafa látið á sjá vegna fjármálakreppunnar .
Víða er vandinn mikill og einna mestur hér á landi .
En það er ekki hægt að bera ástandið , hér eða annars staðar , saman við þá rjúkandi rúst sem blasti við þegar sósíalisminn hrundi á seinni hluta síðustu aldar .
Skýrari línur Það breytir ekki því að í kjölfar efnahagskreppunnar hafa orðið miklar breytingar í íslenzkum stjórnmálum .
Línurnar hafa skýrzt og áherzlur breytzt .
Stærsta breytingin felst í því að í fyrsta sinn hafa flokkar , sem kenna sig við jöfnuð og vinstrimennsku , meirihluta á Alþingi og mynda saman ríkisstjórn .
Hreinræktuð vinstristjórn , sem nýtur meirihluta stuðnings Alþingis , hefur aldrei áður setið á Íslandi .
Þetta veldur því að skilin á milli stjórnar og stjórnarandstöðu eru skarpari en áður ; í stjórn eru jafnaðarflokkarnir en " borgaralegir " flokkar , Sjálfstæðisflokkurinn og Framsóknarflokkurinn , í stjórnarandstöðu .
Erfitt er að átta sig á því hvar á að staðsetja Borgarahreyfinguna með tilliti til þessara blokka , enda er flokkurinn að mörgu leyti óskrifað blað .
Stefnumál hans virðast þó að mörgu leyti nær vinstriflokkunum .
Fyrir kosningar varð jafnframt sú breyting , að vinstriflokkarnir gengu til kosninga með það að markmiði að halda áfram stjórnarsamstarfinu ef þeir fengju þingstyrk til þess .
Yfirleitt hafa íslenzku stjórnmálaflokkarnir gengið óbundnir til kosninga .
Flokkarnir lögðu þó ekki fram neina sameiginlega stefnu fyrir kosningarnar .
Að þessu leytinu , að minnsta kosti um sinn , minnir stjórnmálakerfið á Íslandi í auknum mæli á það sem gerist í Skandinavíu , þar sem blokkaskipting í pólitíkinni , í sósíalíska flokka og borgaralega , hefur verið meira áberandi en hér á landi .
Munurinn á stefnuskrám stjórnmálaflokkanna er þar oft meira áberandi en hér á landi .
En á móti kemur að þar er meiri hefð fyrir samstarfi , samningum og málamiðlunum á milli flokka og á milli stjórnar og stjórnarandstöðu .
Þar kemur væntanlega tvennt til ; annars vegar ríkari hefð fyrir minnihlutastjórnum , sem verða einfaldlega að semja við stjórnarandstöðuna eða hluta hennar til að koma málum í gegnum þingið , og hins vegar meiri áherzla á samstöðu og samráð um stór mál , þótt skoðanir flokkanna séu í grundvallaratriðum ólíkar .
Ólík afstaða til ríkisumsvifa Í stjórnmálaumræðum eftir kosningarnar hefur mátt greina skýrari línur en oft áður , sem falla saman við ólíka afstöðu stjórnar og stjórnarandstöðu til pólitískra grundvallaratriða , ekki sízt hlutverks ríkisvaldsins í efnahagslífinu og við endurreisn þess .
Þessi pólaskipting í stjórnmálunum kristallast í umræðum um mál á borð við stjórn fiskveiða , skattamál og stjórnun og eignarhald hinna nýju ríkisbanka .
Stjórnarflokkarnir eru sammála um fyrningarleiðina svokölluðu í sjávarútvegi ; að taka af einkaaðilum í greininni þau óbeinu eignarréttindi , sem felast í afnotaréttinum af fiskveiðiauðlindinni , kvótanum .
Þeir vilja síðan endurúthluta þessum réttindum að geðþótta ríkisvaldsins .
Stjórnarandstaðan leggur hins vegar áherzlu á að varðveita þessi réttindi og á þá hagkvæmni , sem fólgin er í því að einkaaðilar fari með kvótann og geti átt viðskipti með hann sín á milli .
Þingmenn bæði Framsóknarflokks og Sjálfstæðisflokks hafa sameinazt um þingsályktunartillögu um að ríkisstjórnin hverfi frá fyrningarleiðinni áður en hafizt verði handa um endurskoðun á stjórnkerfi fiskveiða .
Hér er um að ræða grundvallarafstöðumun og harla skýrar línur .
Sama má segja um skattamálin .
Þar vill ríkisstjórnin augljóslega ganga harðar fram í skattlagningu , en draga úr sparnaðaraðgerðum í ríkisfjármálunum sem því nemur .
Stjórnarandstaðan vill meiri sparnað , en lægri skatta .
Þetta er annað grundvallarmál , sem snýr að afstöðu manna til umfangs ríkisvaldsins annars vegar og forræði einstaklinganna yfir eigin aflafé hins vegar .
Varðandi eignarhald bankanna og fyrirtækja , sem þeir hafa fengið í fangið , hefur ekki verið eins langt á milli stjórnar og stjórnarandstöðu þótt áherzlumunurinn sé augljós .
Stjórnarandstöðuflokkarnir hafa gagnrýnt harðlega frumvörpin um bæði eignaumsýslufélag ríkisins og um bankasýsluna svokölluðu ; að þau geti stuðlað að því að festa eignarhald ríkisins í sessi og bjóði heim hættunni á pólitískri spillingu með því að stjórnmálamenn séu með puttana í stjórnun banka og fyrirtækja .
Einkavæðing eða ríkiseign ? Af hálfu Jóhönnu Sigurðardóttur forsætisráðherra hefur verið undirstrikað að ríkið muni selja bankana og önnur fyrirtæki eins fljótt og auðið er .
Í bankasýslufrumvarpinu kemur fram að bankarnir skuli einkavæddir á ný innan fimm ára .
En um það er reyndar ekki samstaða í stjórnarliðinu .
Þannig skrifar Ögmundur Jónasson heilbrigðisráðherra í grein hér í blaðinu í síðustu viku : " Ekki veit ég hve margir hafa lesið viljayfirlýsingu þáverandi ríkisstjórnar , sem undirgekkst " samkomulag " við Alþjóðagjaldeyrissjóðinn í október sem leið .
Þetta plagg er holl lesning , ekki síst fyrir okkur sem viljum gjarnan ræða um framtíð íslenska bankakerfisins ; hvort hér eigi að vera bankar í almannaeign eða hvort þeir skuli einkavæddir að nýju ...
" Ekki er annað á Ögmundi að skilja en að honum þyki langt í frá sjálfsagt að bankarnir verði einkavæddir á ný .
Sami tónn heyrist frá Einari Ólafssyni , flokksráðsmanni í VG , sem skrifar á bloggsíðu sína um bankasýslufrumvarpið : " ...
ég er hræddur um að margir kjósendur núverandi stjórnarflokka hafi ekki ætlast til að það yrði eitt af fyrstu verkum ríkisstjórnarinnar að lögfesta 5 ára áætlun um einkavæðingu bankanna .
" Tvær víddir Það er svo sem ekkert óeðlilegt að í stjórnarliðinu skuli vera ágreiningur um mál eins og einkavæðingu bankanna .
Afstaða stjórnmálaflokkanna skiptist þegar allt kemur til alls ekki í tvö horn , heldur má segja að þeir raði sér niður á vinstri-hægri vídd stjórnmálanna , þar sem röðin hefur lengi verið sú sama ; VG ( og Alþýðubandalagið og allir hinir forverarnir ) lengst til vinstri , þá Samfylking , svo Framsókn og loks sjálfstæðismenn lengst til hægri .
Í íslenzkum stjórnmálum er líka önnur vídd , sem gengur þvert á vinstri-hægri víddina og þar raðast flokkarnir niður eftir afstöðu sinni til alþjóðlegs samstarfs .
Þar var Alþýðuflokkurinn löngum alþjóðasinnaðastur og Samfylkingin hefur tekið sæti hans .
Sjálfstæðisflokkurinn hefur alla jafna verið næsthlynntastur alþjóðlegu samstarfi , þá Framsóknarflokkurinn , en Alþýðubandalagið og nú VG er þjóðernissinnaðasti flokkurinn , sem minnstan áhuga hefur á opnu hagkerfi og alþjóðlegu samstarfi .
Segja má að skoðanaágreiningur á þessari vídd kljúfi þó flesta flokkana ; þannig eru a.m.k. innan Sjálfstæðisflokks , Framsóknarflokks og VG mjög skiptar skoðanir um aðild að Evrópusambandinu , svo dæmi sé tekið .
Segja má að eftir hrunið hafi línurnar skerpzt á þessari vídd stjórnmálanna , ekki síður en á hægri-vinstri víddinni .
Það sést í mismunandi og harðnandi afstöðu til ESB-aðildar , til samstarfsins við Alþjóðagjaldeyrissjóðinn og til þess hvort fara eigi samningaleiðina um Icesave-skuldbindingarnar og leitast við að treysta samstarfið við alþjóðasamfélagið eða hvort bjóða eigi umheiminum birginn .
Fletir á samstarfi Um leið og línurnar hafa að mörgu leyti skerpzt , eru líka ýmsir fletir á auknu samstarfi stjórnar og stjórnarandstöðu við núverandi aðstæður .
Fyrir því eru tvær ástæður .
Annars vegar ríður mikið á að sem víðtækust sátt náist um ýmsar þær aðgerðir , sem eru nauðsynlegar til að endurreisa efnahagslífið .
Stjórnmálaflokkunum ber einfaldlega skylda til að leitast við að skapa breiða samstöðu ef það er á annað borð hægt .
Hin ástæðan er að ríkisstjórnin gengur alls ekki í takt í ýmsum málum , ekki sízt af því að VG hafa þá afstöðu sem að ofan er lýst ; flokkurinn er úti á jaðrinum , bæði á hægri-vinstri víddinni og í afstöðunni til alþjóðasamstarfs .
Hann er þjóðernissinnaður vinstriflokkur .
Þess vegna munu koma upp ýmis mál , þar sem einhverjir þingmenn hans hlaupast undan merkjum , eins og nú blasir við að gerist bæði hvað varðar umsókn um aðild að ESB og Icesave-málið .
Stjórnarandstaðan getur auðvitað litið á þessa stöðu sem tækifæri til að fella ríkisstjórnina , eins og hún virðist ætla að láta reyna á í Icesave-málinu .
En hún getur líka litið á hana sem tækifæri til að hafa áhrif á stefnu stjórnarinnar og sveigja hana að sínum sjónarmiðum .
Það gæti til dæmis tekizt í ESB-málinu .
Vegna vandræðagangs stjórnarinnar í því máli náði stjórnarandstaðan frumkvæðinu og getur haft mikil áhrif á það hvernig staðið verður að umsókninni .
Í stefnuræðu sinni í síðasta mánuði hét Jóhanna Sigurðardóttir nýjum vinnubrögðum á Alþingi ; sagðist ekki vilja ástunda gamaldags skotgrafahernað .
Hún sagðist vonast til að á þessu kjörtímabili tækist að " móta ný vinnubrögð og nýjar hefðir þar sem hvert mál fær málefnalega og efnislega umræðu og lýðræðisleg málalok .
Það er von mín að við náum að þróa breytt verklag í stað þess að mynda gamaldags blokkir sem þjóna kjósendum að litlu leyti þegar upp er staðið .
" Þetta var rétt nálgun hjá forsætisráðherra , en hún verður auðvitað að átta sig á að hana getur hún ekki bara notað þegar samstarfsflokkurinn er erfiður og hún þarf á stjórnarandstöðunni að halda .
Í umræðum um stefnuræðuna benti Bjarni Benediktsson , formaður Sjálfstæðisflokksins , þannig á að ef stjórninni væri alvara , myndi hún ekki keyra fyrningarleiðina ( sem hún er sammála um ) í gegn án samráðs við stjórnarandstöðuna .
Ef ríkisstjórninni er alvara með því að vilja taka upp ný vinnubrögð , þarf að byggja brýr á milli blokkanna í fleiri málum .
