ÉG VERÐ að byrja á að viðurkenna fúslega að ég veit bara ekkert hvar ég á að byrja en ég hef allt mitt líf verið einfari , ekki vegna þess að það hafi verið mín ósk heldur vegna þess að ég neyddist til þess vegna þess eineltis sem ég varð fyrir öll mín skólaár .
Mín fyrsta reynsla af einelti var þegar ég var 8 ára gamall , búsettur vestur á fjörðum , þar kom ég nýr í bæinn en var aldrei tekinn inn .
Þetta skólaár var mér mjög erfitt vegna þess að ég var eiginlega strax tekinn fyrir og einangraður , strákur sem tók mér sem vini var strax tekinn fyrir og látinn velja hvort hann ætlaði að vera með mér eða þeim , þannig að hann hvarf og ég ráfaði um einn með sjálfum mér .
Stelpan sem bjó á móti mér var ein þeirra sem lögðu mig í einelti , man eftir einu skipti er hún lamdi mig , veit ekki hver ástæðan var , ef það hefur nú verið einhver ástæða .
Árið sem ég bjó þar var , eins og ég sagði fyrr , mjög erfitt .
Ég var einangraður og átti enga að þannig að ég var eiginlega bara mjög feginn þegar við fluttum .
Það var síðan þegar ég flutti austur á land að eineltið tók sig upp aftur , þar þurfti ég að þola einelti í 12 ár , frá því ég flutti og þar til ég gafst loks upp á síendurteknu ofbeldi og flutti .
Þar lokaði ég mig af smátt og smátt .
Reyndar var ég mjög duglegur að sækja í félagsmiðstöðina á sínum tíma og náði fínum árangri í pool en það var kannski mestmegnis vegna þess að enginn var að spila gegn mér og var ég því meira og minna bara einn að prufa mig áfram og var t.d. oft einn að spila heilu leikina , var yfirleitt báðir litir og spilaði þá eins og það 2 væru að spila .
Í lok 10. bekkjar leið mér það illa að ég tók þá ákvörðun að fara ekki í bekkjarferðalag í lok annar .
Aðalástæðan var sú að það voru í bekknum einstaklingar sem létu mér líða mjög illa og hafði ég því engan áhuga á að vera innan um þá en ástæðan sem ég gaf var hins vegar sú að ég hefði enga peninga til að fara í ferðina ( spurði ekki einu sinni mömmu hvort hún gæti borgað það sem hver og einn þurfti að greiða aukalega .
) Í framhaldsnámi byrjaði ég vel , ég mætti vel og meðaleinkunn annar var um 7,8 en eins og með svo marga sem hafa lent í einelti fór þunglyndi og stress að hrjá mig sem varð svo til þess að ég fór að mæta verr , einkunnirnar fóru lækkandi og ég missti áhugann á því að læra .
Í kjölfarið missti ég nánast geðheilsu vegna næstum því 2ja ára atvinnuleysis , ég var orðinn alvarlega þunglyndur og lokaði mig af .
Ég fór nánast aldrei út úr húsi því ég var síhræddur við að fá einhver ókvæðisorð að mér .
Ég fór að missa áhugann á því að lifa , vildi bara deyja en ég hafði það aldrei í mér að gera fjölskyldunni það .
Hugsaði líka oft meiðandi hugsanir , allt til þess að finna fyrir eigin vorkunn .
En þessi reynsla hefur grafið sig djúpt inn í sál mína : Ég brosi eiginlega aldrei – Ég á mjög erfitt með að kynnast og treysta fólki .
Mér líður illa inn á skemmtistöðum eða innan um margmenni – Ef ég er með vini og einhverjum vinum hans þá á ég mjög erfitt með að opna mig vegna þess að ég veit ekkert hvort ég get treyst þeim .
Í dag er ég farinn að taka bara einn dag í einu og líður almennt frekar vel , þó svo það komi inn á milli þungir dagar , yfirleitt vegna þess að ég er að lenda í aðstæðum sem minna mig á erfiða tímann .
En get ég fyrirgefið ? Tíminn mun leiða það í ljós vegna þess að enn í dag hefur enginn komið til mín og beðið mig afsökunar á því einelti sem ég varð fyrir og á meðan enginn gerir það get ég ekki fyrirgefið .
Höfundur er starfsmaður í matvöruverslun .
