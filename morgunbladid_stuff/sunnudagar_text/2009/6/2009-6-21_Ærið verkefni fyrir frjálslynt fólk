Ríkisstjórnin er núna í lykilaðstöðu á öllum vettvöngum [ svo ] í þjóðfélaginu , hefur töglin og hagldirnar svo að segja , til þess að leiða til breytinga .
Það eru ekki bara stofnanir og stjórnir heldur öll fyrirtæki og fjölskyldur landsins , sem ríkisstjórninni er núna kleift að hafa áhrif á .
" Þetta sagði viðmælandi Stöðvar 2 í kvöldfréttum í gær , föstudag .
Viðmælandinn var talsmaður Femínistafélags Íslands og sá í þessari stöðu mikið tækifæri fyrir stjórnmálamenn til að hafa áhrif í jafnréttismálum .
Ríkisvæðing Íslands Ekki er víst að allir séu sammála því hversu jákvætt það sé að völdin hafi aftur safnazt á hendur ríkisstjórnarinnar .
Margir vilja líklega ákveða breytingar hjá sér sjálfir , bæði fyrirtæki og fjölskyldur , fremur en að það sé á valdi ríkisstjórnarinnar .
En lýsing talsmanns Femínistafélagsins er rétt ; hrollvekjandi rétt .
Ríkisvæðing Íslands er í fullum gangi .
Og langt er síðan stjórnmálamenn höfðu jafnvíðtæk völd og tækifæri til áhrifa á stórt og smátt í lífi einstaklinganna , sem búa í þessu landi .
Afleiðing bankahrunsins er að heil atvinnugrein , sem var orðin sú umsvifamesta í landinu , fjármálaþjónustan , er komin aftur í hendur ríkisins að langmestu leyti .
Af því leiðir strax að áhrif ríkisins á bæði fyrirtæki og heimili eru drjúgum meiri en fyrir nokkrum mánuðum .
Fjárskuldbindingar heimila og fyrirtækja eru að mestu leyti við ríkisvaldið .
Og ef illa fer , lenda bæði fyrirtæki og heimili í fangi ríkisbankanna .
Ríkið hefur þannig tekið yfir rekstur margra og stórra fyrirtækja .
Þeim mun fjölga , sem missa eigið húsnæði og munu búa í húsnæði sem verður í eigu ríkisbankanna .
Og þeir , sem missa vinnuna , eru auðvitað beint á framfæri ríkisins í formi atvinnuleysisbóta og annarrar aðstoðar .
Hrun gjaldmiðilsins hefur haft í för með sér að viðskipti , sem áður fóru fram á frjálsum markaði , eru nú háð umfangsmiklum ríkisafskiptum .
Ríkið hefur lagt á íþyngjandi gjaldeyrishöft , sem minna óþægilega á tíma hafta og ríkisforsjár , sem flestir héldu sennilega – og vonuðu – að kæmi aldrei aftur .
Grundvallarspurningar En sumir taka vaxandi hlutverki ríkisins og stjórnmálamanna fagnandi , eins og ummælin , sem vitnað var til hér í upphafi , sýna vel .
Líta jafnvel á stöðuna sem stórkostlegt tækifæri til að beita ríkisvaldinu í þágu þjóðfélagsbreytinga eftir sínu höfði .
Sérstaklega úr röðum annars stjórnarflokksins , Vinstrihreyfingarinnar – græns framboðs , heyrast raddir sem benda til að þar á bæ þyki mönnum það ekki mjög miður að völdin séu aftur komin í hendur stjórnmálamannanna .
Um það hvernig ríkisvaldið fer með völdin , sem það hefur á ný fengið í hendur , þarf því að ræða .
Ætlar það að halda þeim til lengri tíma eða reyna að losa sig við þau aftur sem fyrst ? Það þarf að spyrja ákveðinna pólitískra grundvallarspurninga , sem löngum hafa skipt mönnum í flokka , um það hvort stóla eigi á forsjá ríkisvaldsins eða hvort treysta eigi einstaklingunum til að sjá fótum sínum forráð .
Í tíð ríkisstjórna Davíðs Oddssonar , frá 1991 og fram yfir seinustu aldamót , afsöluðu stjórnmálamennirnir sér valdi í stórum stíl .
Það gerðist að hluta til með samningnum um Evrópska efnahagssvæðið , sem stórjók frjálsræði í viðskiptalífinu , ekki sízt á sviði alþjóðlegra fjármálaviðskipta .
Ekki síðri var hlutur einkavæðingar , sem færði stóran hluta viðskiptalífsins úr höndum ríkisins og til einstaklinga .
Þessu fylgdu aðrar lagabreytingar , sem juku á frjálsræði og drógu úr afskiptum stjórnmálamannanna .
Árangur þessarar stefnu varð að hluta til ekki sá , sem að var stefnt .
Valdinu , sem áður hafði verið samþjappað hjá stjórnmálamönnunum , var til dæmis ekki dreift eins og þeir , sem afsöluðu sér því , höfðu vonazt til að gerðist .
Völdin í viðskiptalífinu söfnuðust um of á hendur fárra einstaklinga , í stað þess að hér kæmist á auðstjórn almennings , eins og Eyjólfur Konráð Jónsson heitinn orðaði það , með dreifðu eignarhaldi á almenningshlutafélögum , þar sem hinn almenni borgari væri eigandi í fyrirtækjunum .
Samþjöppun eigna og valds og það sem mörgum virðist nú misnotkun viðskiptajöfranna á þeim völdum , sem þeir höfðu sankað að sér , er ein ástæða þess að ýmsum þykir nú sem það sé ekki svo slæmt að völdin hafi aftur safnazt á hendur stjórnmálamannanna .
Ríkisvæðingin fest í sessi ? Núverandi ríkisstjórn hallast augljóslega að því að þenja út hlutverk og völd ríkisins .
Það kemur fram í hverju málinu á eftir öðru .
Um eitt dæmi er fjallað í þessu tölublaði Morgunblaðsins , á síðunni hér á móti , sem er frumvarp Steingríms J. Sigfússonar fjármálaráðherra um eignaumsýslufélag , sem í upphafi var ætlað að halda utan um " þjóðhagslega mikilvæg fyrirtæki " .
Þingmenn stjórnarandstöðunnar gagnrýndu harðlega mikil völd þessa fyrirtækis og stjórnenda þess , skort á gegnsæi í rekstri þess og hvernig yrði farið með fyrirtæki sem færu undir hatt þess og hættuna á pólitískri spillingu með því að afhenda stjórnmálamönnunum svo mikil völd yfir stórum fyrirtækjum .
Jafnframt var bent á afleita reynslu af slíkum ríkiseignarhaldsfélögum víða þar sem þeim hefur verið falið að safna að sér fyrirtækjum .
Þingmenn bæði Sjálfstæðisflokks og Framsóknarflokks töldu að færi frumvarpið í gegn óbreytt , væri hætta á að ríkisvæðing atvinnulífsins yrði fest í sessi .
Eins og fram kemur í fréttaskýringu Önundar Ragnarssonar , hefur frumvarpið nú tekið miklum breytingum og meiri áherzla er lögð á að takmarka afskipti ríkisins af atvinnulífinu .
Stjórnarandstaðan hefur þó réttilega enn fyrirvara á samþykkt frumvarpsins .
Framsóknarmenn hafa bent á að minnka verði áhrif stjórnmálamanna á stjórn þess og allmargir sjálfstæðismenn bíða þess að sjá við þriðju umræðu í þinginu hvort það verði nægilega tryggt , að ríkið verði ekki um of með puttana í atvinnulífinu .
Það er full ástæða til að stjórnarandstöðuflokkarnir haldi stjórninni við þetta efni .
Samkeppni raskast Þegar stór hluti atvinnulífsins er kominn í fangið á ríkinu , er veruleg hætta á að samkeppni muni raskast .
Nú þegar eru komin upp mörg dæmi um að keppinautar fyrirtækja , sem hafa eignazt ríkið að bakhjarli , telji þau stunda óeðlilega viðskiptahætti , til dæmis með því að bjóða of lágt verð eða fara fram á óeðlileg viðskiptakjör í samskiptum við birgja .
Samkeppniseftirlitið hefur látið í ljós áhyggjur af þessu og beint þeim tilmælum til stjórnvalda að hafa samkeppnissjónarmið í huga við endurreisn efnahagslífsins .
Það hefur ekki tekizt að öllu leyti ; til dæmis hefur Samkeppniseftirlitið enn athugasemdir við frumvarpið um eignaumsýslufélagið , þrátt fyrir breytingar á því .
Hvað á að eiga fyrirtækin lengi ? Þetta er staða , sem ekki verður leyst úr nema með því að koma viðkomandi fyrirtækjum úr eigu ríkisins sem allra fyrst .
Ríkisstjórnin hefur uppi góð áform í því efni .
Í stefnuræðu sinni fyrir rúmum mánuði sagði Jóhanna Sigurðardóttir forsætisráðherra : " Jafnframt er mikilvægt að huga að samkeppnishæfni íslensks atvinnulífs í alþjóðlegum samanburði .
Afar mikilvægt er að byggt verði á þeim grundvallarmarkmiðum að ríkið losi sig svo fljótt sem kostur er út úr hvers kyns samkeppnisrekstri og opni fyrir erlenda eignaraðild .
" Í nefndaráliti meirihluta efnahags- og skattanefndar , sem þingmenn stjórnarflokkanna , Sjálfstæðisflokksins og Borgarahreyfingarinnar mynduðu , sagði m.a. um félagið , sem á að aðstoða við endurskipulagningu fyrirtækja í vandræðum , að mikilvægt væri að " félagið ráðstafi eignarhlutum í fyrirtækjum eins skjótt og markaðsaðstæður leyfa og jafnframt að teknu tilliti til sjónarmiða um virka samkeppni og dreifða eignaraðild " .
Þetta er rétti tónninn , en þó er þörf á að ríkisstjórnin gefi út skýrari og tímasetta stefnu um sölu bankanna og allra fyrirtækja , sem þeir hafa neyðst til að taka að sér , innan ákveðinna tímamarka .
Það er meðal annars nauðsynlegt til að auka á ný traust umheimsins , þar með talinna alþjóðlegra fjárfesta , á íslenzku atvinnulífi .
Ef það er eitthvað , sem alþjóðlegir fjárfestar kunna ekki að meta , er það þjóðnýting .
Peningar færðir til ríkisins Þótt ríkisstjórnin segist vilja selja fyrirtækin á ný , gengur hún ekki eins langt og ástæða er til í því að draga saman seglin í rekstri ríkisins .
Nú liggja fyrir drög að áformum um niðurskurð í ríkisrekstrinum til að draga úr hallarekstri næstu ára .
Þau ganga alls ekki nógu langt .
Ríkisstjórnin hefur þess í stað kosið að fara að verulegu leyti misráðna leið skattahækkana .
Hún hefur þar með ákveðið að taka peninga af einstaklingum og fyrirtækjum og ákveða hvernig þeim verður ráðstafað í stað þess að fólk ráði því sjálft .
Hún tekur peninga sem hefðu getað nýtzt við endurreisn atvinnulífsins og færir þá inn í ríkiskerfið .
Þar með dregur hún úr líkunum á skjótri endurreisn í atvinnulífinu , sem er nauðsynleg til að standa undir fjármögnun nauðsynlegra verkefna ríkisins til lengri tíma .
Skammsýnin í skattastefnu stjórnarinnar nær líklega hámarki í hækkun tryggingagjaldsins , sem á að fjármagna útgjöld ríkisins vegna atvinnuleysis .
Í Morgunblaðinu í dag , laugardag , er tekið dæmi af fyrirtæki með 500 milljóna króna launakostnað – við getum gert ráð fyrir að þar starfi um 100 manns .
Hækkun tryggingagjaldsins þýðir 8-10 milljóna kostnaðarauka á ári fyrir fyrirtækið .
Flest fyrirtæki eiga ekki annan kost á móti slíkri hækkun en að fækka starfsfólki .
Þá eru farin tvö störf hjá þessu fyrirtæki .
Þannig stuðlar aðgerðin , sem á að fjármagna afleiðingar atvinnuleysis , að því að auka á vandann .
Ótti stjórnarinnar við rækilegan niðurskurð í ríkisrekstrinum virðist ástæðulaus , ekki sízt í því ljósi að áratuginn fyrir hrun , 1998-2007 , hækkuðu útgjöld ríkisins um 67% .
Að teknu tilliti til mannfjölgunar hækkuðu útgjöldin um 32% á mann , samkvæmt tölum Hagstofunnar .
Þetta sýnir vel að mikið svigrúm er til að lækka útgjöldin .
Hversu illa verðum við stödd , þótt undið verði ofan af útgjaldahækkun síðustu ára að verulegum hluta ? Ríkisforsjárhyggja Tilhneigingar ríkisstjórnarinnar til að þenja út hlut ríkisvaldsins snúa ekki aðeins að umfangi þess , heldur líka hlutverki þess í samfélaginu .
Í skattahækkunum ríkissjóðs er að finna ákvarðanir um hækkun skatta á það , sem stjórnmálamönnunum finnst vera óhollusta eða óþarfi .
Ríkisstjórnin hefur tekið hugmyndum og tillögum um " neyzlustýringu " á vegum ríkisins opnum örmum .
Við eigum ekki að ráða því sjálf hvað við látum ofan í okkur , heldur vill ríkið endilega hjálpa okkur að ákveða það .
Það er ærið verkefni framundan fyrir frjálslynt fólk að vinda ofan af þeirri ríkisvæðingu , sem átt hefur sér stað á Íslandi á undraskömmum tíma .
