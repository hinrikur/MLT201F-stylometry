HAFI einhvern tímann verið rétti tíminn til að fyrna fiskveiðikvóta er það einmitt núna .
Þessar vikurnar er verið að ganga frá samningum um uppgjör á milli gömlu og nýju bankanna .
Mikil skuldsetning útgerðarfyrirtækja hjá gömlu bönkunum er að sliga útgerðina .
Ástæðan er meðal annars uppkaup á gjafakvótum þeirra sem hafa farið úr greininni , ásamt þátttöku í útrásarævintýrum .
Íslenska þjóðin þarf nú að gjalda dýru verði mistök og ábyrgðarleysi þeirra sem bera ábyrgð á kreppunni .
En ekki að öllu leyti .
Léleg áhættustýring gömlu bankanna og erlendra lánardrottna þeirra gagnvart útgerð á ekki og þarf ekki að bitna á íslenskum almenningi .
Þeir sem veittu há lán til útgerðarfyrirtækja gegn veði í kvóta sem þau gátu ekki sannað eignarrétt sinn á , eiga að taka skellinn , ekki almenningur .
Treysta verður því að samningamenn íslenska ríkisins taki tillit til þess að fyrna á kvótann þegar þeir semja um verðmæti sjávarútvegslána sem nýju ríkisbankarnir kunna að yfirtaka frá þrotabúum gömlu bankanna .
Annars væru þeir að skaða íslenska ríkið um miljarðatugi ef ekki meira .
Skuldir útgerðar eru á bilinu 300-600 milljarðar eftir því hver segir frá .
Kvótaeign útgerðar er bókfærð á um 200 milljarða .
Árlegt verðmæti fiskafla upp úr sjó er um 100 milljarðar .
Er ekki nokkuð ljóst að allur arður af útgerð næstu árin myndi fara í að borga af lánum ef kvótinn verður ekki fyrndur ? Það ræðst væntanlega á næstu dögum eða vikum hver verður niðurstaða í þessu máli .
Miklu skiptir að stjórnvöld standi sig í málinu , gæti hagsmuna almennings og láti spunameistara LÍÚ ekki verða til þess að röng ákvörðun sé tekin .
Áróðursherferð LÍÚ LÍÚ hefur kosið að beita hræðsluáróðri til að verja hagsmuni stærstu félaga sinna í ljósi núverandi efnahagsástands .
Reynt er að hræða fólk með því að störf tapist , fiskur verði ekki veiddur , markaðir tapist , nýju ríkisbankarnir fari á hausinn og landsbyggðin fari í auðn .
Lítið fer fyrir rökstuðningi LÍÚ fyrir því að þetta þurfi að gerast .
Skipta má núverandi útgerð í þrennt : – Ofurskuldsettar útgerðir sem eru bæði tæknilega og raunverulega gjaldþrota óháð gjafakvótum eða fyrningu .
Verðmæti kvótaeignar þeirra lendir í vasa kröfuhafa sem flestir eru erlendir .
Fyrning minnkar þó verulega það sem kröfuhafarnir fá í sinn hlut .
– Mikið skuldsettar útgerðir sem gætu þraukað með áframhaldandi gjafakvótum en myndu ekki lifa af án þeirra .
Þær fara í þrot við fyrningu og kröfuhafar hirða kvótann .
Fyrningin minnkar hlut kröfuhafa í arði af fiskveiðum næstu árin .
– Lítið skuldsettar og vel reknar útgerðir sem myndu auðveldlega standa sig á uppboðsmarkaði fyrir kvótaheimildir þrátt fyrir minnkandi gjafakvótahlutfall með fyrningarleið .
Ljóst er að við fyrningarleið myndu fleiri útgerðir fara í þrot en með óbreyttu kerfi .
Fiskurinn , skipin og sjómennirnir hverfa hins vegar ekki , þannig að nógir myndu verða til að taka við að veiða þann fisk sem er í boði .
Umframafkastageta í sjávarútvegi er það mikil að ekki væri vandamál fyrir þá sem eftir stæðu að taka þann kvóta sem óhætt er að veiða .
Skuldahali útgerðarinnar kemur nýju bönkunum nákvæmlega ekkert við , ennþá .
Helst er að sjá að baráttuaðferð LÍÚ byggist á því að ná skuldahalanum inn í nýju bankana sem gerir það erfitt að fyrna kvótana öðru vísi en að stórskaða rekstur þeirra .
LÍÚ reynir að tengja gjafakvótakerfið við hagsmuni landsbyggðarinnar .
Alþekkt er þó að margar byggðir hafa verið grátt leiknar þegar kvóti hefur verið seldur á brott .
Útgerðin hefur haft hundruð milljarða í arð af gjafakvótunum á undanförnum árum .
Eigendur útgerðarinnar hafa hins vegar blóðmjólkað reksturinn þannig að núna standa eftir ofurskuldsett fyrirtæki sem mörg hver stefna í gjaldþrot .
Fyrning flýtir fyrir nauðsynlegri endurnýjun og aðkomu nýrra útgerðaraðila sem koma inn á eðlilegum rekstrarforsendum .
Fyrning og uppboð á kvótum Sátt um núverandi kerfi er ímyndun .
Útgerðarmenn tala um nauðsyn þess að skapa stöðugleika í sjávarútvegi .
Ein forsenda þess er afnám gjafakvóta .
Atvinnugrein með rekstrarforsendur í andstöðu við meirihluta þjóðarinnar getur aldrei vænst stöðugleika í rekstri .
Fréttir berast af því að ungt fólk sé áhugalaust um að hefja störf í sjávarútvegi .
Það er skiljanlegt , ungt fólk ekki síður en aðrir áttar sig á því að greinin byggist ekki á eðlilegum rekstrarforsendum og finnur sér annan starfsvettvang .
Staða ríkissjóðs er mjög erfið núna .
Til skoðunar hlýtur að koma að útfæra fyrningarleiðina á skemmri tíma en 20 árum til að afla meiri tekna .
Ég skora á ríkisstjórnina að láta ekki hræða sig frá því að framfylgja boðaðri stefnu í sjávarútvegsmálum .
Lýst hefur verið uppboðskerfi fyrir fyrnda kvóta sem er sanngjarnt , eykur hagkvæmni , tekur út hvata til brottkasts , fyrirbyggir byggðaröskun , auðveldar nýliðun og skilar ríkinu auðlindarentu af fiskimiðunum í samræmi við greiðslugetu útgerðar .
Sjá grein undirritaðs í Morgunblaðinu 28. maí síðastliðinn og nánar á vefsíðunni www.uppbod.net .
Höfundur er verkfræðingur og tölvunarfræðingur .
