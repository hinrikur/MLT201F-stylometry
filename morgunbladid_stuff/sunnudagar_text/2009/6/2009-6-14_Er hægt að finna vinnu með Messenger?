Í ATVINNULEIT gildir að vera með alla öngla úti , efla tengslanetið og sjá til þess að allir sem geta hjálpi til við að finna góða vinnu .
Windows Messenger-spjallforritið er vafalítið það útbreiddasta hér á landi og margir sem eiga stóra vinahópa á Messenger .
Forritið hentar vel bæði til að halda lauslegu sambandi sem og til að eiga í djúpum og reglulegum samræðum við nánustu kunningja , en Messenger er bæði hægt að nota til að tengjast vinum , ættingjum , samstarfsfólki og vinnutengiliðum .
Með forritinu má á einfaldan hátt vekja athygli allra þeirra sem eru á vinalistanum á því að atvinnuleit stendur yfir .
Þeir stórtækustu geta jafnvel verið með nokkur hundruð manns á sínum vinalistum og því ljóst að upplýsingarnar rata víða .
Finna meðalveginn En huga þarf að ýmsu áður en þeyst er út á Messenger-völlinn .
Ef forritið er notað í faglegum tilgangi þarf að gæta þess að nota virðulegt tölvupóstfang , notendanafn og mynd þegar stofnaður er notendaaðgangur .
Í þessari grein verður látið vera að nefna dæmi um þær fjölmörgu útfærslur sem ekki væru sniðugar þegar markmiðið er að koma vel og faglega fyrir .
Óvanir þurfa líka að gæta sín á því að velja rétta talsmátann í spjallforritum af þessu tagi : vera hvorki of formlegur né of frjálslegur .
Einnig þarf að hafa í huga að vanda orðaval því raddblær og látbragð ratar ekki með textanum svo kaldhæðni og létt grín getur auðveldlega misskilist á versta veg .
Ef ætlunin er að hafa samband við tengilið vegna vinnutengdra mála er líka góð regla að láta viðkomandi í friði utan vinnutíma , þó hann sé tengdur inn í spjallforritið .
Sá er þá væntanlega að nota forritið til að spjalla við vini og slappa af , og kærir sig sennilega ekki um að vera truflaður .
