Frakkar hafa komið sér upp " sendiherra " fyrir heimsskautin , þrátt fyrir að nyrsti hluti Frakklands sé 1.500 kílómetrum frá heimskautsbaugnum .
Pétur Blöndal hitti að máli Michel Rocard , fyrrverandi forsætisráðherra Frakka , og kafaði ofan í togstreituna sem framundan er um hlutdeild í hafsvæðum sem opnast vegna hlýnunar jarðar .
Þegar " háttsettir embættismenn " hitta fjölmiðla á vegum franska utanríkisráðuneytisins eru fundirnir haldnir í íburðarmiklum sölum móttökuhallarinnar , sem í daglegu tali er nefnd Quai d ' Orsay eftir götunni sem hún stendur við .
Þennan dag er það Michel Rocard , fyrrverandi forsætisráðherra og formaður franska Sósíalistaflokksins , sem hittir íslenska fjölmiðlamenn í salnum sem kenndur er við Napóleón þriðja .
Rocard var nýlega skipaður sendiherra Frakka gagnvart heimsskautunum , en framundan eru krefjandi viðræður um framtíð norðurskautsins .
" Það er mikið í húfi , " segir hann .
" Ný hafsvæði eru að opnast vegna hlýnunar jarðar og þar getur skapast veruleg togstreita milli þjóða , meðal annars út frá skiptingu hafsvæðisins , fiskveiðum og öryggismálum .
" Það er mikilvægt að líta á hætturnar sem skapast við þessa þróun út frá hinu stóra samhengi , að sögn Rocards .
" Framtíð norðurskautsins varðar allt mannkyn , enda er talið að 25-30% af gas- og olíuauðlindum heimsins liggi undir ísnum .
Ef þær orkulindir yrðu nýttar , þá gæti það magnað verulega gróðurhúsaáhrifin , og það er eitt af því sem margir vísindamenn óttast .
" Rocard segir að ekki þurfi að orðlengja , hversu mikilvægt það er fyrir fiskveiðiþjóðirnar , að sett verði aflahámark til þess að koma í veg fyrir ofveiði og eins að öryggis verði gætt til hins ýtrasta .
Drottningin og forsetinn Ástæðan fyrir því að Rocard var fenginn til verksins er að hann hafði sem forsætisráðherra frumkvæði að því , ásamt Robert Hawke , forsætisráðherra Ástralíu , að nýir samningar náðust um umhverfisvernd Suðurskautslandsins , sem undirritaðir voru árið 1991 , og kváðu á um að það yrði helgað friði og vísindum í hálfa öld .
Með því var tryggt að auðlindir þar mætti eingöngu nýta í vísindalegum tilgangi og að skylt væri að fara með allar mannanna gjörðir í umhverfismat , þar með talið á sviði ferðaþjónustu .
Svo mikill áfangi var þessi samningur , að talað hefur verið um að nota þá umgjörð ef til þess komi að skipta upp tunglinu , að sögn Rocards .
" Það var mikill áfangi að Suðurskautslandinu skyldi ekki vera skipt með landamærum eða girðingum .
Það hjálpaði til í þeirri baráttu að sjávarlíffræðingurinn Jacques-Yves Cousteau lagði málstaðnum lið .
Það auðveldaði mér að afla fylgismanna í senatinu og styrkti stöðu mína gagnvart [ Mitterand ] , forseta Frakklands .
" Hann stenst ekki mátið að skjóta á gamlan keppinaut sinn : " Bretlandsdrottning hefur engin völd , en það hefur franski forsetinn .
" En verkefnin eru ærin sem blasa við á norðurskautinu , þar sem ísinn hopar vegna hlýnunar jarðar og til stendur að skipta hafsvæðunum sem opnast .
Það verður að líkindum í síðasta skipti sem slík skipting fer fram á stórum alþjóðlegum hafsvæðum .
Og samningaviðræðurnar eru mun flóknari en varðandi Suðurskautslandið .
" Þar voru bara mörgæsir og engir kjósendur , " segir Rocard brosandi .
" Við stöndum hinsvegar frammi fyrir því að það búa um fjórar milljónir norðan heimskautsbaugs .
" " Með hlýnun sjávar má gera ráð fyrir að ný fiskimið verði til og að fiskiskiptaflotinn fylgi í kjölfarið , " segir Rocard .
" En þarna eru engir vitar , engir björgunarbátar , engin sjúkraþjónusta , engin landamæri og ekkert aflahámark .
Áður var siglingaleiðin lokuð frá Evrópu til Japans um nyrsta haf , en nú er sú leið fær nokkrar vikur á ári .
Það mun áreiðanlega kalla á aukna umferð .
Það þarf að styrkja bátana og setja alþjóðlegar reglur um öryggiskröfur .
Svo skapast hætta af ferðum kafbáta , eins og kom á daginn þegar franskur og breskur kafbátur rákust saman fyrr á árinu .
Ekkert tjón varð , en þetta sýnir að kafbátar búa yfir frábærri tækni til að greina hreyfingu 30 til 40 km frá sér , en sjá ekkert í nánasta umhverfi ! Og spurning vaknar hvernig eigi að tryggja öryggi þeirra og yfirborðsskipa – hvað gerist ef það verður slys ? " Hver á að ráða ? Norðurskautsráðið var stofnað árið 1996 með sameiginlegri yfirlýsingu aðildarríkjanna átta , sem eru Norðurlöndin fimm , Bandaríkin , Rússland og Kanada .
Þrjú af stofnríkjunum eiga ekki landamæri að norðurskautinu , en það eru Ísland , Finnland og Svíþjóð .
Auk aðildarríkjanna eiga samtök frumbyggja fastafulltrúa og ýmis önnur ríki áheyrnarfulltrúa , þar á meðal Frakkland , sem á fyrst og fremst hagsmuna að gæta vegna öflugs vísindastarfs , svo sem hjá frönsku heimskautastofnuninni .
" Þegar ég var skipaður var spurt í frönsku blöðunum af hverju væri verið að skipa sendiherra mörgæsanna , " segir hann .
" Ég hef engar áhyggjur af þeim , en annað gildir um ísbirnina – þeirra tilveru er ógnað vegna hlýnunar jarðar .
Svo tel ég mikilvægt að eitt af samráðsríkjunum eigi ekki beinna hagsmuna að gæta , því standa þarf vörð um hag heimsbyggðarinnar .
" Rocard segir að Norðurskautsráðið geti greitt götu samráðs um málefni norðurskautsins , enda sé þar kominn vísir að samráðsferli , sem hægt sé að styðjast við .
Hingað til hefur það einkum beitt sér á sviði umhverfismála , einkum vegna loftslagsbreytinga .
" Ég er ánægður með að það sé til , " segir hann .
" Vandinn er sá að það er einungis ráðgefandi , en til þess að unnt sé að vernda fiskimiðin og hafa eftirlit með hafsvæðum þarf það að hafa formlegt vald , sem ríkin verða að hlíta .
" Hann yppir öxlum .
" En hvernig er það hægt ? Að einhverju leyti má horfa til Alþjóðasiglingamálastofnunarinnar eða Matvælastofnunar SÞ , en það er ljóst að margt er óleyst – hverjir ráða og eftir hvaða leiðum ? Það verður mitt verkefni að taka þátt í að leiða það til lykta .
" Svo ratar þetta eins og önnur alþjóðamál inn á borð Evrópusambandsins .
" Meirihluti íbúa Evrópusambandsins vill ekki að það vasist í utanríkismálum vegna þess að það er kostnaðarsamt og það hentar Bandaríkjunum ágætlega , segir Rocard .
" En ég er þeirrar skoðunar að Evrópusambandið eigi að verða annað og meira en Stóra-Sviss , sem skiptir sér ekki af heimsmálunum .
" Átökin um hafsvæðin Að sögn Rocards er þegar hafin glíma meðal þeirra ríkja sem eiga lögsögu að norðurskautinu um forræði yfir hafsvæðum .
Það sést meðal annars á því að Rússar hafa komið fyrir rússneskum fána undir ísnum á norðurskautinu .
Samkvæmt hafréttarsamningi Sameinuðu þjóðanna eiga strandríki sjálfkrafa landgrunn að 200 sjómílum , sem eru jafnframt ytri mörk efnahagslögsögunnar .
En ef ríki eiga víðáttumeiri landgrunn geta þeir farið fram á að lögsagan verði útvíkkuð sem því nemur gagnvart alþjóðlega hafsbotnssvæðinu sem liggur þar fyrir utan .
" Það er talað um aðra Sádí-Arabíu á norðurskautinu og Rússar og Norðmenn ætla sér stóra hluti þar , " segir Rocard .
" Það er ákveðin smuga milli Rússlands og Noregs sem þjóðirnar deila um .
Norðmenn hafa fengið kröfur sínar samþykktar að hluta , en óskað hefur verið eftir ýtarlegri gögnum frá Rússum .
Kanada , Grænland og Bandaríkin hafa einnig farið fram á stærra landgrunn og ef það gengur eftir hjá öllum þessum ríkjum , þá verður aðeins afmarkað svæði frjálst , en öll hin óháð reglum um alþjóðleg hafsvæði .
" Rocard gerir lítið úr því að Norðmenn hafi áhyggjur af samningunum við Rússa eins og sumir vilji vera láta .
" Besta dæmið um góða samvinnu ríkjanna er Norðurskautsráðið , þar sem vísindamenn þjóðanna hafa unnið náið saman .
Nýverið hittust forsætisráðherrar og utanríkisráðherrar ríkjanna á löngum fundi .
Ég held að þeir myndu ekki skrifa undir slíka skoðun .
" En hann játar þó að deilan sem virðist í uppsiglingu um Svalbarða sé að minnsta kosti forvitnileg .
" Það var gengið frá samningi um forræði Noregs yfir Svalbarða árið 1921 , en nú segja Rússar að sá samningur eigi aðeins við um landið sjálft , en ekki hafið í kring .
Það væri þá einsdæmi í heiminum .
" Michel Rocard Það vakti mikla athygli er Michel Rocard , fyrrverandi forsætisráðherra Frakklands , gagnrýndi François Mitterand harðlega í árslok 1998 , tæpum þremur árum eftir fráfall Mitterands , en það hefur varla komið mörgum á óvart .
" Það sem ég átti erfiðast með að sætta mig við varðandi Mitterrand var að hann var ekki heiðarlegur maður , " sagði hann meðal annars .
Lengi var hörð barátta milli François Mitterand Frakklandsforseta og Michels Rocard um völdin í franska sósíalistaflokknum .
Rocard bauð sig tvisvar fram til forseta , 1981 og 1988 , en í bæði skiptin hafði Mitterand sigur .
Átökin þeirra á milli áttu þó lengri aðdraganda , en þeir tókust fyrst á innan herbúða sósíalista á sjöunda áratugnum .
Michel Rocard fæddist 23. ágúst árið 1930 .
Hann er yfirvegaður og rökfastur og hefur yfirleitt notið vinsælda meðal almennings , þótt hann félli ekki í kramið hjá flokksforystunni .
Svo fór að hann varð ekki sniðgenginn sem forsætisráðherra árið 1988 .
En hann sagði af sér árið 1991 þegar hann lenti í miklum mótbyr og rifjaði upp síðar að Mitterand hefði lagt hart að sér að hætta .
Sagði Rocard að líklega væru engin dæmi um stirðara samband milli forseta og forsætisráðherra í franskri stjórnmálasögu .
En Rocard var ekki dauður úr öllum æðum og varð leiðtogi franska Sósíalistaflokksins eftir hallarbyltingu árið 1993 .
Honum var ýtt til hliðar ári síðar eftir að flokkurinn hafði beðið afhroð í kosningum til Evrópuþingsins og enn voru það stuðningsmenn Mitterands sem áttu stærstan þátt í að bola honum í burtu .
Rocard náði hinsvegar kjöri til Evrópuþingsins , hefur setið þar síðan og átt stóran þátt í að fá löggjöf samþykkta um styttingu vinnutímans .
Hann heldur því fram að sú aðgerð hafi fjölgað störfum og dregið úr atvinnuleysi .
