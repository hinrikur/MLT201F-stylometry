Eftir Pétur Blöndal pebl@mbl.is Kaffibrennsluofninn er bleikur í Kaffismiðju Íslands á Kárastíg , bleikir púðar í gluggunum , kaffið í bollunum svart , tilveran sólrík á björtum sumardegi , þó að veruleikinn sé meira í línu við kaffið og kvikmyndagerðarkonan sem situr gegnt blaðamanni er í rauðum sokkum .
" Ég neyðist til þess , " segir Halla Kristín Einarsdóttir brosandi .
" Maður lætur ekki hanka sig á því .
" Halla Kristín fékk nýverið áhorfendaverðlaunin á Skjaldborgarhátíðinni , sem haldin er árlega á Patreksfirði , fyrir heimildarmyndina Konur á rauðum sokkum .
" Ég frétti af því að til stæði að skrásetja minningar úr kvennabaráttunni og bauðst til að taka viðtölin upp á mynd .
Ég fengi svo að nota efnið í lokaverkefnið mitt í menningarmiðlun við Háskóla Íslands .
Til þess að afmarka verkefnið frekar einskorðaði ég myndina við rauðsokkuhreyfinguna og úr varð Konur á rauðum sokkum .
" Fríða Rós Valdimarsdóttir vann viðtölin með Höllu Kristínu , sem tekin voru bæði við rauðsokkur og úur , sem baráttukonur úr Kvenréttindafélagi Íslands voru nefndar .
Fríða Rós vann hinsvegar fræðigrein úr sinni hlið verkefnisins .
Viðtölin lutu að kvennabaráttu á árunum 1965-1980 , sem kölluð hefur verið nýja kvennahreyfingin á Íslandi .
" Fyrsta bylgjan snerist meðal annars um kosningaréttinn , en þá fóru Bríet Bjarnhéðinsdóttir og fleiri öflugar konur fram í pólitík , og börðust fyrir réttindum kvenna , " segir Halla Kristín .
" Síðan er talað um aðra öldu kvenfrelsisbylgjunnar eða nýju kvennahreyfinguna , sem vaknar með úunum út frá Kvenréttindafélagi Íslands í byrjun sjötta áratugarins , en verður mest áberandi með rauðsokkunum um 1970 .
Þær beittu aðferðum frá Evrópu , voru undir áhrifum frá hippahreyfingunni , stúdentauppreisninni og öllu því .
Það hafði aldrei verið fjallað um þessa hreyfingu í mynd á Íslandi , sem á raunar við um flest varðandi kvennasöguna , og mér fannst rauðsokkurnar mjög myndrænar og skemmtilegar .
" Orð eru svo sterk Upphafið að rauðsokkuhreyfingunni má rekja til þess , að konur fylktu liði í göngu verkalýðsins 1. maí árið 1970 .
" Þetta var einfaldlega rétti tíminn fyrir hugmyndina , " segir Halla Kristín .
" Það voru allir að bíða eftir að einhver smellti fingrum , en skipuleggjendurnir urðu engu að síður hissa á undirtektunum .
Það á einnig við um kennarana úr Austurbæjarskólanum sem mættu með styttuna af Lýsiströtu .
Í framhaldi af því var allt fullt á stofnfundinum í Norræna húsinu .
Kjarninn í starfinu voru 30 til 40 konur , en mörg hundruð konur komu við sögu á einum eða öðrum tíma .
Þær konur sem mættu voru félagar á meðan þær störfuðu , en þær voru hvergi skráðar .
Hildur Hákonar kallaði þetta lífrænt form .
" Eitt af helstu baráttumálum rauðsokkuhreyfingarinnar var frelsi kvenna til að fara í fóstureyðingar .
" Þær tala allar um að það hafi verið gríðarlega erfið barátta , " segir Halla Kristín .
" Ein þeirra segir að þær hafi eytt ótrúlega mikilli orku í þetta mál – það hafi tekið allan þeirra tíma .
Það var þeim líka erfitt eftir að þær höfðu náð sínu fram , voru kallaðar barnamorðingjar og urðu fyrir miklu áreiti .
En þær líta á þetta sem einn af sínum stærstu sigrum .
Og það er það í rauninni – að konur ráði sjálfar yfir líkama sínum .
" Hún segist sjálf aldrei hafa áttað sig á því , fyrr en hún tók viðtölin , hvað slagurinn hafi verið harður hér á landi .
" Í rauninni breyttust lögin aldrei , heldur tókst konum að varna því að strangari lög gengju í gildi , auk þess sem farið var að vinna á annan hátt eftir lögunum innan stjórnkerfisins .
En þó að sigur hafi unnist í þinginu árið 1975 , þá hélt baráttan áfram út áratuginn .
Meira að segja biskupinn og kirkjan söfnuðu fólki í þrýstihópa til að fá lögunum breytt , en konur mynduðu þverpólitíska samstöðu og þeim varð ekki þokað .
Það er athyglisvert að þessi orðræða fór ekki hátt í fjölmiðlum .
" Svo var það kvennafrídagurinn .
" Það var heimsviðburður ! Hugmyndin hafði legið í loftinu og þær segja að hún hafi komið erlendis frá , en þar hafi konur ekki lagt í að gera þetta – það væri of viðamikið .
En rauðsokkurnar höfðu haldið ráðstefnur og unnið með verkalýðshreyfingunni , þannig að þær höfðu tengingar um allt land .
" – Og þær gerðu greinarmun á fríi og verkfalli ? " Það gátu ekki allir hugsað sér að fara í verkfall , " svarar Halla Kristín og brosir .
" Það gera bara vinstri menn og kommúnistar .
En um leið og þetta var kallað frí , þá sköpuðust forsendur fyrir fleiri til að taka þátt í viðburðinum .
Orð eru svo sterk .
Það liggur mikið í orðunum .
" Maóistar á kreik Því er lýst í heimildarmyndinni að átök hafi fylgt í kjölfarið á milli ólíkra arma rauðsokkuhreyfingarinnar .
" Já , þá komu inn Maóistarnir og Trotskýistarnir og Stalínistarnir og þeir sem studdu Hoxa , " segir Halla Kristín .
" Það er brjálæðislega fyndið að heyra þær tala um þessa litlu vinstri hópa rífast um kennisetningar , að heyra Hlín Agnarsdóttur segja orðið borgaralegur í annarri hverri setningu , að heyra þær tala um þetta úr þessari fjarlægð , gerandi stólpagrín að þessu .
En þeim hefur verið dauðans alvara á þessum tíma og það átti ekki að gefa millimetra eftir .
" – Og Maóistarnir ætluðu sér að ná undirtökum ? " Þær voru bara sendar inn – til þess að taka yfir hreyfinguna , " segir Halla Kristín og hlær .
" Þetta hefur verið geggjað .
Og svo mættu þær konunum sem stofnuðu hreyfinguna , píurnar úr Maósistahreyfingunni , sem ætluðu að breyta öllu .
Maður skilur að hinar hafi orðið fúlar .
En ég held að það hafi ekki rist djúpt .
Þetta voru klíkur sem tókust á í smátíma , en svo jafnaði það sig .
Það er ekki stór þáttur í sögunni .
" – Svo leystist hreyfingin upp ? " Það urðu kynslóðaskipti .
Það eru í raun þrjár kynslóðir í rauðsokkunum , fyrst konurnar sem héldu utan um starfið fram yfir kvennafrídaginn , því næst komu inn yngri konur með nýjar áherslur og loks voru það pólitísku átökin – ný kynslóð af konum sem siglir síðan inn í Kvennalistann .
Það voru fáar konur sem störfuðu allan tímann .
Vilborg Harðardóttir var aðalhetjan , blaðamaður á Þjóðviljanum og síðar þingmaður , en flestar voru bara viðriðnar hreyfinguna í tvö til þrjú ár .
Enda fékk ég oft þau viðbrögð hjá konum sem ég hringdi í , að þær vildu ekki koma í viðtal , af því að þær störfuðu svo lítið .
Það sögðu þær eiginlega allar .
Engum fannst þær hafa verið í þungamiðjunni – og það lýsir hreyfingunni vel .
" Varpar ljósi á samtímann Halla Kristín segir að heimildarmyndin varpi að vissu leyti ljósi á íslenskan samtíma , þar sem einnig nú sé kallað eftir viðhorfsbreytingu meðal þjóðarinnar .
" Það eru óskaplega pólitískir tímar , nokkuð sem ég upplifði ekki í æsku .
Þá var pólitík bundin þinginu og hafði enga þýðingu nema á fjögurra ára fresti .
Nú er gaman að finna pólitíska vitund vakna hjá fólki , þannig að það fylkir liði niður á Austurvöll .
En til þess að þjóðfélagsmál öðlist hljómgrunn þvert á alla flokka og átakalínur þarf málstaðurinn að vera nógu góður , til dæmis að varða mannréttindi , nokkuð sem fólk hlýtur að sameinast um .
Kvennabarátta er ekkert annað en það – eins og minnihlutabarátta yfirhöfuð .
" Og það var inspírerandi að hitta baráttukonurnar frá áttunda áratugnum .
" Það var magnað að finna orkuna sem býr í þeim ennþá .
Þær fóru hver sína leið , en ég fann í þeim öllum , að þær voru mættar ! Það er ekkert endilega þægilegt að tala í myndavél , en þær létu sig hafa það , stóðu sína plikt og ætluðu ekki að skorast undan neinu – rétt skal vera rétt .
" Hún þagnar .
" Í raun og veru er maður þakklátur fyrir að einhver skuli hafa nennt að standa í þessu .
Þær eru töffarar þessar konur .
" Halla Kristín segir varða miklu að nú séu viðtölin til .
" Það er búið að ná þessum konum á band , sem til er á Þjóðarbókhlöðunni .
Þetta er liður í því að kvikmynda leifarnar af sögunni áður en hún hverfur .
Eftir tuttugu ár verður engin lifandi sem man eftir þessum atburði .
" – Eigum við ekki að segja fjörutíu ? " Jú , til þess að hræða þær ekki of mikið .
" Sýnd á kvennafrídaginn Konur á rauðum sokkum verður sýnd í Regnboganum á kvennafrídaginn , 19. júní .
En hún var frumsýnd á Skjaldborgarhátíðinni og Halla Kristín er ánægð með hvernig til tókst .
" Ef maður hefur áhuga á heimildarmyndum , þá liggur leiðin til Patró og þar fæst skammturinn fyrir árið , " segir hún .
" Það er geggjuð stemmning og dekrað við gesti , kvenfélagið eldar plokkfisk í félagsheimilinu – sem er náttúrlega bara dásamlegt , daginn eftir er grillað í sjóræningjahúsinu , svo er siglt með mann um fjörðinn , maður fær stöng og veiðir fisk , krakkarnir selja pylsur og leigja reiðhjólin sín og þetta er dásamleg upplifun í alla staði .
" Hún hugsar sig um : " Ég verð að geta þess , að þegar ég vann að myndinni , þá hafði stelpa samband við mig , sem er í hreyfimyndanámi í Bandaríkjunum og vildi koma að gerð myndarinnar .
Ég tók henni fagnandi og við bjuggum til teiknimyndir í anda rauðsokkanna , sem gerðar eru úr grafíkinni sem þær notuðu , til þess að lífga upp á myndina .
Hún heitir Una Lorentzen og er algjör snillingur .
Una Sveinbjarnardóttir gerði tónlistina .
Það voru miklar pælingar , en svo voru ekki til neinir peningar til að taka upp tónlistina , þannig að hún og maðurinn hennar laumuðust í stúdíó með fiðlu og gítar og banjó og tóku þetta upp á síðustu metrunum .
" – Þetta hefur verið í anda viðfangsefnisins ? " Það er óhætt að segja að myndin sé í þeim anda – enda hugsaði ég hana sem Forvitin rauð-blað , samansafn af greinum , ljóðum og klippimyndum .
Þetta er tölublaðið í ár ! " – Og eitthvað hefur þurft að skera niður ! " Já , þátttaka karlmanna var til dæmis heill kafli sem fauk .
Það var fullt af karlmönnum í rauðsokkuhreyfingunni , menn þeirra kvenna sem studdu hana , en það var ekki pláss fyrir þá þennan klukkutíma – sumt náðist ekki að fjalla um .
" – Það bíður þá betri tíma : " Karlmenn á rauðum sokkum ? " Þeir verða bara að gera þá mynd , " segir hún og brosir .
