Eftir Orra Pál Ormarsson orri@mbl.is Mikil fjárfesting hefur farið fram í sjávarútvegi á umliðnum árum með tilheyrandi lántöku .
Svo sem gefur að skilja verða lántakendur að leggja fram veð til tryggingar .
Hvaða reglur skyldu gilda þar um ? Getur aflahlutdeild ein og sér t.d. verið sjálfstætt andlag veðréttar , eins og það heitir á lagamáli ? Svo er ekki .
Aflahlutdeild verður ekki veðsett sérstaklega , aðeins með fiskiskipunum sem hún fylgir .
Í 4. mgr. 3. gr. laga um samningsveð kemur fram sú regla að eigi sé heimilt að veðsetja réttindi til nýtingar í atvinnurekstri , sem skráð eru opinberri skráningu á tiltekið fjárverðmæti og stjórnvöld úthluta lögum samkvæmt , t.d. aflahlutdeild fiskiskips og greiðslumark bújarðar .
Hafi fjárverðmæti það , sem réttindin eru skráð á , verið veðsett er eiganda þess óheimilt að skilja réttindin frá fjárverðmætinu nema með þinglýstu samþykki þeirra sem veðréttindi eiga í viðkomandi fjárverðmæti .
Af þessari reglu leiðir í fyrsta lagi , að því er fram kemur í Veðrétti eftir Þorgeir Örlygsson frá árinu 2002 , að óheimilt er að veðsetja aflahlutdeild þótt aðilaskipti geti orðið að henni með öðrum hætti samkvæmt ákvæðum laga eða reglugerða .
Hún getur m.ö.o. ekki verið sjálfstætt andlag veðréttar .
Í öðru lagi kemur fram sú regla að hafi fiskiskip verið veðsett sé eiganda þess óheimilt á gildistíma veðsetningar að skilja aflahlutdeildina frá skipinu nema fyrir liggi þinglýst samþykki veðhafa .
Varðar það refsingu með sama hætti og skilasvik nema þyngri refsing liggi við samkvæmt öðrum lagaákvæðum .
Í 4. mgr. 3. gr. laga um samningsveð er skírskotað til réttinda til nýtingar í atvinnurekstri sem stjórnvöld úthluta lögum samkvæmt .
Hvað aflahlutdeild fiskiskipa varðar er með þessu orðalagi m.a. verið að leggja áherslu á það viðhorf löggjafans , sem fram kemur í 1. gr. laga um stjórn fiskveiða frá 1990 , að nytjastofnar á Íslandsmiðum séu sameign íslensku þjóðarinnar og að úthlutun veiðiheimilda samkvæmt þeim lögum myndi ekki eignarrétt eða óafturkallanlegt forræði einstakra aðila yfir veiðiheimildunum .
Með þessu er væntanlega verið að leggja áherslu á , að veiðiheimildirnar feli fyrst og fremst í sér takmarkaðan og tímabundinn nýtingarrétt og að ákvæði laganna feli ekki í sér breytingu á eðli og inntaki þess réttar .
Þá er í skýringum við 4. mgr. 3. gr. tekið fram að sá sem taki veðrétt í fiskiskipi taki með sama hætti og eigandi skipsins þá áhættu , að hin úthlutuðu nýtingarréttindi ( aflahlutdeildin ) verði skert vegna almennra ráðstafana ríkisvaldsins eða þau jafnvel afnumin á gildistíma veðsamningsins .
Þar kemur einnig fram að 4. mgr. 3. gr. sé ekki ætlað að hefta svigrúm löggjafans til slíkra almennra ráðstafana , þannig að leitt geti af bótaskyldu ríkissjóðs , hvorki gagnvart eigendum fiskiskipa né heldur gagnvart þeim sem öðlast hafa takmörkuð réttindi yfir slíkum verðmætum .
Nú stendur einmitt til að grípa til ráðstafana af þessu tagi , þ.e. fyrna kvóta á tuttugu ára tímabili .
Þar með mun íslenska ríkið leysa til sín réttindi sem eru með óbeinum hætti veðsett gegnum fiskiskipin sem þau fylgja .
Bent hefur verið á , að við þetta vakni vanefndarákvæði af ýmsu tagi þar sem verðmæti kvótans rýrnar .
Í raun má líkja þessu við að atvinnutækið sjálft , skipið , laskist og glati þar með verðgildi sínu að hluta .
Dæmi eru um að lánastofnanir hafi lánað útgerðum umfram verðmæti skipa en samt með veði í þeim .
Skipin séu m.ö.o. veðsett umfram raunveruleg verðmæti þeirra .
Mismunurinn liggur í aflahlutdeildinni en í henni eru vitaskuld veruleg verðmæti fólgin .
Gefum okkur að útgerð , sem gerir út eitt skip með kvóta , fari á hliðina .
Viðkomandi lánastofnun leysir þá veðandlagið , skipið , til sín og líka aflahlutdeildina enda fylgir hún skipinu .
Til að breyta veðinu í lausafé getur lánastofnunin annars vegar selt skipið og aflahlutdeildina saman eða hvort í sínu lagi , þar sem ekkert veð hvílir lengur á skipinu .
Nema hún vilji ráða sér áhöfn .
Þetta þýðir væntanlega að íslenskar lánastofnanir hafa haldbæra tryggingu fyrir útlánum sínum til útgerðarfélaga .
Það gæti breyst komi til fyrningar kvóta .
Aflahlutdeild fylgi skipi Framsal aflahlutdeildar skipa hefur verið heimilt eftir að lög um stjórn fiskveiða voru sett fyrir nítján árum .
Samkvæmt lögunum er viðmiðunarreglan sú að við eigendaskipti að fiskiskipi fylgi aflahlutdeild þess nema aðilar geri með sér samkomulag um annað , enda sé fullnægt ákvæðum laganna um forkaupsrétt sveitarfélags seljanda .
Enginn dómur kveðinn upp Afstaða Hæstaréttar Íslands til þess álitaefnis hvort aflaheimildir teljist eign í skilningi stjórnarskrárinnar liggur ekki fyrir .
Gengið hafa nokkrir dómar sem varða ýmsar hliðar fiskveiðistjórnunarkerfisins , þar sem óbeint er fjallað um stöðu aflaheimilda .
Enginn dómur hefur aftur á móti verið kveðinn upp í máli þar sem lagt hefur verið beinlínis fyrir dómstólinn að leysa úr þessu álitaefni , þ.e. í máli þar sem aðilar reifa sjónarmið með og á móti því hvort aflaheimildir út af fyrir sig teljist eign í skilningi stjórnarskrárinnar .
Skip og kvóti ein heild Með aflahlutdeild fiskiskips er einvörðungu átt við þá aflahlutdeild , sem helst óbreytt milli ára , samkvæmt lögum um stjórn fiskveiða .
Reglan helgast af því sjónarmiði að eðlilegast sé að líta á skipið og aflahlutdeildina sem eina heild .
Öll megineinkenni eignarréttinda Allar götur frá setningu laganna um stjórn fiskveiða hafa fræðimenn á sviði lögfræði sett fram sjónarmið og rök um það hvort og að hvaða leyti veiðiheimildir njóti verndar eignarréttarákvæðis stjórnarskrárinnar .
Samkvæmt heimildum Morgunblaðsins hafa fræðimenn verið sammála um að aflahlutdeild njóti með einum eða öðrum hætti stjórnskipulegrar verndar samkvæmt 72. gr. stjórnarskrárinnar .
Það sem aftur á móti greinir á milli er með hvaða hætti hún njóti verndar .
Í grófum dráttum má segja að sjónarmiðin séu þrenns konar .
Í fyrsta lagi , að fiskveiðiréttindi njóti verndar sem atvinnuréttindi .
Litið er þá á aflahlutdeildina sem þátt eða hluta af þessum víðtækari atvinnurétti .
Hefur þessi skilgreining fiskveiðiréttinda sem atvinnuréttindi verið talin setja því takmörk með hvaða hætti réttindin verða skert .
Í öðru lagi hafa rök verið færð fyrir því að veiðiheimildir út af fyrir sig séu afnotaréttur og njóti sá afnotaréttur verndar 72. gr. stjskr .
Í þriðja lagi hafa verið færð rök fyrir því að aflahlutdeild út af fyrir sig njóti verndar sem " eign " í skilningi 72. gr. stjskr .
Dr. Guðrún Gauksdóttir , dósent við lagadeild Háskólans í Reykjavík , komst að þeirri niðurstöðu í álitsgerð árið 2005 að aflahlutdeild hafi öll megineinkenni eignarréttinda .
Í samtali við Morgunblaðið í vikunni sagði hún ekkert hafa komið fram síðan sem breytt hafi þeirri afstöðu .
Að hennar áliti er aflahlutdeild út af fyrir sig andlag lögskipta , þ.e. í kaupum , sölu og leigu , og eru , þó með óbeinum hætti sé , grundvöllur veðsetningar .
Aflahlutdeild gengur að erfðum og af henni er goldinn erfðafjárskattur sem reiknaður er út á grundvelli markaðsvirðis þeirra í samræmi við ákvæði laga .
Aðkeypt aflahlutdeild telst eign í skilningi skattalaga og af henni er greiddur skattur .
Einstaklingar og lögpersónur hafa gengist undir umtalsverðar fjárskuldbindingar í trausti varanleika aflahlutdeildarinnar .
Aflahlutdeild er grundvöllur lánstrausts .
Verðlagning á aflahlutdeild í einstökum tegundum endurspeglar þennan veruleika .
1. gr. laga um stjórn fiskveiða hefur að geyma fyrirvara um að úthlutun veiðiheimilda myndi ekki eignarrétt eða óafturkallanlegt forræði einstakra aðila yfir veiðiheimildum .
Að áliti Guðrúnar má ráða af þessum fyrirvara að löggjafinn hafi viljað tryggja það að veiðiheimildir yrðu ekki taldar njóta verndar eignarréttarákvæðis stjórnarskrárinnar .
Þegar við samningu frumvarpsins var leitað eftir áliti lögfræðinga um það hvort slíkt ákvæði tryggði þennan vilja löggjafans .
