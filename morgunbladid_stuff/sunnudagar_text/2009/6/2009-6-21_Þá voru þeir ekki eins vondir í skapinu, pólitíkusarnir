Eftir Pétur Blöndal pebl@mbl.is Það þurfti ekki að spyrja að því .
Auðvitað er útsýni yfir KR-völlinn af svölunum við íbúð Gísla Halldórssonar arkitekts með meiru , sem verður 95 ára í sumar .
Blaðamaður vissi að hann hefði teiknað KR-stúkuna með Leifi syni sínum , átt stóran þátt í að hanna KR-svæðið og orðið Íslandsmeistari í knattspyrnu með KR um miðjan fjórða áratuginn , auk þess að sitja 20 ár í borgarstjórn .
En ekki að hann hefði stundað golf og verið einn fyrsti Íslendingurinn sem spilaði undir aldri í golfi , þá 78 ára gamall .
Það var í október árið 1992 og fór hann hringinn á 76 höggum .
" Ef maður heldur út nógu lengi , þá batna líkurnar , " segir hann og hlær .
" Ég byrjaði seint og var lengi að , svo ég plataði þá eiginlega ! " – Þú hefur verið kornungur ! " Já , það er að verða svo stutt í hundrað árin , " svarar Gísli .
" Heilsan er orðin léleg , ég verð að segja það , þegar ég kemst ekki einu sinni út á golfvöll ! Ég hætti í fyrrahaust .
Það er beinþynning sem hrjáir mig og allur fjandinn .
Maður fær þetta bara yfir sig óumbeðið ! " Hann hallar sér fram og segir með áherslu : " En það er enginn vafi að ég hef haldið þetta út út af íþróttunum – ég byrjaði ungur í íþróttum .
" Gísla er margt til lista lagt , en arkitektúrinn hefur alltaf verið í forgrunni .
" Líka af því að það gerði mér kleift að hjálpa mörgum , " segir hann .
" Húsnæðisvandræðin voru mikil um tíma , byggingarframkvæmdir höfðu stöðvast í seinna stríði og þess vegna var fólk knúið til að flytja í herskálana þegar þeir losnuðu í lok stríðsins .
Ég kom að því að byggja 560 íbúðir fyrir fólkið í bröggunum , það var skemmtilegt verk og maður var virkilega að hjálpa fólki .
Ég teiknaði 144 raðhús , sem voru eins lítil og hægt var að hugsa sér , tvær hæðir og kjallari , alls 100 fm sem nýttust vel , og þar bjuggu yfirleitt 6-8 manna fjölskyldur .
Þetta var stærsta átakið í að útrýma braggahverfunum og það tók um 4-5 ár , en búið var í um 600 bröggum þegar mest var .
Fólk fékk um 70% af húsnæðisverðinu lánað strax , svo var því bjargað um 20 þúsund og það gat yfirleitt unnið sér inn 10 þúsund í vinnu við framkvæmdina .
Þetta var mikið afrek , bæði hjá stjórnmálamönnum og borgarstjórn , að leysa þennan vanda .
" Hann brosir .
" Þá voru þeir ekki eins vondir í skapinu og núna , pólitíkusarnir .
Það stóðu hér um bil allir flokkar að þessu , Sjálfstæðisflokkurinn í fararbroddi , bæði í þinginu og í borgarstjórn .
Ólafur Thors var forsætisráðherra og Gunnar Thoroddsen borgarstjóri .
Ég var sjálfur þátttakandi í pólitíkinni , sat lengi í borgarstjórn , þar af sem forseti borgarstjórnar fjögur síðustu árin .
" Petsamóförin En teiknistofan var alltaf aðalverkefni Gísla .
" Það gekk nokkuð vel , ég hafði góða félaga með mér , stofnaði hana með Sigvalda Thordarson árið 1940 eftir að við komum heim með Esjunni .
" – Það hefur staðið tæpt ? " Það var hrikalegt .
Ég átti aðeins eftir lokaprófin þegar stríðið skall á , hafði sagt upp íbúðinni og ætlaði heim 9. apríl árið 1940 .
Það stóð svo til að fara utan um haustið til að ljúka námi .
En allt annað varð fyrir mér .
Þjóðverjar hertóku Danmörku 9. apríl .
Ég átti að mæta klukkan tíu um morguninn um borð í Gullfoss , hafði pakkað öllu í koffort , en um miðja nóttina byrjar þessi þvæla og læti .
Svo gafst kóngurinn upp klukkan hálftólf .
Það þýddi ekkert annað – annars hefði orðið blóðbað .
Fyrir vikið komst ég ekki heim fyrr en 25. september og var eiginlega á götunni í Danmörku fram að því .
Ég bjó hjá kunningja mínum fyrstu dagana , á meðan sendiherrann Sveinn Björnsson reyndi að lóðsa Gullfoss , en það gekk aldrei , því Þjóðverjar tóku skipið strax hernámi og fóru að nota það .
Þar með var það búið .
Og það var ekki fyrr en 25. september sem tókst að semja um að Esjan fengi að sækja 350 manns .
En ekki til Kaupmannahafnar , nei , nei ! Það var til nyrstu hafnar í Finnlandi , Ivano .
Eftir allan þennan tíma var lagt á ráðin um þriggja daga akstur með 350 manns .
En þegar við komum til Stokkhólms barst okkur skeyti frá Íslandi um að búið væri að hertaka Esjuna , taka hana inn til Þrándheims .
Við urðum því innlyksa í Stokkhólmi og lögðum undir okkur þrjú hótel .
Við vorum þó komin úr stríðshringiðunni .
Eftir tólf daga barst skeyti um að Esjan fengi að sækja okkur .
Þá brunuðum við af stað til Norður-Finnlands , tveggja sólarhringa keyrsla , allir himinglaðir og haldin veisla þegar við komum um borð .
En þegar höfðum siglt hálfan dag , vorum norðan við Noreg og ætluðum að taka kúrsinn vestur fyrir Ísland , þá barst skeyti til skipstjórans .
Okkur var gert að sigla til Englands í yfirheyrslu .
Það var tveggja sólarhringa sigling , allt til þess að athuga hvort eitthvað væri af njósnurum með okkur .
Jæja , það var ekkert við því að gera , við læddumst niður , ljóslaus , því það var um að gera að láta sem minnst á sér bera .
Við sváfum með björgunarbelti allar nætur , enda búið að lýsa því yfir af Hitler að þetta væri bannsvæði , nema fyrir skip Þjóðverja .
En þetta tókst allt saman .
Svo tók við yfirheyrsla í Norður-Skotlandi .
Við fengum hálfgerðan þurrakost og vorum höndluð eins og óvinir .
Eftir þriggja daga yfirheyrslu fengu allir að fara á skip um morguninn , nema þrír urðu eftir í haldi .
Þeir voru taldir svo miklir sósíalistar .
En þeir komu þó heim eftir hálfan annan mánuð .
Þarna stóð ég svo á bryggjunni í Reykjavík , próflaus og ekkert fyrir mig að gera .
Ég stofnaði því teiknistofu í Reykjavík með félaga mínum Sigvalda Thordarson .
Það var helvíti lítið að gera til að byrja með .
En eftir að stríðinu lauk fórum við báðir utan og kláruðum prófið árið 1947 .
Þá virtist allt á uppleið , en það kom babb í bátinn , því ekki var til gjaldeyrir í landinu fyrir byggingarefni .
Við urðum því að hætta með teiknistofuna , Sigvaldi fékk vinnu hjá Sambandinu og ég fór að teikna á eldhúsborðinu heima .
Ekkert var byggt í tvö til þrjú ár .
30 togarar voru keyptir á einu bretti fyrir allan gjaldeyrinn , sem var heilmikill , því soldátarnir höfðu notað mikið af peningum .
Togararnir voru allir eins , borgaðir út í hönd , en gallinn var sá að þeir voru byggðir með gamla laginu .
Englendingar fóru hinsvegar strax að smíða fyrir sig miklu betri togara .
Og við þurftum því að bæta við nýsköpunartogurum , tíu togurum sem keyptir voru eftir eitt ár – auðvitað hefðu þeir allir átt að vera þannig ! " Í kappi við ellina Í kringum 1950 var farið að rætast úr ástandinu og þá setti Gísli teiknistofuna aftur í gang .
" Ég þurfti fljótlega að stækka hana og byggði garðstofu heima árið 1957 , því ekki var hægt að fá húsnæði leigt .
Síðan fór hún ört stækkandi og fór svo að ég byggði heilt hús að Ármúla 6 .
Þar vorum við allt til ársins 2000 , en þá hætti ég að teikna .
Þá störfuðu þar 16 manns .
Og þegar lætin voru mest fyrir 3-4 árum fór starfsmannafjöldinn í 30 .
Það gengur ágætlega hjá þeim núna .
" Og Gísli vann alla tíð fyrir íþróttahreyfinguna .
" Ég byrjaði tólf ára að æfa knattspyrnu , en í þá daga gat maður ekki byrjað fyrr , og æfði allt þar til ég fór utan í nám árið 1934 .
Ég tapaði aldrei leik fyrr en ég kom í meistaraflokk og sumarið áður en ég fór út urðum við Íslandsmeistarar .
Svo þegar ég kom heim árið 1940 vildi þjálfarinn Guðmundur Ólafsson endilega hafa mig með í hópnum , ég keppti einn leik og varð Reykjavíkurmeistari með gömlu félögunum .
Þá var ég um þrítugt og það þótti hár aldur fyrir fótboltamann .
Svo ég minnist á heilsu mína , þá hefur hún alltaf verið góð .
Ég hef aldrei legið rúmfastur nema þegar botnlanginn var tekinn .
Það tók viku .
Síðan hef ég aldrei legið neitt að ráði á spítala .
Enda hef ég alla tíð iðkað íþróttir .
Ég synti í sjónum við Skerjafjörð daglega um nokkurra ára skeið .
Í Sandvík féll út á daginn og svo þegar féll að , þá var sandurinn heitur og sjórinn volgnaði .
Þar lærði ég að synda .
Ég bjó í Austurkoti suður við Skerjafjörð og það hefði verið dagsferð inn í Laugar .
" Þegar Gísli hóf rekstur teiknistofunnar hætti hann annarri íþróttaiðkun en golfinu og hann synti á hverjum degi 50 ár með Margréti konu sinni .
" Við byrjuðum daginn á því að fara í laugina klukkan átta og klukkan níu var ég alltaf mættur í vinnu .
Ég þakka sundinu hversu heilsuhraustur ég hef alltaf verið .
Nema ellin náttúrlega – hún pínir alla ! En þrátt fyrir það hef ég staðið í kappi við ellina og það var ekki fyrr en í fyrra sem ég hætti í golfi , 94 ára .
Það er auðvitað slæmt að hafa orðið að gera það , því þá hrakar manni enn fyrr .
Ég var góður til gangs , en nú get ég andskotann ekkert gengið .
Þannig líður tíminn .
En ég verð 95 ára eftir tvo mánuði , svo ég má víst þakka fyrir .
" Snorralaug til borgarinnar Svo fór að Gísli var fenginn til að hanna útisvæðið við Vesturbæjarlaugina .
" Bárður Ísleifsson teiknaði Vesturbæjarlaugina og vorið 1961 var búið að steypa upp laugina og unnið að húsinu , en það átti eftir að ganga frá öllu utan til .
Þá gerðist það , að borgarstjóri lagði mikla áherslu á að hún kláraðist fyrir kosningarnar um haustið .
Ég átti sæti í borgarstjórn og tók að mér að tala við Bárð .
Hann sagði þetta of mikla vinnu fyrir sig og spurði hvort ég vildi ekki taka að mér að teikna umhverfið .
Ég var sjálfur í kjöri , svo ég varð náttúrlega að gera það .
En ég var skíthræddur við það , því þá var hægt að bauna á mig að ég væri kominn á laun hjá borginni , sem var aldrei vel séð .
En þetta gekk ágætlega .
" Gísli segist hafa viljað gera eitthvað fyrir fólkið og að það hafi rifjast upp fyrir sér að hann hefði teiknað Snorralaug í náminu .
" Þá var nemendum falið að gera teikningu af miðaldabyggingu og ég var að grúska hvernig ég gæti gert það sem léttast fyrir mig .
Sumir völdu stórhýsi og kirkju , mældu þær upp og teiknuðu , en ég mátti ekki vera að því .
Svo mér datt í hug Snorralaug ! Þá var ég að fara heim og ætlaði að nota tækifærið og gera það um sumarið .
Þegar ég sagði kennaranum söguna af Reykholti og Snorra Sturlusyni , þá sagði hann : " Það væri skemmtilegt að sjá þetta á pappír .
" Það voru tvær sturtur í gömlu lauginni , þar sem ég hafði farið daglega , og þær stóðu í ferköntuðum pottum .
Annar var með metraháu vatni og hinn þurr .
Ég hafði tekið eftir því að fólk sóttist alltaf eftir því að fara þar sem það gat staðið í vatninu .
Svo mér datt í hug Snorralaug , hvort ekki gæti verið sniðugt að prófa heita potta .
Ég ákvað að gera tvo potta , annan 40 sm djúpan , þannig að fólk gæti setið , en í hinum náði vatnið rétt upp fyrir ökkla .
Það kom á daginn að allir sóttu í djúpa pottinn , svo hinum var breytt til samræmis .
Og þegar sundlaugar voru byggðar inn við gömlu laugarnar í Laugardal , þótti tilvalið að hafa fjóra potta .
Síðan eru pottar við allar laugar .
Þetta kemur frá Snorralaug – beint í æð ! Það var tilviljun að ég ákvað að spara mér vinnu , ráðast ekki á gamla kirkju í Danmörku , heldur teiknaði þennan gamla pott .
" ´ Fiskabúrið endurreist ? " ÞAÐ er þó nokkuð af teikningum í bókinni sem enginn hefur séð áður , " segir Margrét Leifsdóttir um nýútkomna bók sem hún ritstýrði með verkum Gísla Halldórssonar arkitekts .
Margrét er sonardóttir Gísla , líka arkitekt og býr í fallegu húsi sem Gísli teiknaði við Tómasarhaga 31 .
" Bókin gefur yfirlit yfir þær fjölmörgu byggingar sem Gísli hefur komið að um ævina og í henni koma mörg frumgögn fram í dagsljósið .
" Að sögn Margrétar urðu Gísli og Sigvaldi að gera hlé á námi rétt áður en kom að lokaprófi frá listaháskólanum í Kaupmannahöfn vegna heimsstyrjaldarinnar síðari .
Atvinnuástandið hér heima var ekki blómlegt og því reyndist erfitt að fá vinnu , þannig að þeir stofnuðu sína eigin teiknistofu .
" Þeir fóru ótroðnar slóðir að því leyti , að þeir höfðu sjálfir frumkvæði að verkefnum til að byrja með og mynduðu byggingarfélög með fjárfestum og byggingarmeisturum .
Á þann hátt voru t.d. raðhús við Miklubraut og fjölbýlishús við Hringbraut byggð .
Þetta eru fyrstu raðhúsin sem byggð eru á Íslandi .
" Fjölmörg nýmæli eru í hönnunarverkefnum Gísla , sem lagði til dæmis mikið upp úr listaverkum á byggingum og sést það vel á tollhúsinu og stúkunni við Laugardalsvöll .
" Það listaverk er í geymslu , en verður vonandi sett upp á nýju stúkuna .
" Gísli kom einnig nálægt sundlaug Vesturbæjar .
" Afi stóð fyrir því að stofna söfnunarnefnd til að fjármagna sundlaugina , " segir Margrét brosandi .
" Hann kom svo að hönnun útisvæðisins með Bárði Ísleifssyni sem er aðalhöfundur Vesturbæjarlaugar .
Gísli hafði mælt upp Snorralaug í námi sínu í Kaupmannahöfn og fannst því upplagt að setja heita potta við nýju laugina .
Eftir það hafa heitir pottar þótt sjálfsagðir í tengslum við sundlaugar .
Hann teiknaði líka stóra fiskabúrið sem var í anddyrinu .
Ég veit til þess að Mímir , vináttufélag Vesturbæjar sem hittist mánaðarlega , hefur sett sér það markmið að fiskabúrið verði endurreist sem næst upprunalegum teikningum , sem er auðvitað frábært .
" 