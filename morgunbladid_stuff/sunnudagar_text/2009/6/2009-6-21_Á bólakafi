Eftir Valgerði Þ. Jónsdóttur vjon@mbl.is Undirdjúpin eru heill heimur út af fyrir sig eins og flestir landkrabbar vita .
Þeir hafa séð það í sjónvarpinu eða bíómyndum , rétt eins og Jónína Herdís Ólafsdóttir áður en hún vissi hvað hún vildi verða þegar hún yrði stór .
Þá uppgötvun gerði hún – eða svo gott sem – í sumarfríinu sínu fyrir tveimur árum .
" Ég var búin með þrjú ár á náttúrulífsbraut í Fjölbrautaskólanum í Garðabæ og vann á Hrafnistu þegar ég fór með mömmu til Krítar .
Þar sem ég er ekkert fyrir að liggja í sólbaði kannaði ég hvað annað væri hægt að gera þarna .
Boðið var upp á fjögurra daga kafaranámskeið , sem ég ákvað að skella mér á , en í því fólst talsvert bóklegt nám , nokkra stunda köfun í sundlaug og fjórar kafanir í sjó með og án gleraugna og öndunarpípu , svokallaðs lunga , " segir Jónína Herdís , sem sneri heim með byrjunarréttindi í köfun uppá vasann og draum um frekari dýfur .
Dýrahirðir í Flórída Hún hélt þó sínu striki um haustið því hún hafði bókað sig til starfa á friðverndunarsvæði villikatta í Tampa í Flórída .
Þar fékk hún lærlingsstöðu og tók mörg námskeið í meðhöndlun og umhirðu tígrisdýra , ljóna og annarra villtra dýra af kattarkyni .
" Ég var dýrahirðir í þrjá mánuði eins og ráðningin hljóðaði uppá , kom þá heim og var hálf eirðarlaus , ennþá að hugsa um köfun , en hafði ekki hugmynd um hvað Ísland hefði uppá að bjóða í þeim efnum , " segir Jónína Herdís .
Hún komst fljótt að raun um að margir möguleikar voru í boði , fjölbreytt námskeið fyrir byrjendur og lengra komna hjá þremur köfunarskólum og mikil gróska í starfsemi allra , árið um kring .
" Ég byrjaði á eins dags þurrbúningsnámskeiði hjá Kafari.is í Hafnarfirði , annað kom ekki til greina því hér er afar sjaldan kafað í blautbúningum eins og á námskeiðinu á Krít og yfirleitt þar sem vatn er hlýtt .
Ég er sannfærð um að þeir sem læra köfun hérna heima verða betri kafarar en þeir sem læra erlendis , einfaldlega vegna þess að búnaðurinn og aðstæður eru talsvert meira krefjandi , " segir Jónína Herdís og útskýrir muninn : " Þurrbúningur er miklu flóknari búnaður , hann er með loftslöngu til þess að kafarinn geti dælt lofti í og úr búningnum eftir því hvað kafað er á miklu dýpi .
Við þrýsting þjappast loftið saman og því er stórhættulegt að kafa djúpt án þess að bæta lofti í búninginn .
Aðstæður til köfunar á Íslandi geta verið býsna erfiðar , kuldi og oft á tíðum slæmt skyggni fela í sér mikla áskorun og reyna á viljastyrkinn .
Köfun er í rauninni jaðarsport , sem eykur adrenalínið í líkamanum , en getur jafnframt verið afslappandi og veitt mikla hugarró .
" Alls konar kafanir Jónína Herdís var fljót að átta sig á að hún var komin á rétta hillu í lífinu og stefndi ótrauð á köfunarkennaranám .
Áður en til þess kæmi þurfti hún að eiga 100 kafanir að baki .
Hún var fljót að ná þeim fjölda á ýmsum námskeiðum bæði í sjó og vatni ; björgunarköfun , skyndihjálp og kafarameistaranámskeiði ( divemaster ) , sem einnig byggist á bóklegu námi , t.d. eðlisfræði og markaðssetningu sportköfunar .
" Ég tók ennfremur svokallað nitrox-námskeið , þar sem kennd er notkun gastegunda með hærra súrefnismagni en 21% , og ísköfun .
Þá var mér ekkert að vanbúnaði að hefja kennaranámið , " segir Jónína Herdís , sem samfara náminu veturinn 2007/2008 starfaði á Hrafnistu og við ýmis tilfallandi störf .
" Áður en ég fór til Tampa hafði ég lagt fyrir í dágóðan sjóð því ég ætlaði að kaupa mér íbúð þegar ég kæmi heim .
Ekkert varð þó úr því , enda höfðu bæði vextir hækkað gífurlega og námskostnaður var svo mikill að stöðugt minnkaði í sjóðnum .
Þótt köfun sé alls ekki dýrt sport , er stofnkostnaðurinn töluverður , " útskýrir Jónína Herdís og nefnir þurrbúning , fit , hanska , köfunarvesti , lungu , gaskút og námskeið sem dæmi um fjárútlát í byrjun .
Síðan sé loftpressun á kútana og ferðalög milli köfunarstaða svo til eini kostnaðurinn við að stunda köfun .
Köfunarsvæði á heimsvísu .
" Á námskeiðunum köfuðum við mikið í gjánum á Þingvöllum , sem eru vinsælustu köfunarsvæðin og gullfallegar eins og reyndar margar aðrar um allt land .
Mér fannst líka strax mjög spennandi að kafa í sjónum , til dæmis að víðfrægum hitavatnsstrýtum í Eyjafirði , þeim einu hér við land sem hægt er að kafa að .
Þar er botndýpið 60-70 metrar og 75° heitt vatn flæðir út úr strýtunum .
Þessar fallegu strýtur ásamt gjánum á Þingvöllum , sérstaklega Silfru , þar sem allt er kristaltært og blátt svo langt sem augað eygir , gera Ísland að einstöku köfunarsvæði á heimsvísu , " segir Jónína Herdís , sem telur mikla framtíð í köfun í tengslum við ferðaþjónustu .
" Græna ferðamennsku , " áréttar hún .
" Köfunaráhugi er alltaf að aukast og hingað koma æ fleiri erlendir ferðamenn gagngert til að kafa , enda eru hér mörg svæði í sjó og vötnum ókönnuð og önnur rómuð fyrir fegurð .
" " Þegar ég útskrifaðist sem köfunarkennari var ég einnig með réttindi til að kenna á köfunarmeistaranámskeiðum og ýmsum sérnámskeiðum svo sem í djúpköfun , neðansjávar ljósmynda- og náttúrulífsnámskeiðum , " segir Jónína Herdís , sem í kjölfarið var boðin kennarastaða sumarið 2008 hjá Köfunarskólanum Kafarinn.is , þar sem hún hafði lært undir handleiðslu skólameistarans Héðins Ólafssonar .
Mekka hellaköfunar Þegar líða tók á sumarið fór hún að hugsa sér til hreyfings , hellaköfun heillaði og þar sem norðanverð Flórída er mekka hellaköfunar ákvað hún að skella sér þangað um haustið ásamt vini sínum frá Suður-Afríku , sem starfaði hjá Dive.is köfunarskólanum .
Síðan var meiningin að fljúga til Hondúras og reyna að fá starf sem köfunarkennari á eyjunni Utilla , sem er lítil eyja í Karíbahafi .
" Í Flórída vorum við í nokkurs konar köfunarbúðum eða -miðstöð skammt frá Mexíkóflóa .
Við réðum okkur hellaköfunarkennara og tókum námskeiðið á viku , samtals um tuttugu kafanir , sem var geysilega mikil keyrsla .
Ég hélt um tíma að ég réði ekki við svona stressandi form köfunar , sérstaklega þar sem ég er mjög myrkfælin , en við vorum m.a. látin taka ljóslausar æfingar , sem felast í að fylgja línu á milli hellanna .
Þeir eru reyndar gríðarlega fallegir og sérkennilegt að sjá einu sjávardýrin sem þar lifa , svokallaðar hellaverur , sem eru blindar og gegnsæjar þannig að ef lýst er á þær sjást öll líffærin .
" Jónína Herdís lauk þó námskeiðinu með sóma og sann og dvaldi í viku við kafanir í Flórída áður en hún hélt , ásamt vini sínum , til Utilla .
" Þar er frábært að kafa , hvalháfar , stærstu hákarlar heims , í sjónum , þótt ég hafi ekki verið svo heppin að rekast á þá á ferðum mínum um undirdjúpin , " segir hún og aðspurð að þeir séu vita hættulausir , enda svifætur , rétt eins og skíðishvalirnir .
Hún fékk ekki vinnu í Utilla auk þess sem " óteljandi aðrar ástæður " , eins og hún segir , urðu til þess að henni líkaði ekki veran á eyjunni .
Innt nánar um ástæðurnar segir hún að skemmtanalíf og kafarar eigi ekki samleið .
" Ég fór aftur til Flórída þar sem mér bauðst lærlingsstaða , frítt húsnæði , gas á kútinn og námskeið gegn því að ég ynni í verslun með köfunarbúnað .
Þarna var ég í sex mánuði , kafaði á hverjum degi , sankaði að mér reynslu og þekkingu og aflaði mér á námskeiðum fullra hellaköfunarréttinda og ýmissa réttinda á sértækum og meira krefjandi sviðum köfunar , sem kalla mætti einu nafni tækniköfun .
Í tækniköfun felst að kafað er dýpra og í lengri tíma , en slíkt útheimtir afþrýstistopp og mikið gas , auk þess sem búnaðurinn getur orðið allt upp í 60 kíló .
Næsta skrefið er að sækja um að gerast hellismunnakennari , en ég stefni á að sækja um það í sumar .
Einnig langar mig að hefja nám í atvinnuköfun og innan fimm ára er svo markmiðið að fá svokölluð Trimix-réttindi , en það er djúpköfun , sem krefst sérstakrar kunnáttu í meðferð ýmissa gastegunda .
" Möguleikarnir virðast óþrjótandi , þótt leikmanni detti helst í hug fjársjóðsleit þegar starf kafara ber á góma .
Raunar segir Jónína Herdís að starf atvinnukafara geti verið allt frá því að leita að golfkúlum í vötnum til þess að vinna á olíuborpöllum .
Sjálf segist hún eiga sér þann draum eins og flestir kafarar að finna skipsflak , en flakaköfun er svo kapítuli út af fyrir sig .
Draumastarfið Þótt hún hefði vel getað hugsað sér að dvelja áfram í Flórída ákvað hún að snúa heim í maí og huga að frekara námi , fyrst og fremst ljúka stúdentsprófi og hefja síðan nám í líffræði við Háskóla Íslands .
Hún vill vera fær í flestan sjó og notar hverja lausa stund til að kafa , annað hvort ein síns liðs eða í félagi við aðra , en enginn hörgull er á ferðafélögum ef því er að skipta .
Og veðrið er nánast aldrei hindrun .
Til marks um köfunaráhugann bendir hún á að um 100 félagar eru í Sportkafarafélagi Íslands , þar af giskar hún á að 15-20% séu konur .
Fyrir útskrifaða kafara segir hún margborga sig að vera félagsmenn því þeir fái gaskvóta , niðurgreiddar köfunarferðir – og öflugan félagsskap , sem sé ekki síður mikilvægt .
" Ég er líka félagi í Tækniköfunaráhugamannahópnum Dimon , sem stofnaður var í vetur innan vébanda Sportkafarafélagsins , en hann samanstendur mestmegnis af köfunarmeisturum og kennurum , sem áhuga hafa á tækniköfun og því að stuðla að framþróun íþróttarinnar á Íslandi .
Draumastarfið er einhvers konar sambland af köfun , líffræði og jarðfræði , starf þar sem ég gæti unnið að rannsóknum og farið í könnunarleiðangra um undirdjúpin , " segir Jónína Herdís , sem hefur fengið starf hjá Köfunarskólanum Scuba Iceland í sumar við köfunarkennslu og leiðsögn .
Í hnotskurn » Þrír köfunarskólar eru starfandi á Íslandi .
Þeir eru Scuba Iceland ( scubaiceland.i s ) , Kafarinn.is ( kafarinn.is er íslenska slóðin og erlenda arcticsharks.co m ) , og Dive.is ( dive.i s ) .
» Eftir fyrsta námskeiðið ( kafarinn.i s ) er fólk með réttindi til að kafa niður að 18 metrum , eftir annað að 30 metrum , en reglan fyrir sportköfun er 30 metrar , hámark 40 eftir djúpköfunarnámskeið .
» Algengt er að kafað sé í 45 mínútur .
» Sjórinn við Ísland er um 2-4° yfir vetrartímann , en fer upp í 14°C á sumrin .
Búningurinn ver kafara fyrir kulda , þannig að engum á að vera kalt .
