SÖNGKONUNA Britney Spears langar mikið að hitta Elísabetu Englandsdrottningu .
Spears heldur um þessar mundir nokkra tónleika í London og langar að nota tækifærið og fara með syni sína tvo , Sean og Jayden , í Buckingham-höll til að drekka síðdegiste með hinum 83 ára krúnuhafa .
" Dagskráin hjá Britney í Bretlandi hefur verið mjög þétt en hún vill ekki yfirgefa landið án þess að heimsækja drottningu .
Hún hefur sagt aðstoðarfólki sínu að hún þrái heitt að synir hennar hitti konungsfólkið .
Og hún vill ekki verða fyrir vonbrigðum .
Britney elskar allt sem konungsfjölskyldan stendur fyrir svo með því yrði draumur hennar að veruleika , " er haft eftir heimildarmanni í breskum slúðurmiðli .
Þetta er ekki í fyrsta skipti sem Spears sýnir aðdáun sína á konungsfjölskyldunni því árið 2002 skiptist hún á nokkrum tölvuskeytum við Vilhjálm prins .
