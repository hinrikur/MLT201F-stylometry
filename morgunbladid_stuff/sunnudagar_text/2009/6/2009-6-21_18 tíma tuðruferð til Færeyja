SNEMMA á föstudagskvöld hélt 24 manna hópur áleiðis til Færeyja frá Höfn í Hornafirði .
Það þætti allajafna ekki fréttnæmt nema fyrir þær sakir að ferðin var farin á fjórum tuðrum , eða gúmmíbátum , með utanborðsmótorum , en að auki sigldi harðplastbátur með .
Reiknað var með að bátarnir næðu landi um kl. 13 í gær , laugardag , eftir u.þ.b. 18 tíma siglingu og höfðu höfðinglegar móttökur verið undirbúnar í Færeyjum .
Veður var ágætt , sléttur sjór en norðankaldi .
Ferðin hófst í raun í Vestmannaeyjum en þaðan sigldu ferðalangarnir til Hafnar .
Áður en lagt var af stað blessaði sr. Guðmundur Örn Jónsson hópinn og fór með sjóferðabæn sr. Odds Gíslasonar .
