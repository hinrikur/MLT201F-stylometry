Eftir Ingvar Örn Ingvarsson ingvarorn@mbl.is Uppfinningamaðurinn Thomas Alva Edison fann hinn 18. júlí árið 1877 upp leið til þess að skrá hljóð .
Hann hafði verið að leita að tækni til að taka upp símtöl og fann í leiðinni upp fyrsta hljóðritann og ekki leið á löngu þar til fyrsta hljómtækið sem spilaði upptökur leit dagsins ljós .
Fyrstu tækin nýttu einskonar hljóðsívalninga til afspilunar en tækin sem spiluðu upptökurnar voru kölluð Phonographs .
Rödd meistarans Um aldamótin 1900 var komin fram tækni til hljóðritunar sem átti eftir að verða ráðandi í næstum því heila öld .
Það var hljómplatan og voru þær spilaðar á tækjum sem voru kölluð Gramophones en sú uppfinning er yfirleitt eignuð Emile Berliner .
Einn frægasti framleiðandi tækjanna og hljómplatnanna var Gramophone Company en fyrirtækið var stofnað árið 1899 .
Fyrir algjöra tilviljun eignaðist fyrirtækið vörumerki sem átti eftir að verða afar frægt .
Það atvikaðist þannig að breskur listamaður að nafni Francis Barraud hafði tekið hund látins bróður síns , Mark , í fóstur .
Bróðirinn hafði skilið eftir sig fleira en hundinn því hann hafði verið duglegur að taka rödd sína upp á hljóðsívalninga og hafði hann einnig arfleitt Francis Barraud að Phonograph tæki .
Þegar Barraud hlustaði á upptökurnar veitti hann því athygli að Fox Terrier hundurinn sem hann hafði tekið í fóstur , og gegndi nafinu Nipper , mændi á lúðurinn sem gaf frá sér hljóðið á Phonograph tækinu .
Barraud fannst þetta æði merkilegt og ákvað hann að mála mynd af Nipper að hlusta á húsbónda sinn enda augljóst að hundurinn gegndi kalli húsbóndans , þó það kæmi næstum að handan .
Barraud gaf málverkinu titilinn " His late master ´ s voice " , rödd látins húsbónda hans , og vonaðist hann til þess að geta selt einhverjum framleiðenda Phonograph-tækja verkið .
Það tókst hinsvegar ekki en til þess að bæta málverkið hafði kunningi Barrauds bent honum á að líklega væri betra að skipta á svarta lúðrinum á Phonograph tækinu og bronslituðum lúðri eins og var á Gramophone tækjunum .
Í þeim erindagjörðum að fá slíkt tæki lánað fór Barraud til Gramophone en þar tóku örlögin í taumana .
Þegar Barraud var spurður hvað hann ætlaði að gera við tækið útskýrði hann hvað hundurinn Nipper gerði þegar hann spilaði upptökur fyrri húsbónda hundsins .
Stjórnanda Gramophone þótti sagan svo merkileg að niðurstaðan varð sú að Gramophone fyrirtækið keypti myndina gegn því að skipt yrði á Phonograph tækinu og Gramophone tæki .
Árið 1909 var nafni fyrirtækisins breytt í " His Master ´ s Voice " og var styttri útgáfan HMV .
HMV vörumerkið er enn notað í dag og einnig má finna stílfærða útgáfu af málverkinu hans Barraud á vefsíðu fyrirtækisins .
Stafræn tækni Stafræn tækni náði fótfestu á markaðnum um 1982 með því sem kallað var Compact Disc eða CD í daglegu tali .
Til að byrja með mætti tæknin mikilli andstöðu tónlistariðnaðarins þar sem óttast var að sala á tónlist myndi hrynja þar sem auðvelt væri með CD að afrita upprunalegar upptökur .
Ekki svo löngu síðar varð það mögulegt að afrita tónlist á CD í tölvu með nýrri bylgju vandamála fyrir tónlistariðnaðinn , eða því héldu hagsmunaðilar iðnaðarins í það minnsta fram .
Fyrsti stafræni ferðaspilarinn kom á markað árið 1984 frá Sony og var kallaður Walkman D-50 .
Upprunalega heitið var reyndar Discman en Sony gafst fljótlega upp á því og hélt sig þar eftir við Walkman að mestu leyti .
Það voru fleiri tæknilegar útfærslur á stafrænu tækninni sem reyndu að berjast um markaðinn .
Mini Disc , kynnt til sögunnar 1991 af Sony , var ein þeirra en einnig DAT segulbönd , kynnt 1985 af Sony , sem eru enn í dag notuð í talsverðum mæli , t.d. við hljóðvinnslu .
Tónhlaðan Það var mikil bylting fyrir tónlistarheiminn sem og unnendur tónlistar þegar fyrsta tónhlaðan frá Apple kom á markað árið 2001 .
Tónhlaðan iPod sameinar marga kosti í eitt lítið handhægt tæki enda hafa vinsældirnar verið eftir því .
Í apríl 2007 var búið að selja yfir 100 milljón tæki og tveimur árum síðar er talan farin að nálgast 200 milljón tæki en reiknað er með að í ár seljist um 10 milljón tæki .
Tónhlaðan frá Apple á ekki margt sameiginlegt með fyrstu Gramophone og Phonograph tækjunum annað en að geta spilað hljóð og vera meðfærileg .
Það er þó hætt við því að ef Fox Terrier hundurinn Nipper væri enn á lífi þá myndi hann enn á ný líta eftir rödd húsbónda síns , gáttaður með lítil hvít eyrnatól í eyrunum .
Segulbandsspólur Á áttunda áratugnum voru segulbandsspólur allsráðandi í bíltækjum og ferðatækjum þar sem ógjörningur var að burðast með fyrirferðarmiklar hljómplötur .
Segulbandsspólur voru því vinsælar í bifreiðum og í unglingaherbergjum og reyndar opnuðu segulbandstækin dyrnar fyrir smátæki hverskonar sem hægt var að bera með sér hvert sem er .
Þeirra frægust eru líklega Walkman segulbandstækin frá Sony en enginn var maður með mönnum á áttunda áratugnum nema eiga slíkt tæki .
Sony Walkman kom fyrst á markað í Japan árið 1979 , þá af gerðinni TPS-L2 sem var vandað tæki með innstungu fyrir lítið tengi frá heyrnartólum og bjó yfir víðóma hljóði .
Eitt merkasta tækið frá Sony Walkman var Walkman Professional WM-D6C en það var kynnt á markaði árið 1984 og státaði af hljómgæðum á við vönduð upptökutæki til heimilisnotkunar .
Tækið gat tekið upp í víðóma hljóði og notaðist við ljósdíóður til að sýna hljóðstyrkinn .
Samkeppnin jókst hinsvegar jafnt og þétt og undir lok áratugarins voru Toshiba , Aiwa og Panasonic orðnir harðir keppinautar Sony Walkman .
Segulbandsspólan sjálf var uppfinning Philips sem hafði kynnt spóluna fyrst árið 1964 .
Átta rása Átta rása hylkin voru hönnuð og framleidd í Bandaríkjunum og nutu talsverðra vinsælda fram til 1980 enda voru tækin á meðal staðalbúnaðar í bandarískum bílum frá um 1965 .
Það voru mörg fræg nöfn sem komu að hönnun , framleiðslu og markaðssetningu átta rása tækjanna .
Bill Lear var sá sem leiddi hópinn en hann er þekktastur fyrir hinar margfrægu Lear Jet einkaþotur .
Aðrir í hópnum voru bílaframleiðandinn Ford , símafyrirtækið Motorola og RCA Victor hljómplötufyrirtækið sem einmitt hafði nýtt sér hundinn Nipper við markaðssetningu áratugum fyrr .
Átta rása hylkin hættu að fást í verslunum upp úr 1982 en þá hafði segulbandsspólan sem var um helmingi minni tekið yfir markaðinn .
Segulbandstæki Fyrsta segulbandstækið sem var nothæft án sérstakrar aðgátar var framleitt af AEG í Þýskalandi 1935 .
Áður hafði t.d. verið notað stórhættulegt tæki á Ítalíu þar sem hljóðið var skráð á samskonar efni og notað var í rakvélablöð sem gerði alla meðferð tækisins afar varasama .
Hönnun AEG samanstóð hinsvegar af tveimur hjólum þar sem óupptekið hljóðbandið var öðrum megin og upptekið hljóðbandið hinum megin .
Hljóðbandið sjálft var úr húðuðum pappír í stað stáls .
Í miðjunni var svo tæknibúnaðurinn og stjórntækin .
Tæki af þessu tagi voru vinsæl allt fram undir áttunda áratuginn og voru samskonar tæki iðulega kölluð " Reel to reel " tæki þó tæknilega heitið væri " Magnetophone " .
Enn í dag eru segulbandstæki af þessari gerð framleidd af Studer , Stellavox , Nagra , Denon og Otari enda þykja þau ná miklum hljómgæðum .
