Eftir Orra Pál Ormarsson orri@mbl.is Seint verður sagt að starf knattspyrnustjóra enska úrvalsdeildarfélagsins Chelsea sé það öruggasta í heimi .
Frá því Dave Sexton hvarf á braut árið 1974 hefur enginn setið lengur í þessu funheita sæti en fjögur ár .
Heldur hefur meðaltíminn líka verið að styttast eftir að Roman Arkadyevich Abramovich festi kaup á félaginu fyrir sex árum enda er rússneski auðkýfingurinn þrútinn af metnaði .
Eftir að " hinn útvaldi " , José Mourinho , lét óvænt af störfum fyrir rúmum 20 mánuðum hafa eigi færri en þrír menn komið og farið .
Avram Grant fékk það vanþakkláta hlutverk að feta í fótspor Mourinhos og enda þótt hann skilaði liðinu alla leið í úrslitaleik Meistaradeildar Evrópu sá hann sæng sína uppreidda .
Grant þótti ekki nógu svipmikill fyrir Chelsea .
Það kom sér því öðrum þræði vel að vítaspyrna Johns Terrys skyldi skripla á skötunni í Moskvu .
Það er alltaf auðveldara að segja upp manni sem hafnað hefur í öðru sæti .
Hiddink lét ekki freistast Luiz Felipe Scolari kom inn með lúðrablæstri og söng en Gene Hackman-glottið gufaði fljótt upp .
Scolari var ekki vandanum vaxinn .
Þá leitaði Chelsea á náðir Guus Hiddinks , sem raunar náði fljótt prýðilegum tökum á liðinu og gerði það m.a. að bikarmeistara um liðna helgi .
Margir eru líka á því að Chelsea hafi fallið óverðskuldað úr keppni í undanúrslitum Meistaradeildarinnar gegn Barcelona .
En engu tauti var við Hiddink komið , hann unir hag sínum best í faðmi rússneska bjarnarins austur í Moskvu .
Þá er komið að Carlo Ancelotti að stinga höfðinu í gin ljónsins .
Ítalinn , sem verður fimmtugur á miðvikudaginn , tekur við stjórnvelinum um næstu mánaðamót .
" Carlo er rétti maðurinn í starfið , " sagði í yfirlýsingu frá Chelsea þegar ráðningin var kunngerð .
" Hann hefur margsannað að hann hefur burði til að byggja upp lið sem geta náð árangri í mótum heimafyrir og í Evrópu .
" Ljóst er að hvergi verður slegið af væntingum .
Chelsea hefur ekki unnið ensku úrvalsdeildina í þrjú ár og á enn eftir að fara höndum um æðsta kaleikinn , sjálfan Evrópubikarinn .
Þar hefur Ancelotti raunar forskot á hina nýju húsbændur sína .
Hann lyfti honum tvívegis sem leikmaður og það sem meira er , einnig í tvígang sem knattspyrnustjóri AC Milan .
Við erum að tala um mann sem er skraufþurr bakvið eyrun .
Ancelotti var lykilmaður í afburðaliði Milan fyrir um tveimur áratugum og lék 26 landsleiki fyrir Ítalíu .
Hann tók við starfi knattspyrnustjóra hjá Mílanó-liðinu árið 2001 og stýrði því einu sinni til meistaratignar heimafyrir , 2003-04 .
Þá eru ítalski bikarinn ( 2002-03 ) og heimsbikar félagsliða ( 2007 ) einnig á afrekaskránni , auk Evróputitlanna tveggja .
Ancelotti ætti því ekki að fara á límingunum andspænis viðfangsefni sínu nú .
Mikilvægast að vinna sigra Mál hans í vikunni hefur líka örugglega hljómað eins og hugljúf kadensa eftir Rachmaninoff í eyrum Abramovich .
" Hér er ég kominn með reynslu mína og kosti og það sem er mikilvægast er að vinna sigra .
" Og áfram hélt Ancelotti : " Ég gjörþekki ensku knattspyrnuna og Chelsea er frábært félag með stórkostlega leikmenn innanborðs .
Minn siður er að mynda tengsl við leikmennina og félagið .
Ég hef yndi af samræðum og trúi á samvinnu .
" Spurður um Meistaradeildina sagði Ancelotti að hún væri sterkasta keppni í heimi og öll félög dreymdi um Evrópubikarinn .
" Það er frábær árangur hjá Chelsea að hafa komist fimm sinnum í undanúrslit á sex árum .
En nú er kominn tími til að vinna mótið ! " Enskir fjölmiðlar hafa verið að máta Ancelotti við tvo af risunum á Ítalíu , Arrigo Sacchi og Fabio Capello , sem nú stýrir sem kunnugt er enska landsliðinu .
Í samtali við dagblaðið The Sun kvaðst Ancelotti upp með sér vegna þess samanburðar en hann gagnrýndi Capello sem frægt er í endurminningum sínum fyrir skort á samskiptahæfileikum .
" Við eigum vissulega eitt sameiginlegt – góðan árangur , " sagði Ancelotti .
" Að mínu viti er nálgun okkar Capellos samt ólík og lið okkar leika mismunandi bolta .
Öðru máli gegnir um Sacchi .
Ég vann lengi með honum og lærði margt bæði sem leikmaður og þjálfari .
Sacchi kom fótunum undir mig og gott betur .
" Nú reynir á kunnáttuna ! Lék leggjabrjót í Terence Hill-mynd Carlo Ancelotti er margt til lista lagt .
Það er ekki á allra vitorði að hann hefur leikið í þremur kvikmyndum um dagana .
Þeirra frægust er Don Camillo frá árinu 1983 , þar sem enginn annar en gamla hasarmyndahetjan Terence Hill fór með aðalhlutverkið .
Í myndinni er Ancelotti í hlutverki knattspyrnumanns sem leikur fyrir lið erkióvinar Dons Camillos , Peppones bæjarstjóra .
Hann er ekkert lamb að leika sér við , skellir andstæðingum sínum flötum hverjum af öðrum uns aumingja Don Camillo er kominn í þrot með leikmenn .
" Þetta er kappleikur milli engla og djöfla og það var mér sönn ánægja að leika í myndinni þar sem Don Camillo fæddist steinsnar frá mínum æskustöðvum .
Ég þekki söguna því vel .
Þetta var skemmtileg upplifun enda þótt ég hitti Terence Hill ekki nema í fimm mínútur , " sagði Ancelotti við breska blaðið The Sun í vikunni .
Hinar myndirnar sem Ancelotti hefur leikið í eru líka sparktengdar .
Mezzo destro , mezzo sinistro og L ' Allenatore heita þær fyrir þá sem hafa hug á að skella sér út á næstu leigu .
Ancelotti upplýsir að hann sé mikill kvikmyndaaðdáandi en ætti hann að velja milli kvikmyndar og knattspyrnuleiks færi það bara á einn veg .
" Ég veldi leikinn án þess að hika .
Engir tveir leikir eru eins .
Maður getur aftur á móti horft tíu sinnum á sömu myndina og það breytist aldrei neitt .
" Sigursæll í Evrópu Carlo Ancelotti er einn sex manna sem orðið hafa Evrópumeistarar bæði sem leikmenn og knattspyrnustjórar .
Hann var leikmaður AC Milan 1989 og 1990 og stjóri sama félags 2003 og 2007 .
Hinir fimm eru Miguel Muñoz ( leikmaður Real Madrid 1956 og 1957 og stjóri sama félags 1960 og 1966 ) ; Giovanni Trapattoni ( leikmaður AC Milan 1963 og 1969 og stjóri Juventus 1985 ) ; Johan Cruyff ( leikmaður Ajax 1971 , 1972 og 1973 og stjóri Barcelona 1992 ) ; Frank Rijkaard ( leikmaður AC Milan 1989 og 1990 og stjóri Barcelona 2006 ) og Josep Guardiola ( leikmaður Barcelona 1992 og stjóri sama félags 2009 ) .
Carlo Ancelotti er þriðji Ítalinn sem sest í stól knattspyrnustjóra á Stamford Bridge .
Fyrstur til að spreyta sig var Gianluca Vialli sem lék ennþá með liðinu þegar hann var ráðinn til starfans í febrúar 1998 .
Hann þótti ná góðum árangri með Chelsea , vann deildarbikarinn og Evrópukeppni bikarhafa 1998 og enska bikarinn vorið 2000 .
Besti árangur hans í deildinni var 3. sæti 1998-99 .
Eigi að síður var Vialli látinn taka pokann sinn haustið 2000 .
Við af honum tók Claudio Ranieri sem stýrði liðinu í tæp fjögur ár .
Vék fyrir José Mourinho sumarið 2004 .
Ranieri vann ekki til metorða á Brúnni en síðasta veturinn sem hann var með liðið , 2003-04 , hafnaði það í 2. sæti úrvalsdeildarinnar .
