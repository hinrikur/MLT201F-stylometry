Eftir Ingvar Örn Ingvarsson ingvarorn@mbl.is Eyjaklasinn Chagos er talinn hafa verið í byggð frá 1776 , einkum stærsta eyjan , Diego Garcia .
Eyjuna nam fólk aðallega frá Afríku og Indlandi .
Upphaflega var eyjan í eigu Frakka en eftir Napóleonsstríðin , við undirskrift friðarsáttmálans í París 1814 milli Frakka annarsvegar og Breta , Austurríkismanna , Prússa , Rússa , Svía og nokkurra þýskra ríkja hinsvegar , var eyjunum úthlutað til Bretlands .
Á eyjunum var mikið af pálmatrjám og varð ræktun þeirra og úrvinnsla kókoshnetna helsta lifibrauð eyjaskeggja .
Framleiðsla á kókosmjöli og kókosolíu varð svo mikil að á tímabili voru þrælar fluttir til eyjanna .
Á þennan hátt leið hálf önnur öld og eyjarskeggjar þrifust vel á paradísareyjunni Diego Garcia .
Svo kvaddi kalda stríðið dyra .
Þá urðu eyjarskeggjar fórnarlömb aðgerða sem minntu óþyrmilega á hegðan nýlenduvelda fyrri alda .
Réttlægri en skjaldbökur Upp úr 1960 var nýlendustefna Bretlands að syngja sitt allra síðasta .
Kalda stríðið var í hámarki , Kúbudeila , umrót í Tekkóslóvakíu og Víetnamstríðið varð þess valdandi að umsvif Bandaríkjamanna jukust verulega .
Bandaríkjamenn sárvantaði bækistöð í Indlandshafi .
Aðeins tvær eyjar voru taldar koma til greina og báðar voru hluti af breska samveldinu .
Upprunalega vildi bandaríski herinn fá eyjuna Aldabra sem er hluti Seychelle-eyja en vegna þess að á eyjunni eru sjaldgæfar skjaldbökur var búist við kröftugum mótmælum náttúruverndarsinna í Bandaríkjunum .
Það varð því úr að Diego Garcia varð fyrir valinu sem bækistöð bandaríska hersins í Indlandshafi .
Haft var eftir bandarískum embættismönnum að þeir hefðu lítið vitað um málið fyrr en eftir á .
Það vafðist hinsvegar lítið fyrir ríkisstjórn Breta , sem Harold Wilson veitti forsæti , að flytja íbúana á brott .
Um var að ræða 2000 kílómetra leið .
Íbúum eyjanna var svo sleppt á götur Máritaníu með einungis ferðatösku í farteskinu því öll önnur verðmæti voru skilin eftir á eyjunni , þar með talin húsgögn og bústofn .
Lagt á ráðin Eins og áður segir var eyjan í byggð og blómstraði mannlífið sem byggðist að miklu leyti á kókosuppskerunni sem var seld áfram til Máritaníu .
Það voru því talsverð samskipti milli Diego Garcia og Máritaníu og skapaði þetta vandamál þar sem fyrirséð var að Máritanía fengi senn sjálfstæði og Diego Garcia ætti með öllum rétti að fylgja með .
Málið var leyst með því að fá forsætisráðherra Máritaníu til þess að selja Bretlandi Diego Garcia .
Greiðslan fyrir eyjurnar átti svo að nýtast Máritaníu til þess að koma íbúum Diego Garcia fyrir í Máritaníu .
Sú ákvörðun hafði verið tekin að rýma eyjarnar svo hægt yrði að byggja þar herstöð fyrir bandaríska herinn , sem myndi leigja landið af Bretum .
Utanríkisráðuneyti Breta var falið að finna lagagrundvöll fyrir aðgerðunum og var ýmsum meðölum beitt til að ná tilsettum árangri .
Meðal annars var reynt að grafa undan búseturétti Chagossa , en það voru þeir nefndir sem byggðu eyjaklasann , og því haldið fram að þeir hefðu aðeins haft tímabundna búsetu á eyjunni til þess að sinna kókosuppskerunni .
Í rauninni voru eyjaskeggjar skilgreindir sem farandverkamenn þrátt fyrir að hafa búið á eyjunni kynslóð fram að kynslóð .
Lokalausnin fólst svo í því að Bretar keyptu atvinnurekstur svæðisins og sviptu eyjaskeggja þannig lífsviðurværinu .
Jafnframt var gengið úr skugga um að þeir eyjaskeggjar sem heimsóttu Máritaníu fengju ekki leyfi til að fara til baka til Diego Garcia , þar sem því var haldið fram að þeir hefðu ekki lengur atvinnleyfi á eyjunni .
Margir urðu þannig innlyksa á Máritaníu og þegar ættingjar þeirra fóru á eftir þeim til að athuga hvað hafði gerst urðu þeir sömuleiðis innlyksa þar .
Þeir sem eftir voru á eyjunum voru svo fluttir á brott þann 15. október 1971 þegar bandaríski herinn hafði komið sér fyrir .
Misnotkun valds Fyrri íbúum Diego Garcia vegnaði ekki vel á Máritaníu .
Þeir áttu í erfiðleikum með að fá vinnu , en atvinnuleysi var mikið á svæðinu , auk þess sem þeir höfðu ekki þekkingu á sykurreyr sem var eitt aðalhráefni Máritaníu .
Er talið að margir orðið að þola fátækt eða leiðst út í glæpi og vændi .
Lítið heyrðist af Chagossum fyrstu árin en fljótlega fóru blaðamenn að grufla í málefnum fólksins .
Þannig birtist grein í Washington Post um fólkið sem látið var yfirgefa heimkynni sín til að rýma fyrir bandarískri herstöð og Sunday Times fylgdi á eftir skömmu síðar með grein um eyjuna sem Bretar seldu .
Árið 1976 skapaðist lagafordæmi fyrir Chagossa þegar yfirvöldum á Seychelle-eyjum tókst að vinna til baka eftir málshöfðun þrjár eyjar sem tilheyrðu eyjaklasanum , þar á meðal skjaldbökueyjuna Aldabra .
Bandaríkin féllu frá sextíu ára leigusamningi sínum á þeim eyjum .
Samskonar samningur hafði verið gerður fyrir Diego Garcia og stóð enn .
Málið kemst á rekspöl Það var ekki fyrr en árið 1983 að eitthvað nýtt gerðist í málefnum Chagossa .
Olivier Bancoult var aðeins fjögurra ára þegar hann yfirgaf eyjaklasann með fjölskyldu sinni vegna veikinda litlu systur sinnar .
Förinni var heitið til Máritaníu til að fá læknisaðstoð en það reyndist of seint , litla systirin lést .
Þegar fjölskyldan ætlaði að fara heim lenti hún í því sem margir aðrir höfðu þegar lent í , þeim var meinað að snúa tilbaka og sagt af breskum yfirvöldum að búið væri að selja eyjuna .
Allslaus átti fjölskyldan engan kost annan en að setjast að í fátækrahverfi höfuðborgar Máritaníu , Port Louis .
Erfitt reyndist að draga fram lífið þar og missti Bancoult tvo bræður sína og enn eina systur í hendur áfengis , eiturlyfja og þunglyndis .
Bancoult var hinsvegar ekki af baki dottinn og stofnaði samtök flóttamanna frá Chagos-eyjunum árið 1983 .
Hægt og rólega sóttist málstaðnum fylgi .
Samtökin fengu til liðs við sig tvo lagahauka og mannréttindafrömuði , þá Richard Gifford og hinn aðlaða Sidney Kentridge en hann hafði barist fyrir málstað Nelsons Mandela .
Það var hinsvegar ekki fyrr en árið 2000 að raunverulegum árangri var náð en það ár felldi hæstiréttur Bretlands þann úrskurð að allar ákvarðanir Breta sem lutu að því að gera Chagossa brottræka frá eigin landi hefðu verið ómerkar .
Dómurinn vakti mikla athygli en utanríkisráðherra Breta á þeim tíma , Robin Cook , sagðist ekki geta áfrýjað dómnum því hann treysti sér ekki til þess að verja aðgerðir fyrri ríkisstjórna .
Cook hafði lofað kjósendum sínum að hann myndi berjast fyrir bættu siðferði innan utanríkisþjónustunnar og er talið að afstaða hans til þess sem nefnt var Chagos-málið hafi orðið til þess að hann var færður úr embætti utanríkisráðherra árið eftir .
Arftakar hans hafa allir gætt sín á því að gæta hagsmuna ríkisins hvað Chagos varðar síðan .
Þrátt fyrir dóminn árið 2000 gerðist ekkert í málefnum Chagossa .
Engin fékk að snúa til baka til stærstu eyjarinnar , Diego Garcia , og þeirrar einu sem var með góðu móti byggileg .
Árið 2002 fóru Chagossar aftur fyrir dómstóla og kröfðust bóta þar sem dómi hæstaréttar hafði ekki verið fullnægt .
2004 tók breska ríkisstjórnin hinsvegar ákvörðun þvert á dóminn , á þá leið að eyjaskeggjar myndu aldrei fá leyfi til að snúa tilbaka .
Hæstiréttur úrskurðaði svo 2006 að sú ákvörðun hefði verið ólögleg .
Ríkisstjórnin áfrýjaði þeim úrskurði og hæstiréttur vísaði áfrýjuninni frá 2007 .
Ríkisstjórnin áfrýjaði málinu þá til lávarðadeildarinnar sem seint á síðasta ári sneri úrskurði hæstaréttar við .
25. mars síðastliðin ályktaði Evrópuþingið að Evrópusambandið ætti að finna sáttaleið svo Chagossar geti snúið aftur til síns réttmæta heimalands .
Starfshópur þingmanna úr öllum flokkum breska þingsins hefur komið saman reglulega út af Chagos-eyjaklasanum og verður næsti fundur þann 30. júní .
Þá er búist við að afstaða verði tekin til yfirlýsingar Evrópusambandsins .
Öll bönd virðast beinast að breskum yfirvöldum sem virðast hafa erfiðan málstað að verja .
Diego Garcia Diego Garcia virðist hafa verið fórnarlamb aðstæðna .
Fyrst var eyjan nauðsynleg Bandaríkjamönnum til að fylgjast með umsvifum Sovétríkjanna á Indlandshafi og var eyjan því byggð upp hratt á hápunkti kalda stríðsins til að bera gríðarlega flugumferð og einnig til að veita bandaríska flotanum náttúrulegt lægi .
Með slík sjónarmið að leiðarljósi var eyjan leigð Bandaríkjamönnum til 60 ára , til afnota undir herstöð .
Með falli Berlínarmúrsins 1989 og eftir að kalda stríðinu lauk 1991 með falli Sovétríkjanna hefði mikilvægi eyjunnar átt að minnka .
Í stað þess varð hún mikilvæg sem stökkpallur í Miðausturlönd í Persaflóastríðinu 1990 þegar Írakar voru hraktir út úr Kuwait .
Jókst mikilvægi eyjunnar einnig til muna í baráttu Bandaríkjamanna gegn hryðjuverkum en hún hefur verið notuð til að nálgast Írak og Afganistan sem og fyrir ólöglega fangaflutninga Bandaríkjahers líkt og Guantanamo .
Í stríði Bandaríkjanna gegn hryðjuverkum hafa fleiri árásir verið gerðar á Afganistan frá Diego Garcia en nokkurri annarri bækistöð hersins .
Talsverð umsvif Á eyjunni í dag eru um það bil 1700 hermenn og 1500 borgarar sem starfa þar í verktöku fyrir herinn .
Bæði flugherinn og sjóherinn hafa aðstöðu þar og nýtir sjóherinn sér einstaka lögun eyjunnar en hún er eins og fótspor í laginu með náttúrulegu hafnarstæði .
Á Diego Garcia eru AWACS eftirlitsflugvélar , B52 , B1 og B2 sprengjuflugvélar , KC-135 Stratotanker og margar fleiri stuðningsvélar og orrustuþotur að auki .
Að jafnaði eru einnig 14 herskip gerð út frá Diego Garcia .
Chagossar Talið er að um tvö þúsund manns hafi verið fluttir nauðungarflutningum frá eyjunni Diego Garcia .
Nú eru um 500 manns eftirlifandi en afkomendur eru um fjögur þúsund .
Eyjaskeggjarnir eru að stórum hluta afkomendur þræla frá Afríku og Indlandi sem voru fluttir til eyjanna af Frökkum og Bretum til að starfa við ræktun og uppskeru kókostrjáa .
Lang flestir voru fluttir nauðugir til Máritaníu án allra eigna , einungis með fatnað meðferðis .
Flestir enduðu í fátækrahverfum Port Louis , höfuðborgar Máritaníu .
Líf á eyjunum virðist hafa verið sældarlíf .
Allar fjölskyldur áttu sín hús , það var ein kirkja á staðnum , skólar fyrir börnin og sjúkrastofur .
Samskipti voru aðallega takmörkuð við skipaferðir til Máritaníu þangað sem Chagossar sóttu nauðsynjar aðrar en þær sem fengust á Diego Garcia .
Fangaflutningar Bandaríkjamenn hafa rekið fangabúðir , sem í daglegu tali eru kallaðar Camp Justice , en það er samheiti yfir búðir þar sem hryðjuverkamenn eru yfirheyrðir .
Á meðal slíkra búða eru Guantanamo á Kúbu , en einnig Kadhimiya í úthverfi Bagdad í Írak og svo Diego Garcia í eyjaklasanum Chagos .
Á síðasta ári staðfesti hershöfðinginn Barry McCaffrey , sem er kominn á eftirlaun , að á Diego Garcia væru fangar yfirheyrðir og væru í allt um þrjú þúsund fangar á áðurnefndum stöðum .
Þó Bandaríkjaher reki herstöðina er Diego Garcia á ábyrgð Breta .
Málið hefur því valdið titringi innan ESB .
Michael Hayden yfirmaður CIA hefur neitað ásökunum um að Diego Garcia hafi verið notuð á sama hátt og Guantanamo .
Leiðrétting 23. júní - Máritíus Í greininni " Flutt nauðug frá paradís " í Morgunblaðinu á sunnudag var eyjan Máritíus ranglega nefnd Máritanía .
Rétt nafn var hins vegar á meðfylgjandi korti .
Morgunblaðið biðst velvirðingar á mistökunum .
