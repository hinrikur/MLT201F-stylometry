ÞEGAR EES-bankaregluverkið hafði gjörlamað íslenska peningamálastjórn í fyrrahaust var ekkert annað að gera fyrir íslensk stjórnvöld en taka málin loksins í sínar hendur , taka það úr sambandi og setja neyðarlög .
Bretar stöðvuðu þá frjálst flæði íslensks fjár og tóku bankana .
Bretar og EB neyddu síðan íslenska ráðherra til að samþykkja ríkisábyrgð á Icesave .
Allt í andstöðu við EES .
Og hótað var að stöðva aðstoð Alþjóða gjaldeyrissjóðsins , misnotkun á alþjóðastofnun til þvingunaraðgerða gegn aðildarlandi .
Þessi aðför að Íslandi þolir hvorki dagsljós né dómstóla .
Ráðherrar ESB vita líka vel að ráðherrar Íslands hafa ekki fjárveitingavald , Alþingi hefur það .
Bretar halda enn Landsbankanum , menn spyrja sig af hverju er ekki hægt að sættast á að eignir hans fari í Icesave og Bretar séu með í ráðstöfuninni ? Síðan gæti ríkissjóður staðið við ráðherraloforðin og greitt afganginn ef verður þegar búið er að selja eignirnar og hámarka þær skipulega með Bretum sem er allt annað mál en að ábyrgjast risaskuldabréf .
Hvert siglir gengið og skuldatryggingaálag ríkissjóðs með Icesave-baggann á herðunum ? Og hvað með bætur frá Bretum fyrir bankatökurnar ? Undirlægjuháttur okkar er slíkur að við þorum ekki að standa á rétti og hagsmunum Íslands .
Icesave-samninganefndin heldur að aðalhættan við að samþykkja ekki ríkisábyrgð væri að EES-samstarfið yrði í uppnámi .
Það er varla hægt að kalla EES samstarf .
EES felur í sér kvaðir um að taka upp vissar tilskipanir frá ESB sem margar eru ónothæfar hér , sbr. bankaregluverkið .
Vissi Icesave-samninganefndin ekki að þótt EES detti út hefur Ísland fríverslunarsamning við ESB sem er í gildi og getur dugað okkar viðskiptum við ESB ? Honum fylgja ekki kvaðir um að hlýða óaðgengilegum tilskipunum .
Ef valið stendur milli annars vegar EES með tíu milljón króna skuldaábyrgð hverrar fjölskyldu og hins vegar fríverslunar við ESB er það auðvelt val .
Hefur Icesave-samninganefndin misskilið samningsaðstöðuna ? FRIÐRIK DANÍELSSON , verkfræðingur .
Frá Friðrik Daníelssyni 