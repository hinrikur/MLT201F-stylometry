Eftir Baldur Arnarson baldura@mbl.is Heimurinn stendur frammi fyrir þríþættum vanda .
Loftslagsbreytingar ógna vistkerfunum .
Jarðefnaeldsneyti er að ganga til þurrðar – og þar með sú ódýra olía sem knúið hefur neyslubyltinguna .
Og samanlagt verður þetta til að magna þriðja vandamálið , mikinn næringarskort í fátækum ríkjum .
Á þennan veg hefur indverska baráttukonan Vandana Shiva bók sína Soil Not Oil , sem er öðrum þræði rökstuðningur fyrir breyttum landbúnaðarháttum þar sem sjálfbærni og hagsmunir fátækustu þegnanna eru settir í öndvegi .
Það leynir sér ekki að Shiva , sem er heimsþekktur baráttumaður fyrir umhverfisvernd í þróunarríkjunum , er ástríðufull í baráttu sinni .
Sú ástríða skín í gegn í bók hennar sem er hörð en jafnframt nokkuð einhliða ádeila á framgöngu stórfyrirtækja í þriðja heiminum og viðleitni olíurisa til að seinka aðgerðum í loftslagsmálum .
Ekki er víst að allir Indverjar , svo dæmi sé tekið , muni fallast á að alþjóðavæðingin hafi einvörðungu orðið til ills í þessu fjölmenna landi .
Hugað verði að gæðum landsins Sú ályktun að í orku- og loftslagsvandanum felist tækifæri til nýsköpunar og umbóta á lífsskilyrðum fátækra er síður umdeild , ekki síst ákall hennar um að sjálfbærni skuli tryggð með því að huga að gæðum jarðvegs .
Gefum henni orðið : " Níu prósenta hagvöxtur á Indlandi byggist á því að þvinga smábændur til sjálfsvígs , að slíta rætur þjóðflokka við land þeirra til að ryðja fyrir námum , verksmiðjum og sérstökum efnahagssvæðum og því að menga árnar , " ( Soil Not Oil , 134 ) .
Shiva gagnrýnir einnig ásælni stórfyrirtækja í einkaleyfi á matjurtum .
Slíkt sé uppi á teningnum á Indlandi , þar sem fyrirtækin reyni að slá eign sinni á sameiginleg gæði .
Því liggur beinast við að spyrja hana út í baráttuna gegn erfðabreyttum matvælum og hvort hún telji að andstæðingar þeirra muni hafa sigur .
" Leyfðu mér að orða svarið við spurningunni á þennan veg : Ég held að við höfum unnið stríðið um fræin , ef svo má að orði komast , af því að fremstu vísindamennirnir í sameindalíffræði halda því nú fram að þessi tækni hafi mistekist .
Ef það eina sem hægt er að ná fram eftir tveggja áratuga rannsóknir eru tvær gerðir uppskeru [ ...
] er ljóst að ekki hefur tekist að afreka mikið .
Þessi uppskera hefur sett bændur í vanda .
Á Indlandi hafa 200.000 bændur framið sjálfsvíg , flestir á svæðum þar sem farið hefur fram ræktun á erfðabreyttri baðmull .
Við höfum því haft betur í hinum vísindalega ágreiningi , jafnframt því að hafa unnið afgerandi siðferðislegan sigur , með því að sýna fram á að það er rangt að allt fræ sé í höndum fárra stórfyrirtækja .
" – Geturðu vikið nánar að þessu ? " Árið 1987 sat ég ráðstefnu fyrirtækja sem í dag stjórna markaðnum með líftækni , erfðaverkfræði á sviði matvælaframleiðslu og notkunar efnavara í landbúnaði .
Þetta eru fyrirtæki sem eiga einkaleyfi fyrir fræ , fyrirtæki á borð við Monsanto .
Á ráðstefnunni var sagt að fyrirtækin sem hefðu yfir að ráða mestu af erfðabreyttu lífrænu efni og flestum einkaleyfum á þessu sviði , myndu hafa betur .
Þau hafa verið í kapphlaupi allar götur síðan [ ...
] Núna vilja sex stórfyrirtæki fá einkaleyfi á genum sem gagnast við ræktun sem stendur af sér loftslagsbreytingar .
Þau geta hins vegar ekki búið til slík fræ , þar sem þau hafa fjölbreytta eðliseiginleika , en það besta sem þau hafa afrekað er að kalla fram einstaka eðliseiginleika .
" Fyrirtækin í hættulegri stöðu Shiva heldur áfram og fer afar hörðum orðum um þessa viðleitni sem hún segir geta sett stórfyrirtækin í hættulega stöðu , ef upp kæmu hörmungar .
Hún telur að samtökum sínum hafi tekist að sýna fram á að tilraunir fyrirtækjanna séu siðferðislega rangar .
Sjálf hafi hún unnið þrjú dómsmál sem lúta að einkaleyfum með fræ , en eitt helsta baráttumál hennar er einmitt að tryggja að jurtir sem öldum saman hafa verið notuð til matar og lækninga á Indlandi verði í almannaeigu .
Þróunarjafnan endurskoðuð Shiva hefur einnig látið til sín taka í umræðum um vatnsskort , auk þess að vera höfundur bókarinnar Water Wars : Privatization , Pollution and Profit , sem kom út fyrir sjö árum .
" Á málþingi sem tímaritið The Economist stóð fyrir á netinu nýverið var ég kosin sigurvegari í rökræðum um kosti þess og galla að einkavæða vatnsauðlindir , " segir Shiva .
" Sex af hverjum tíu sem greiddu atkvæði eftir rökræðurnar töldu að ég hefði haft betur .
Hrunið er að leiða til viðhorfsbreytingar á Wall Street .
Vatni er misdreift um jörðina .
Skorturinn sem við stöndum frammi fyrir er hins vegar manngerður og tengist því að vatn hefur ekki verið sett í þróunarjöfnuna .
" – Hvað áttu við ? " Græna byltingin í landbúnaði , sem svo hefur verið nefnd , felur í sér tíföldun á því vatnsmagni sem þarf til matvælaframleiðslu .
Ef sú vatnssóun sem tæknivæddur landbúnaður hefur haft í för með sér yrði tekin með í reikninginn yrði litið svo á að hann fæli í sér sóun á náttúruauðæfum .
Ein afleiðing " grænu byltingarinnar " er þannig sú að hún hefur átt þátt í að mjög hefur gengið á grunnvatnsstöðuna .
Á sumum svæðum þarf að fara niður á 1.000 metra dýpi til að sækja vatn [ ...
] Einkavæðing á vatni er engin lausn á vatnsvandanum .
Það þarf að tryggja að vatn sé í almannaeigu .
" Shiva telur að lokum að taka þurfi hið olíufreka fæðudreifingarkerfi síðustu áratuga til endurmats .
" Um þessar mundir má rekja fjórðung losunar gróðurhúsalofttegunda til landbúnaðar .
Hver sá sem telur að þetta sé nútímaleg tækni er tveimur áratugum á eftir tímanum .
Hin raunverulega græna bylting er handan við hornið .
" Milljarður manna býr við skort á hreinu vatni Draga má úr sóun vatns í landbúnaði Vatnsauðlind Íslands er sú mesta í heimi Mannfjöldasprengjan mesta áskorunin JEFFREY D. Sachs , einn þekktasti hagfræðingur Bandaríkjanna , heldur því fram að mesta áskorun mannkyns á næstu áratugum sé að tryggja þeim 9 milljörðum sem muni byggja jörðina um miðja þessa öld viðunandi lífsskilyrði .
Aðspurð hvort hún taki undir þetta kveðst Vandana Shiva sammála þessu stöðumati .
Hún sé hins vegar ósammála þeirri kenningu Sachs , sem lögð sé fram í bók hans The End of Poverty , að leiðin út úr fátæktargildrunni sé fólgin í sköpun meiri verðmæta , jafnvel þótt það feli í sér eyðileggingu náttúruverðmæta .
" Hann dregur einnig þá röngu ályktun að leggja þurfi niður hefðbundinn landbúnað til að tryggja vöxt og slá á fátækt , " segir Shiva .
Hún heldur áfram og segir að í huga Sachs sé ekki hægt að vinna að þróunarmarkmiðum í gegnum landbúnað eða þróun fæðuframleiðslukerfa .
Sú ályktun sé röng .
Þá sýni hrunið fram á að sú ályktun hagfræðinga að framþróun hvíli nær eingöngu á auðsköpun kauphalla , ekki umgengni við náttúruauðæfi , sé á villigötum .
Þess ber að geta að í næstu bók sinni , Common Wealth , leggur Sachs megináherslu á ábyrga stjórn auðlinda , nokkuð sem Shiva tekur undir að beri að hafa í huga í samhengi þessarar gagnrýni .
Þarf að stórauka fæðuframleiðsluna VANDANA Shiva fæddist í ríkinu Uttarakhand á Norður-Indlandi í nóvember 1952 .
Hún er eðlisfræðingur að mennt – doktorsritgerð hennar var á sviði skammtafræði – og afkastamikill höfundur vísindagreina .
Á níunda áratugnum setti hún af stað samtökin Navdanya til að berjast fyrir verndun líffræðilegrar fjölbreytni og lítur svo á að hún deili Lennon-Ono-friðarverðlaununum , sem hún hlaut í fyrra , með þeim .
Hún hefur skrifað fjölda bók sem komið hafa út hjá South End Press .
Ekki til hamborgarar fyrir alla " Frjósamt land er takmarkað .
Sérhver hagfræðingur skilur að land er vara sem getur aðeins hækkað í verði .
Ef til vill er tæpur þriðjungur af yfirborði jarðar ræktanlegur .
Hlutfallið er þó umdeilt .
Það yrði til dæmis aldrei samþykkt að ryðja Amazon-skóginn fyrir ræktun , " segir Luca Montanarella , yfirmaður jarðvegsupplýsinga hjá rannsóknamiðstöð framkvæmdastjórnar Evrópusambandsins , um baráttuna um frjósamt ræktarland .
– Því er spáð að um miðja öldina verði íbúafjöldi jarðar kominn í 9 milljarða .
Er raunhæft að allt þetta fólk muni geta tileinkað sér neyslumynstur Vesturlandabúa ? " Það fer eftir því hvað það borðar .
Ef mannhafið borðar einfalda fæðu , svo sem pasta , hrísgrjón , salat og tómata þá er án nokkurs vafa til nóg land .
Þróunin er hins vegar sú að með auknum efnum neytir fólk meira próteins , svo sem í kjöti og mjólkurvörum , sem krefst margfalt meira landrýmis , vatns og næringarefna .
Fullyrða má að ef þeim fjölgar mikið sem taka upp slíka neysluhætti verði ekki til nóg land .
" – Má að sama skapi ætla að ört vaxandi millistétt Asíu geti tileinkað sér neyslumynstur okkar ? " Já , en það yrði á kostnað aukinna þjáninga þeirra bágstöddustu .
Ríkir myndu þá fá nóg að borða , hinir ekki .
Ég er hins vegar ekki svartsýnn .
Sú stund mun renna upp að alþjóðasamfélagið gengur til samninga um það hvernig unnt er að tryggja öllum jarðarbúum nægan aðgang að mat .
Fólk verður að skilja samhengið í fæðuframboði jarðar .
" – Hvað er til ráða ? " Ég tel að ef verslunin væri frjálsari og markaðirnir opnari , einkum með landbúnaðarvörur , þá yrði auðveldara að fella saman framboð og eftirspurn með heilbrigðari hætti .
Ýmsar þjóðir og stórfyrirtæki eru nú að flytja hluta af matvælaframleiðslu sinni til fátækari landa , meðal annars með því að kaupa þar upp ræktunarlönd í stórum stíl .
Slíkt væri í raun óþarft ef verslun með matvæli milli landa væri frjálsari .
Það eru 1,6 milljarðar bænda í heiminum en aðeins 50 milljónum þeirra tekst að selja vörur sínar , langflestir búa við sjálfsþurftarbúskap .
" – Mun neyslumynstrið í Evrópu breytast að frumkvæði ESB ? " Fólk breytir lífsháttum sínum þegar það skilur að það getur lifað lengra og betra lífi með heilbrigðari lífsháttum .
Ég trúi ekki að nálgun vandans ofan frá geri gagn .
" Montanarella víkur því næst að nauðsyn traustra upplýsinga um jarðveg og landgæði sem hann vildi sjá í sama farvegi og hjá milliríkjanefnd Sameinuðu þjóðanna um loftslagsbreytingar .
