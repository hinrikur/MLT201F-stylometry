KRUFNING á líki poppkóngsins Michaels Jacksons hefur leitt í ljós að enginn annar átti hlut að dauða hans og ekkert fannst er þótti grunsamlegt .
Enn er þó beðið eftir niðurstöðum úr lyfjaprófum en nokkrar vikur gætu liðið þar til þær berast .
Jarðneskar leifar söngvarans hafa nú verið afhentar fjölskyldu hans en ekki er búið að ganga frá því hvenær Jackson verður borinn til grafar .
Krufningin tók þrjár klukkustundir en nánari upplýsingar um hana verða ekki gerðar opinberar að svo stöddu .
Rannsókn á skyndilegum dauða Jacksons er því enn í gangi og verður málinu ekki lokið fyrr en niðurstöður úr lyfjaprófum berast .
Búist er við þeim eftir fjórar til sex vikur .
Einkalæknir Jacksons varð vitni að því þegar popparinn féll niður og reyndi hann að endurlífga söngvarann þar til bráðaliðar komu á staðinn .
Lögfræðingur fjölskyldu Jacksons segist hafa haft áhyggjur af verkjalyfjanotkun kappans .
Jackson hefur fengið lyfseðla fyrir verkjalyfjum í fjöldamörg ár eftir að hann slasaðist fyrr á ferli sínum .
Lögreglan yfirheyrði einkalækni Jacksons á fimmtudag og vill ræða betur við hann en ekki hefur náðst í hann síðan þá .
Lögreglan segir hann þó ekki vera grunaðan um neinn glæp .
