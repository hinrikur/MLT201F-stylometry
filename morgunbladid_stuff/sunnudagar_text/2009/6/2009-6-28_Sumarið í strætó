JÓRUNN Frímannsdóttir , stjórnarformaður Strætó bs. , skrifaði grein í Morgunblaðið fyrir stuttu .
Þar er ágætur rökstuðningur fyrir því að almenningur nýti sér almenningssamgöngur nú þegar kreppir að og einkabílaeign verður mörgum ofviða .
Greinin hefst á fullyrðingu þess efnis að almenningssamgöngur í Reykjavík standist fyllilega samanburð við þau lönd sem við berum okkur helst saman við .
Þessa fullyrðingu setur greinarhöfundur fram sem almennan sannleik og gerir enga tilraun til rökstuðnings en hér með er óskað eftir honum .
Jórunn segir að Strætó bs .
sé að vinna sér traust og fastan sess í hugum íbúa höfuðborgarsvæðisins og hún mælir með því að fólk nýti sér netið til kaupa á farmiðum eða strætókorti og láti senda sér kortin heim .
Jórunn segir að " sumarið sé kjörinn tími til að prófa þetta " .
Formaður Strætó bs .
hefði kannski átt að velja sér heppilegri tíma til að benda á því staðreyndin er sú að yfir undirritaðan rignir kvörtunum vegna niðurskurðar vegna sumaráætlunar Strætó bs .
Dæmi um þetta er til að mynda " þjónusta " við starfsmann á Landspítala sem býr í Breiðholti og á að hefja vinnu kl. 08.00 .
Í maí síðastliðnum gat hann tekið leið 3 og gengið út úr strætó um 07:50 við vinnustað sinn , en eftir að sumaráætlun er gengin í gildi þarf starfsmaðurinn að fara mun fyrr af stað frá heimili sínu og er mættur skv. áætlun strætó kl. 07:31 .
Fulltrúi VG í hverfisráði Laugardals hefur bent á það að í hverfinu býr hátt hlutfall eldri borgara sem nýtir strætó innan hverfis ( m.a. til að heimsækja heilsugæslustöð og sækja vörur í verslanir ) en breyting leiðakerfisins gerir þetta í mörgum tilvikum illmögulegt .
Dæmin eru fleiri og hvet ég notendur strætó til að koma þeim á framfæri í fjölmiðlum .
Staðreyndin er nefnilega sú að þjónusta Strætó hefur versnað með árunum og á því eru sjálfsagt margar skýringar .
Ein ástæðan er sú að sveitarfélögin á höfuðborgarsvæðinu ganga ekki í takt hvað þetta mál varðar þó svo að samhljómur sé meiri eftir að hægrimenn tóku við í borginni .
Þannig voru átök innan byggðasamlagsins um eflingu almenningssamgangna í tíð R-listans .
Fjárhagsáætlun 2005 var til að mynda aðeins samþykkt með atkvæðum fulltrúa Reykjavíkurborgar og Hafnarfjarðar þar sem fulltrúar hinna sveitarfélaganna vildu ekki setja meira fjármagn í rekstur Strætó bs .
á því fjárhagsári .
Vinstri græn í Reykjavík hafa frá því í sveitarstjórnarkosningum 2006 lagt til að byggðasamlagið um Strætó verði leyst upp eða a.m.k. að veigamiklum þáttum í skipulagi þess verði breytt .
Ástæðan er sú að samstarf sveitarfélaganna hefur ekki skilað þeirri eflingu almenningssamgangna sem til var ætlast og því ætti reksturinn að vera í höndum hvers sveitarfélags fyrir sig , þó að um sameiginlegt leiðakerfi verði að ræða .
Reykjavíkurborg á um 65% hlut í Strætó bs .
og ber í því ljósi ábyrgð á jafn stóru hlutfalli af öllum kostnaði við rekstur byggðasamlagsins .
Það var hins vegar svo um hnútana búið við stofnun samlagsins að því verður ekki slitið nema tveir þriðju hlutar fulltrúa sveitarfélaga samþykki það en borgin á aðeins einn fulltrúa af sjö í stjórn Strætó bs .
Einhliða úrsögn þýddi það að borgin fengi hlutinn sinn greiddan út á 20 árum .
Í grein sinni nefnir Jórunn það að verið sé að vinna að stefnumótun Strætó bs .
og er henni nú lokið af hálfu byggðasamlagsins og lítill metnaður þar .
Að þessari vinnu hefur minnihlutinn í Reykjavík ekki komið en þar er að finna fimm ára áætlun um reksturinn .
Borgarstjórn á eftir að taka afstöðu til stefnunnar og af því tilefni bókuðu borgarfulltrúar VG á síðasta borgarstjórnarfundi eftirfarandi : " Áherslur Vinstri grænna voru sendar fulltrúa borgarinnar í stjórn Strætó bs .
og nú þegar til stendur að senda stefnumótunina til sveitarfélaganna til umsagnar og afgreiðslu munu Vinstri græn fylgja þeim fast eftir .
Markmið Vinstri grænna eru að : Haldið verði íbúaþing um málefni Strætó bs .
áður en stefnumótun er kláruð .
Það verði fullreynt að ekki takist að slíta byggðasamlaginu án þess að skaða borgina verulega .
Samkomulag verði gert um afmarkað grunnet stofnleiða á milli sveitarfélaganna en staðbundnar leiðir verði á ábyrgð viðkomandi sveitarfélags sem verði heimilt að auka og bæta þjónustuna innan marka sveitarfélagsins á eigin kostnað og engin skilyrði verði sett sem aftri því .
Ásættanlegt þjónustumarkmið sé í samkomulaginu og trygging að það haldi .
Minnihlutinn í Reykjavík fái aðkomu að stjórn Strætó bs .
Innri endurskoðun Reykjavíkurborgar fari með innri endurskoðun Strætó bs .
á grundvelli verksamnings sem þegar hefur verið lagður fram í borgarráði .
Engar gjaldskrárhækkanir í eitt ár .
Felli ríkið niður gjöld eða veiti fjármagn til almenningssamgangna verði sveitarfélögunum , hverju fyrir sig , heimilt að nýta það fjármagn sem fengist vegna þeirrar ákvörðunar , til aukinnar og bættrar þjónustu .
Náist þessi markmið mun stefnumótunin án efa nýtast í þágu fyrirtækisins og allra íbúa höfuðborgarsvæðisins .
" Höfundur er borgarfulltrúi Vinstrihreyfingarinnar – græns framboðs .
