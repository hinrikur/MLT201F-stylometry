10. júní 1979 : " Sjómannadagurinn í Reykjavík og Hafnarfirði og raunar víðar um landið hefur lagt mikið af mörkum í sambandi við ýmis hagsmunamál sjómanna .
Þar munar mest um hið gífurlega átak , sem gert hefur verið í málefnum aldraðra og ekki má gleyma sumarbúðunum í Grímsnesi .
Á hinn bóginn er því ekki að leyna , að sá mikli skuggi hvílir yfir þessum sjómannadegi , að vinnustöðvun hefur verið á farskipaflotanum um margra vikna skeið og engar verulegar líkur á , að úr rætist í bráð .
Jafnframt er svo komið vegna mikilla olíuverðshækkana að grundvöllurinn er brostinn undan útgerðinni , en ný fiskverðsákvörðun hefur látið á sér standa .
Fyrir þessar sakir horfir nú svo sem allur fiskiskipaflotinn stöðvist á morgun .
Vissulega er kreppan vegna olíuverðshækkana utanaðkomandi .
En það breytir þó ekki því , að áfallið verður meira en ella vegna þeirrar óstjórnar , sem verið hefur .
" 11. júní 1989 : " Sú skoðun hefur lengi verið uppi , að ein af forsendum þess að skapa mætti hér heilbrigðara efnahagslíf væri sú , að draga úr þátttöku og áhrifum ríkisins í fjármálakerfinu .
Á meðan ríkisvaldið væri svo áhrifamikið í bankakerfinu væri ekki hægt að búast við því , að útlánastefna bankanna markaðist eingöngu af sjónarmiðum heilbrigðs atvinnurekstrar .
Þess vegna er ástæða til að fagna því sérstaklega , að ríkisstjórnin hefur nú undirritað samkomulag um að selja einn ríkisbankanna til einkaaðila .
Í annan stað er augljóst , að þessi kaup einkabankanna og fyrirhuguð sameining þeirra fyrir mitt næsta ár styrkir mjög stöðu einkarekstrar í fjármálakerfinu .
Hingað til hafa einkabankarnir verið of litlir og þess vegna ekki haft burði til þess að takast á við meiriháttar verkefni í atvinnulífinu .
Nú verður til einkabanki , sem nálgast Landsbankann að stærð .
Sú staðreynd á eftir að hafa áhrif í atvinnulífi hér á næstu árum .
" 