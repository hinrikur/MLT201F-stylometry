26. Guð Jesú Krists þekkir og skilur þær stóru og erfiðu spurningar , sem leita á okkur öll og oft með lamandi þunga : Hvers vegna er veröld mannsins eins og hún er ? Hvers vegna synd og myrkvun , miskunnarleysi og myrkraverk ? Og öll þessi þjáning saklausra , öll þessi óskýranlegu áföll , slys , ógnir , og þungu harmar ? Á þessu er engin sú skýring til , sem mannlegur skilningur ræður við .
Guð verður að bíða með að leysa miklu gáturnar fyrir okkur þangað til náðin hans er búin að umskapa okkur og fullkomna í eilífu ríki sínu .
Já , hann fullkomnar allt , sem hann fær að umskapa , hvern þann hug og vilja , sem gefur sig náð hans á vald .
Og það ættum við að geta skilið , að á mælikvarða eilífðar er allur sá tími , sem við skynjum og mælum , ekki nema örbrot úr andrá .
Miðað við aldur elstu jarðlaga á Íslandi og þeirra steingerðu votta um jarðneskt líf , sem finnast þar , erum við , sem nú lifum og hrærumst á Íslandi , nánast samtímamenn þeirra manna , sem fyrstir námu hér land .
Ef við látum aldur heimsins samsvara einu ári , þá er ekki nema ein sekúnda síðan maðurinn fór að láta eithvað að sér kveða á þessum hnetti , jörðinni .
Ég er ekki að minna á þetta af því að eilífðin sé endalaus tími .
Hún er enginn tími .
Hún er veruleiki , sem við getum ekki gert okkur neina grein fyrir , síst með okkar mannlega tímaskyn að mælikvarða eða leiðarljósi .
En dæmin , sem ég tók , sýna , hvað við erum skammlífar dægurflugur á mælikvarða þess jarðneska tíma , sem við getum skynjað og mælt .
Sú staðreynd mætti nægja til þess að láta okkur skiljast , að það er ekki meðfæri mannlegrar hugsunar að rýna djúpt inn í eilífð Guðs eða huga hans .
Það sem mennskur hugur nær að rúma og skilja af því , sem altilveran á í fórum sínum , getur ekki verið meira en sem svarar einum daggardropa miðað við vatnið í öllum höfum og skýjum .
Krossinn , uppljómaður af sigri upprisunnar , er lykiltákn kristins dóms .
Þar höfum við skýra og harla nærgöngula mynd af því , að Guð þyrstir að hjálpa og hvað hann er reiðubúinn að leggja á sig til þess að koma hjálp sinni fram .
Og hvað hann megnar að gjöra , hvernig hann getur breytt böli í blessun , neyð í náð .
Höfum þetta í huga , þegar við biðjum .
Frá upphafi hefur það auðkennt kristna menn að gera krossmark fyrir sér í nafni heilagrar þrenningar , þegar þeir biðja .
Þannig heilsum við degi og nótt , rifjum þá upp , að við erum frá skírnarstundu merkt þeim sigri , sem Guð vann í Kristi .
Og biðjum þess , að sá sigur beri þann ávöxt í eigin sál , sem Guð þráir og þyrstir í .
Það er forsenda þess að bænin geti orðið lykill að hafa það fyrst og fremst í huga , hver sá Guð er , sem birtist og talar til okkar í lífi og orðum Jesú Krists .
Þú þarft aldrei að vekja hann , aldrei að kalla hann á vettvang eða minna hann á þig .
Þú þarft að vakna til hans , minna þig á hann , minnast þess að náðin hans er að leita þín til þess að hjálpa þér og blessa þig .
Þetta er höfuðatriði í bænalífinu .
Það sýna allar þær bænir , sem miklir bænamenn hafa látið eftir sig , allar þær , sem við finnum í arfi kirkjunnar og bera uppi allt helgihald hennar .
Ég vegsama þig , faðir , herra himins og jarðar , segir Jesús .
Þetta hefur verið grunntónninn í bænalífi hans ( Matt .
11,25 ) .
Faðir , ég þakka þér , að þú hefur bænheyrt mig , segir hann við gröf vinar síns ( Jóh .
11,41 ) .
Þetta veit hann fyrirfram , það er forsenda hjá honum , áður en hann ber fram beiðni sína um , að sá vinur hans fái lífið aftur .
Þó þekkti Jesús sárustu vonbrigði .
Hann var heila nótt á bæn , áður en hann valdi postula sína , en einn þeirra sveik hann .
Hann grét yfir Jerúsalem , af því að bæn hans fyrir henni bar ekki sýnilegan árangur .
Og postulinn mikli , Páll , segir opinskátt frá því , að hann eigi við sjúkdóm að stríða og að hann hafi beðið Guð að lækna sig af honum ( 2 .
Kor .
12 , 8 ) .
En Guð hafði annað í huga : Náð mín nægir þér , sagði hann , máttur minn á að fullkomnast í veikleika þínum .
Ætli það sé ekki svo , að Guð krossins geti verið að vinna mestu máttarverkin þegar okkur finnst hann vera veikastur ? Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
