Nicole Nicolaus kom til Íslands sem au-pair fyrir nær átta árum .
Dvölin varð lengri en til stóð en hún fór í nám , lærði grafíska hönnun við Listaháskóla Íslands og vinnur nú hjá 66° Norður .
Ævintýraþráin dró þessa ungu , þýsku konu hingað til lands en hún hefur skemmtilega sýn á landann og veit að hlutirnir eiga það til að reddast .
Eftir Ingu Rún Sigurðardóttur ingarun@mbl.is Nicole Nicolaus var að leita sér að áskorun eftir stúdentspróf og langaði að hleypa heimdraganum .
" Mig langaði að fara til einhvers sérstaks lands og au-pair var góð leið til að gera það , " segir Nicole , sem er fædd í Leipzig í þáverandi Austur-Þýskalandi fyrir tæpum 28 árum .
Hún komst að því að mögulegt væri að fara til Íslands og eftir að hafa fengið þau svör hjá móður sinni að þar væri mjög kalt og allt á kafi í snjó fékk hún bara meiri áhuga .
" Allir sem ég spurði höfðu neikvæðar skoðanir og það gerði mig bara ákveðnari í að fara .
Svo kom landið mér skemmtilega á óvart og hér er ég búin að vera í átta ár með stuttum hléum , " segir hún .
" Ég ætlaði að vera hér í 11 mánuði en lenti hjá svo yndislegri fjölskyldu , sem hjálpaði mér mikið og styrkti mig í því sem mig langaði til að gera , " segir Nicole , sem fór í Myndlistaskóla Reykjavíkur og fékk síðar inngöngu í Listaháskóla Íslands .
" Ég sótti líka um skóla í Þýskalandi en þar beið mín að taka inntökupróf með kannski þúsund öðrum , " segir Nicole , sem ílengdist hér .
Til viðbótar komst hún sér til undrunar einnig inn í Listdansskóla Íslands en ákvað að fara frekar í LHÍ .
Þótt dansáhuginn væri mikill var draumurinn um að verða grafískur hönnuður sterkari .
Eftir útskrift árið 2006 fékk hún vinnu hjá auglýsingastofunni Fíton , var þar í tvö ár og líkaði vel .
" Mömmu fannst þetta reyndar orðið gott .
Hún vildi fá stelpuna sína heim , " segir Nicole , sem er í betri stöðu nú en áður ef hún hefði hug á því að flytja aftur til Þýskalands , þar sem hún hefur safnað áhugaverðri starfsreynslu í ferilskrána sína .
Íslenskunámskeið í sjoppu Nicole talar fyrirtaks íslensku og auk þess að læra hana af eins og átta ára börnunum , sem hún var að passa þegar hún kom fyrst til landsins , lærði hún málið í hinum ýmsu vinnum sem hún var í samhliða námi .
" Meðan ég var í Myndlistaskólanum þurfti ég að útvega mér pening og vann á vídeóleigusjoppu .
Þetta var besta íslenskunámskeið sem ég hefði getað fengið .
Þarna þurfti ég virkilega að tala og afgreiða nammi og pulsur .
Svo vann ég líka á upplýsingamiðstöðinni niðri í bæ .
" Hún var ennfremur eini útlendingurinn í Myndlistaskólanum og í bekknum sínum í LHÍ .
" Það var ekki í boði annað en að tala málið .
Ég þurfti að halda kynningarnar mínar á íslensku .
" Síðustu mánuði hefur Nicole starfað hjá 66° Norður en skrifstofur fyrirtækisins eru í Miðhrauni í Garðabæ .
Hún er ánægð í vinnunni og er núna að vinna að því að hanna merki og umbúðir fyrir tvær nýjar prjónalínur .
Nicole vann eftir útskrift sem nemi hjá grafíska hönnunarfyritækinu Buero Destruct í Bern í Sviss og var síðan í nokkra mánuði hjá auglýsingastofunni ddb í Berlín í heimalandinu í haust .
Hún flutti aftur til Íslands í janúar og fannst mörgum vina hennar það óðs manns æði að koma hingað í kreppuna .
Frá Berlín beint í kreppuna " Það var þvílík áskorun að reyna að komast aftur inn í samfélagið , að finna vinnu á meðan aðrir voru að missa vinnuna .
Ég sótti um á öllum stöðum sem mér þóttu skemmtilegir og fór ekki eftir atvinnuauglýsingum , " segir Nicole , sem telur að jákvætt viðhorf hafi skipt máli .
" Mig langaði til að láta á þetta reyna .
Og þetta tókst , ótrúlegt en satt .
Það þýðir ekkert að grafa sig ofan í holu og hugsa að allt sé ömurlegt .
" Segja má að 66° Norður sé mjög íslenskt fyrirtæki á sama tíma og það er alþjóðlegt .
Hún segir vini sína í Þýskalandi hafa þekkt vörumerkið þegar hún sagði þeim frá nýju vinnunni .
Hún segir að Ísland hafi haft áhrif á hönnun sína .
" Ég hugsa minna þýskt en áður , " segir Nicole , sem jafnframt hefur tileinkað sér vinnubrögðin úr Listaháskólanum , " að hugsa út frá hugmyndum og vinna út frá þeim , " en önnur vinnubrögð tíðkist jafnan í Þýskalandi .
" Svo hefur það áhrif á mann að vera við sjóinn .
Hérna finnst mér heldur ekki of mikið stress í vinnu .
Það er vissulega mikið að gera allan daginn en fólk fer heim klukkan fimm eða sex .
Í Berlín kynntist ég 14 tíma dögum með óborgaðri yfirvinnu .
Ég velti fyrir mér hvenær í ósköpunum ég gæti hitt vini mína eða ætti að njóta þess að vera í Berlín .
" En finnst henni Íslendingar þá ekki eins stressaðir og þeir telja sig sjálfir vera ? " Mér finnst Íslendingar mjög óstressaðir .
Þeir eru kannski stressaðir milli níu og fimm en það góða við að vera hér er að þú veist að þetta reddast allt á endanum .
Ég varð miklu stressaðari í Þýskalandi og vissi að margir hlutir myndu ekki reddast .
Hér er fólk opið fyrir því að redda og hjálpa til og finnst það ekkert mál .
" Nicole finnst Íslendingar sumsé ekkert sérstaklega stressaðir en þá víkur hugurinn að annarri mýtu um landann , að það sé svo erfitt að kynnast fólki hér .
Almenningssamgöngur erfiðar " Það er erfitt því Íslendingar eru frekar lokaðir og erfitt að komast inn í hóp .
Ég er að vinna í því að stofna minn eigin saumklúbb og það gengur bara ágætlega ! Ég á marga góða vini en samskiptin eru samt öðruvísi en í Þýskalandi .
Ef þú ert útlendingur án fjölskyldu og æskuvina er þetta erfitt og gæti verið einmanalegt .
Ég vildi að ég gæti sagt að þetta væri ekki satt en þetta er því miður rétt .
En maður þekkir hins vegar alla ef maður labbar Laugaveginn ! Ég neita því ekki en það er kannski meira á yfirborðinu .
" Nicole hefur kynnst mörgum hliðum landsins og landans sem henni líkar vel við en eitt sem fellur henni ekki eins vel í geð er almenningssamgöngurnar .
" Þær geta verið hræðilegar .
Ég bjó í Grafarholtinu og var þá tvo og hálfan til þrjá tíma á leiðinni í vinnuna hér í 66° Norður .
Ég þurfti að skipta tvisvar og leggja af stað klukkan sjö til að vera kannski komin hálftíu , ef ég hefði ekki misst af einhverri tengingu , " segir hún en það segir sig sjálft að við þetta ástand var ekki hægt að búa og er Nicole nú flutt í Vesturbæ Reykjavíkur .
" Ég er fegin að vera flutt , núna er ég 45 mínútur á leiðinni og skipti einu sinni .
Allt annað líf .
Ég var á bíl í fyrra og það er vissulega meira frelsi sem fylgir því þegar almenningssamgöngurnar eru svona .
" Fjölbreytilegt starf Nicole hefur tileinkað sér ákveðna fjölbreytni í vinnu sinni sem grafískur hönnuður eins og sjá má á vef hennar , nicolenicolaus.com .
" Mér finnst gott að geta verið fjölbreytt , geta prófað ýmislegt í stað þess að festast í einum stíl .
Auðvitað hefur maður vissan stíl en ég er ekki alltaf með sama teikningastílinn .
Mér finnst gaman að nálgast verkefni frá mismunandi sjónarhornum og prófa nýjar leiðir .
Ég held að með þessu hafi ég meira upp á að bjóða og fái fleiri verkefni , " segir Nicole , sem sér ekki eftir starfsvalinu .
" Ég elska starfið mitt mjög mikið , það er svo fjölbreytt og skapandi .
Það er mjög skemmtilegt .
Ég held ég hafi ekki séð eftir þessu einu sinni .
Það er alltaf gaman að prófa eitthvað nýtt og láta reyna á hvar mörkin manns liggja .
" ÍS-fólkið lifnar við EITT af verkefnum Nicole er barnafatalína fyrir Hagkaup , sem hún vann með vinkonu sinni , fatahönnuðinum Elmu Backman .
Línan , sem ber nafnið ÍSlendingar , var gerð í kjölfar þess að þær unnu hönnunarkeppni Hagkaups 2008 fyrir barnafatalínu og er hún nýkomin í verslanir .
Línan er skreytt ÍSlendingum , skrautlegum karakterum , sem bera nöfn eins og Álfadís og Rokkís , og líkjast ísi í formi .
" Hugmyndin kom , eins og það er oftast , þegar maður býst alls ekki við því .
Ég var í Washington en við hjá Fíton fórum í árshátíðarferð þangað .
Ég byrjaði að teikna á fundi en það var mjög heitt úti og mér datt í hug að gera persónur úr ís .
Ég geymdi teikningarnar í skissubókinni minni , fannst þetta skemmtileg hugmynd en gerði ekkert meira við hana þá .
" Það breyttist þegar hún lenti í árekstri í fyrra og vantaði 200.000 krónur í viðgerðarkostnað .
" Þá auglýsti Hagkaup hönnunarsamkeppni og þar voru 200.000 krónur í verðlaun .
Þá fór ég í skissubókina og velti fyrir mér hvort ég ætti eitthvað sem ég gæti notað , " segir Nicole , sem endurnýjaði kynnin við ÍS-fólkið og vann hugmyndina frekar .
" Fötin eru nýkomin í búðir og mér skilst að viðtökurnar hafi verið góðar .
Ég hef aldrei unnið svona langt verkefni áður en þetta tók alveg heilt ár og heilmikið ferli að baki .
Það er mjög gaman að geta loksins sýnt fólki þetta , " segir hún , en fatalínan ÍSlendingar samanstendur m.a. af hettupeysum , buffum , leggings , nærfötum og bolum og fæst bæði sérstök stráka- og stelpulína .
" Ég skapaði karaktera sem ég ímyndaði mér að krakkar á aldrinum 2-7 ára hefðu áhuga á , " segir hún en fötin koma í stærðum 92-122 cm .
Borða ís í hvaða veðri sem er Ísinn er bæði notaður lítill í mynstri og stór á sumum flíkunum .
" Svo gerðum við líka blöðrur og litabók þar sem karakterunum er lýst .
" Hún segir línuna " snúast ekki síst um hvað Íslendingar eru skemmtilegir og jákvæðir , því þeir borða ís í hvaða veðri sem er , það skiptir ekki máli hvort það er sól , snjór eða rigning ! Íslendingar borða alltaf ís .
Í Þýskalandi borðar maður bara ís á sumrin .
Ég fór um daginn í ísbúðina við Hagamel og það var biðröð út úr dyrum .
Þessir Íslendingar , hugsaði ég með mér , þeir eru alltaf að fá sér ís .
" 