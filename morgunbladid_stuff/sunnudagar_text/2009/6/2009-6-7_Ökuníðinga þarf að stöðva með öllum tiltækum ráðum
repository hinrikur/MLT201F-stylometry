Á ÁRUNUM 1998-2008 voru 36 banaslys í umferðinni rakin til ölvunaraksturs .
Ölvunarakstur er þriðja algengasta orsök banaslysa í umferðinni á Íslandi á eftir hraðakstri og vanrækslu á notkun bílbelta .
Árin 2005-2007 fórust 6 í banaslysum þar sem orsökin var ólögleg fíkniefni .
Önnur " lögleg " lyf koma einnig við sögu í banaslysum , þá helst slævandi verkjalyf sem fólk misneytir eða varar sig ekki á .
Hliðarverkun ölvunar- og fíkniefnaaksturs er sú staðreynd að oft eru ökumenn í andlegu ójafnvægi sem leiðir til þess að þeir rjúka af stað eftir rifrildi eða deilur við annað fólk .
Af því leiðir að dómgreindin skerðist sem verður m.a. til þess að fólk notar ekki bílbelti og ekur hratt og glæfralega .
Um leið setur það sig og aðra í hættu í umferðinni eins og slysin sanna .
Rannsóknarnefnd umferðarslysa hefur rannsakað 1-2 svona slys á hverju ári .
Þau verða gjarnan að næturlagi eða undir morgun á sumrin .
Nýlegar tölur frá Umferðarstofu vekja einnig ugg .
Á síðustu tveimur árum hefur umferðarslysum , þar sem ölvun við akstur kemur við sögu , fjölgað um helming .
Á sama tíma berast tölur frá lögreglunni um fækkun kæra vegna ölvunaraksturs .
Af því mætti ætla að ölvunarakstur væri á undanhaldi – en svo er því miður ekki miðað við þann mikla fjölda sem lendir í umferðarslysi undir áhrifum áfengis .
Ég hef lengi haldið því fram að umferðarlöggæsla á Íslandi sé engan veginn viðunandi miðað við fjölda umferðarslysa og ökutækja .
Ástæða þess að kærum vegna ölvunaraksturs fækkar er augljóslega sú að umferðarlöggæslan er ekki nægilega mikil .
Menn komast einfaldlega upp með að aka undir áhrifum áfengis eða fíkniefna .
Að undanförnu hef ég í starfi mínu sem forvarnafulltrúi VÍS heimsótt fjölda grunnskóla með fræðslu um afleiðingar umferðarslysa .
Í samtali við nemendur hef ég orðið vör við að akstur án ökuréttinda virðist vera allt of algengur í aldurshópnum 15-16 ára .
Börnin segja að bílar foreldra eða systkina séu " fengnir að láni " – oft að nóttu til þegar enginn verður þess var .
Í mörgum tilfellum eru börnin einnig skilin eftir ein heima á meðan foreldrar eða aðrir forráðamenn eru að heiman í lengri eða skemmri tíma , e.t.v. erlendis , og þá nota börnin tækifærið og aka heimilisbílnum .
Nú kann margur að ætla að þetta sé orðum aukið en því miður hef ég ástæðu til að ætla að svo sé ekki .
Þegar ég spyr hvort þau óttist ekki að verða stöðvuð af lögreglunni er svarið einfalt : " Maður er aldrei stoppaður og svo eru heldur engir löggubílar á ferðinni .
" Varla þarf að taka fram hversu varhugavert það er fyrir barn að aka vélknúnu ökutæki án þess að hafa hlotið lögbundna ökukennslu .
Ég vil hvetja foreldra til þess að vera vel á verði gagnvart þessu og skilja bíllyklana sína ekki eftir á glámbekk .
Best af öllu er þó að gera börnunum grein fyrir þeirri hættu sem af slíkum háskaakstri getur hlotist .
Þá vil ég vara eindregið við niðurskurði á löggæslu og þá sérstaklega umferðarlöggæslu .
Enginn einn þáttur í samfélaginu er eins hættulegur og akstur vélknúinna ökutækja .
Árlega deyja að meðaltali 24 í umferðarslysum á Íslandi og hundruð slasast alvarlega .
Á síðustu fimm árum hafa 9 ungmenni látist af völdum ofsaaksturs en sá hraði sem skilgreindur er sem " ofsaakstur " er kominn langt yfir öll mörk og ávísun á örkuml eða dauða ef eitthvað út af ber .
Slíkt háttarlag í umferðinni er hægt að fyrirbyggja með forvörnum sem ná til mjög margra en alltaf eru til einstaklingar sem láta sér ekki segjast .
Til þess að koma böndum á þá dugar fátt annað en öflugt lögreglueftirlit og haldlagning á ökutækinu í verstu tilfellunum .
Svo virðist sem þeirri heimild hafi ekki enn verið beitt þótt margir einstaklingar hafi ítrekað brotið gróflega af sér í umferðinni og ættu alls ekki að hafa forráð yfir vélknúnu ökutæki .
Hert viðurlög við alvarlegum umferðarlagabrotum og hækkun sekta eru ekki til neins ef þeim meðulum er ekki beitt til þess að uppræta ökuníðinghátt í umferðinni .
Í hönd fer líklega eitt mesta ferðasumar í langan tíma .
Landinn virðist ætla að flykkjast út á þjóðvegina í sumar og því hefur oft verið þörf en nú er nauðsyn .
Við sem förum að reglum í umferðinni , og það gerum við flest , eigum skýlausan rétt á að ferðast um vegi þessa lands án þess að við og ástvinir okkar séu í bráðri lífshættu vegna þeirra sem beita ofbeldi í umferðinni með ofsaakstri , ölvunar- eða fíkniefnaakstri eða bara vegna þess að þeir álíta sig ódauðlega einræðisherra á vegum landsins .
Þá ber að stöðva með öllum tiltækum , löglegum ráðum .
Hremmingar undanfarinna mánuða hafa reynt á þolrif almennings svo ekki sé harmleikjum umferðarinnar bætt við .
Nóg er nú samt .
Höfundur er forvarnafulltrúi hjá VÍS .
