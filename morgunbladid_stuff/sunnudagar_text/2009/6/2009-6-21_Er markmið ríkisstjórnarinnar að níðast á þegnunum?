ÍSLENSKA þjóðin er í vanda , miklum vanda , ekki er um það deilt .
Vandinn er , að tiltölulega fáum einstaklingum tókst með glópsku og taumlausri græðgi að fella íslenska bankakerfið .
Hvað gerði þjóðin þegar hrunið varð ? Hún krafðist aðgerða ; * Afsagnar stjórnenda FME ( Fjármálaeftirlitsins ) * Afsagnar Davíðs Oddssonar seðlabankastjóra .
* Kosninga .
* Refsingar þeirra sem ollu hruninu .
Fyrstu þrír liðirnir eru uppfylltir og sá fjórði í framkvæmd .
Kosningar hafa farið fram og meirihluti þjóðarinnar hefur valið sér þing og ríkisstjórn , þing og ríkisstjórn sem á að leiða þjóðina út úr þeim ógöngum sem hún er komin í og það á sem sársaukaminnstan hátt .
Hvað er ríkisstjórnin að gera ? Ríkisstjórnin hefur á 100 dögum hrundið af stað fjölmörgum aðgerðum til að bæta hag verst stöddu heimilanna í landinu , þó svo mörgum þyki ekki nóg að gert og hægt gangi .
Stóru málin hafa gengið hægar og mestur tími farið í stöðumat og vangaveltur um hvernig hægt sé að taka á helstu vandamálunum sem eru ríkisfjármál , gjaldeyrismál , vaxtamál , fjármögnun atvinnulífsins .
Ef þessum atriðum er kippt í liðinn munu önnur stór vandamál eins og atvinnuleysi , landflótti og hagur heimilanna byrja að lækna sig sjálf , þó svo áfram um sinn þurfi inngrip stjórnvalda til að hjálpa þeim verst stöddu yfir erfiðasta tímabilið .
Ég persónulega tel enga útgöngu frá Icesave-málinu nema að standa við gerðan samning .
Í framhaldi af þessu virðist allur kraftur í ríkisstjórn og þingi snúast um hvort vaxtagjöldin séu of há og hversu mikils virði eignasafn Landsbankans í London er .
Peningalegar eignir LÍ í London ganga væntanlega strax til lækkunar Icesave-skuldarinnar ( nú 630 milljarðar króna ) , þannig að brúa þarf greiðslu upp á mismun sem gæti verið 400 milljarðar .
Ríkissjóður tekur lán hjá seðlabönkum Englands og Hollands fyrir mismuninum , 400 milljörðum , ef eignasafn LÍ reynist 550 milljarða virði eftir 7 ár , gengur dæmið upp og við sleppum með skrekkinn , ef eignasafnið reynist verðminna er búið að gefa út óútfyllta ávísun fyrir mismuninum sem íslenskir skattgreiðendur þurfa að greiða .
Ef til dæmis eignasafnið reynist 250 milljarða virði en ekki 550 milljarða virði , stöndum við Íslendingar uppi með 300 milljarða skuld ( á 5,5% vöxtum ) eftir 7 ár .
Þetta er óhugnanleg mynd , svo ekki sé meira sagt .
Fjárlagahallinn Þegar er ljóst að 3 milljarðar fást úr fyrstu aðgerð ríkisstjórnarinnar , með hækkun skatta á bifreiðar , áfengi , tóbak og sykur .
Þegar er boðaður hátekjuskattur og nú stendur ríkisstjórnin yfir heilbrigðis- , mennta- og félagsmálum ( feitustu málaflokkunum ) með brugðnum brandi og boðar niðurskurð .
Ekki vil ég trúa því að ríkisstjórnin horfi til verklegra framkvæmda til niðurskurðar , því jafnvel vitlausustu framkvæmdir eru nauðsynlegar núna til að halda uppi atvinnu eins og hægt er .
Samtök vinnumarkaðarins eru með tillögur að atvinnuskapandi aðgerðum upp á 230 milljarða , og ber að taka þá upphæð með til lausnar Icesave-málinu .
Er þá hægt að fara aðra leið út úr vandanum ? Já , ég tel svo vera og bendi á grein mína í Morgunblaðinu 5. júní sl. ( Hnípin þjóð í vanda ) .
Þar bendi ég á að þjóðin á í lífeyrissjóðum , ég giska á 1500 milljarða .
Úr þessum sjóð Íslendinga þarf nú þegar að lána ríkissjóði 630 milljarða , 400 milljarða í lausafé til greiðslu á Icesave-reikningnum og 230 milljarða í framkvæmdasjóð atvinnulífsins .
Á móti gefur ríkissjóður út skuldabréf til lífeyrissjóðanna , gengistryggt lán með 5,5% ávöxtun til 40 ára ( jafngreiðslur eins og Íbúðalánasjóðslán ) .
Þannig væri tryggt , að lífeyrisþegar töpuðu engu , og vextirnir rynnu til þjóðarinnar en ekki til seðlabanka Englands og Hollands .
Ef lífeyrissjóðirnir draga lappirnar í málinu , setur ríkisstjórnin á neyðarlög , sem síðan yrðu lögð í þjóðaratkvæði til staðfestingar eða höfnunar .
Samtímis framanskráðu samkomulagi þarf ríkisstjórnin að losna úr helböndum íslensku krónunnar sem er að drepa allt í dróma hérlendis .
Vegna endalauss klúðurs með evruna , með viðeigandi höfnunum frá Brussel , er dollar líklegastur til að leysa gjaldeyrismálin , á einni nóttu verði allt fjármálakerfið í landinu dollaravætt og viðskipti til bráðabirgða færð jafnt í IKR og USD og gengi fest ( t.d. 130 ISK = 1 USD ) .
Seðlabankinn skipti síðan út krónum fyrir dollara þar til krónur hverfa úr umferð .
Gjaldeyrishöft á inn- og útflutningi verði aflétt ( en tilkynningarskyld til bráðabirgða ) , ferðagjaldeyrir óbreyttur um sinn , og háar fjármagnsfærslur úr land leyfisskyldar .
Þegar slíkt samkomulag ríkisins og lífeyrissjóðanna er í höfn , getur seðlabankinn umsvifalaust hafið lækkun stýrivaxta .
Ég spurði í fyrirsögn : " Er markmið ríkisstjórnarinnar að níðast á þegnunum ? Svar mitt við þeirri spurningu er " já " ef ríkisstjórnin heldur áfram þá braut sem hún hefur markað , en það mun leiða þjóðina í aukinn samdrátt , aukið atvinnuleysi , fjöldagjaldþrot heimila og fyrirtækja , sem mun vara mjög lengi og er sem sagt " örugg leið til örbirgðar " .
tæknifræðingur 