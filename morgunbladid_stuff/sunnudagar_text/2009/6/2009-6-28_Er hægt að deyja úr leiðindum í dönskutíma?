Eftir Birtu Björnsdóttur birta@mbl.is FRÓÐLEIKSÞYRSTUM ætti að vera alveg óhætt að eyða dágóðum tíma inni á vefsíðu vikunnar , sem er Vísindavefur Háskóla Íslands .
Lesendur geta lesið spurningar og svör í hinum ýmsu flokkum og auk þess sent inn spurningar sem þeir vilja gjarnan fá svör við .
Það er svo starfsfólk Háskóla Íslands og aðrir stuðningsmenn sem ráðast í að veita svörin .
Og spurningarnar eru úr öllum áttum .
Þarna er hægt að finna svör við því hve mörg prósent þjóðarinnar hafa setið í fangelsi , hversu margar bakteríur sé að finna í mannslíkamanum , hvaðan nafnið Keflavík sé komið og af hverju ljósaperur springi , svo fátt eitt sé nefnt .
Í flokknum " Föstudagssvar " er svo að finna ýmsar skemmtilegar spurningar , sem erfitt er að finna svör við , þó starfsmenn Vísindavefjarins geri vissulega sitt besta og þá oftar en ekki meira í gamni en alvöru .
Dæmi um slíkar spurningar eru : Er hægt að deyja úr leiðindum , til dæmis í dönskutíma ? Hvað eru ráðin undir rifjunum mörg ? Af hverju er allt svona mikið vesen ? Hvar er mamma ? og Hver stal kökunni úr krúsinni í gær ? Vísindavefnum var hleypt af stokkunum í janúar árið 2000 , en samkvæmt upplýsingum á síðunni var ætlunin upphaflega að halda síðunni úti í einungis eitt ár .
Vinsældirnar urðu mun meiri en búist hafði verið við og vefurinn er enn starfræktur .
