Ólafur J. Gunnarsson fæddist á Akureyri 26. nóvember 1933 .
Hann lést á Landspítalanum í Fossvogi 18. júní 2009 .
Foreldrar hans voru Pétur Gunnar Sölvason , f. 2.11 .
1906 og Bjargey Ólafsdóttir , f. 27.9. 1907 .
Ólafur kvæntist Guðlaugu Erlu Jónsdóttur , f. 7.12 .
1936 .
Þau slitu samvistir .
Ólafur og Guðlaug eignuðust þrjú börn , þau eru : 1 ) Arnheiður Anna , f. 1960 , gift Jóni Páli Baldvinssyni , þau eiga tvo börn ; Guðlaugu Erlu , f. 1989 og Ólaf Baldvin , f. 1993 .
2 ) Hafþór , f. 1964 , kvæntur Ásthildi Lóu Þórsdóttur , þau eiga tvo syni , Þór Símon , f. 1990 og Bjarka Pál , f. 1996 .
3 ) Bjargey , f. 1972 .
Ólafur ólst upp á Akureyri þar sem hann lauk barnaskólanámi .
Sextán ára fór hann á sjóinn og starfaði til sjós næstu árin .
Hann fór í Stýrimannaskólann og útskrifaðist árið 1963 .
Hann starfaði svo til sjós næstu árin þar til heilsan gaf sig en fór svo að sinna leiguakstri sem varð hans aðalstarf upp frá því .
Ólafur hóf golfiðkan árið 1968 og var það hans aðaláhugamál upp frá því .
Hann tók þátt í mörgum mótum og vann til fjölda verðlauna .
Útför Ólafs fór fram í kyrrþey að ósk hins látna .
Ég á aldrei eftir að gleyma afa Óla og það eru margar góðar og gildar ástæður fyrir því .
En eitt af því sem við áttum saman var enski boltinn og stuðningur okkar við Arsenal-liðið .
Síðan ég fór að fylgjast með fótbolta , fyrir u.þ.b. fimm árum , höfum ég , bróðir minn og pabbi fengið að koma heim til hans allavega tvisvar í viku til að horfa á enska boltann .
Alltaf vorum við velkomnir og okkur til mikillar gleði var hann alltaf með skáp fullan af nammi og gosi .
Honum fannst líka gaman að æsa okkur upp og hann náði oftast að kveikja vel í mér og litla bróður mínum og gat látið okkur rífast og pexa yfir leiknum eins og við ættum lífið að leysa , og öskra af reiði og gleði .
Þetta var samt allt í góðu , við fórum alltaf allir glaðir heim , nema kannski þegar Arsenal tapaði sem gerðist kannski aðeins of oft á síðasta tímabilinu okkar saman .
Ég á eftir að sakna þessara stunda einsog ég veit ekki hvað .
Ég veit samt að hann mun gleðjast með okkur þegar við loks náum takmarkinu okkar .
Það er margt annað sem ég gæti sagt ykkur frá , afi var mjög góður maður og hann vildi alltaf allt fyrir okkur gera .
Hann kom oft í viku til okkar , ýmist til að spjalla eða borða .
Hann var einnig mikill golfari og það má nánast segja að hann hafi golfað fram að síðasta dag .
En fótboltinn er það sem ég á helst eftir að tengja við afa minn hann Óla það sem eftir er af mínu lífi , og þegar við hittumst á himnum get ég aftur farið að tala við hann um fótbolta og það verður sko gaman .
Takk fyrir allt , afi Óli , það var svo sannarlega frábært að eiga þetta mörg ár og þetta marga fótboltaleiki með þér .
Þinn vinur , Þór Símon .
Elskulegur vinur minn , Ólafur Gunnarsson , er látinn .
Hann lézt á 76. aldursári , eftir erfið veikindi .
Ég fluttist ásamt dóttur minni á Hraunbraut 10 í Kópavogi fyrir rúmum 20 árum , þar sem Óli bjó ásamt fjölskyldu sinni .
Mér og konu hans varð fljótt vel til vina og seinna varð Óli einnig góður vinur minn og dóttur minnar .
Þau hjón voru okkur afar trygg og mættu ætíð til okkar við ýmis tímamót í okkar lífi .
Það voru ófá skipti , sem við borðuðum með þeim hjónum .
Þá urðu gjarnan heitar umræður um það sem var efst á baugi þá stundina .
Óli var glæsilegur maður , prúðmenni , hjartahlýr og gat verið skemmtilega stríðinn , en það var allt á góðum nótum og stutt í húmorinn .
Óli var mikill áhugamaður um golf .
Mér er minnisstætt að fyrir tveimur árum fékk hann hjartaaðgerð frestað til hausts til þess að geta notið golfsins yfir sumarið .
Vinátta okkar jókst með árunum og betri nágranna hef ég ekki átt .
Ég þakka þér , Óli minn , fyrir að vera vinur okkar mæðgna og gleðst yfir því að hafa þekkt þig .
Andleg auðlegð manns vex við að kynnast fólki eins og þér .
Við Ásrún Hildur sendum fjölskyldunni kærar kveðjur .
Kolbrún Ósk Óskarsdóttir .
