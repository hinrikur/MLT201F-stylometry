Eftir Skapta Hallgrímsson skapti@mbl.is SKRÚFAN af fyrstu farþegaflugvél Íslendinga , Súlunni , var einn margra muna sem afhentir voru Flugsafni Íslands á Akureyri til varðveislu á föstudaginn .
Við sama tækifæri var opnuð lítil sýning til heiðurs tveimur gömlum kempum , flugstjórunum Magnúsi Guðmundssyni og Smára Karlssyni og var báðum afhent heiðursskjal frá safninu fyrir framlag þeirra til flugs og flugsögu .
Magnús er handhafi flugskírteinis númer 9 og Smári skírteinis númer 10 .
" Margt af þessu er ómetanlegt , " sagði Gestur Einar Jónasson hjá Flugsafninu við Morgunblaðið .
Þar á meðal er ýmislegt úr eigu Sigurðar Jónssonar , Sigga flug , sem var handhafi flugskírteinis númer 1 á Íslandi .
Nefna má flughúfu Sigurðar , heiðursskjöl ýmiskonar og flugdagbækur ( logbækur ) .
Dóttir Sigurðar , Marta , las við athöfnina upp úr nokkrum bréfum föður síns til Karenar móður hans , en Sigurður skrifaði henni að minnsta kosti einu sinni í viku þau tvö ár sem hann var við flugnám í Þýskalandi á sínum tíma .
Náminu lauk hann 1930 .
Á næsta ári verða 100 frá fæðingu Sigurðar .
Snorri Snorrason , fyrrverandi flugstjóri , hefur oft komið færandi hendi á safnið og á föstudaginn afhenti hann því til varðveislu margvíslega hluti , m.a. úr eigu Agnars Kofoed-Hansen , fyrsta forstjóra og flugstjóra Flugfélags Akureyrar ( sem síðar varð Flugfélag Íslands ) en Agnar Kofoed varð seinna flugmálastjóri árum saman .
Meðal þess sem Snorri afhenti að þessu sinni voru allar flugdagbækur og öll flugskírteini Agnars .
Björg , ekkja hans , fól Snorra að varðveita þetta og koma á safn .
" Hún var mjög sátt við það , og við bæði , sem gamlir Akureyringar , að þetta kæmi hér norður .
" Eitt af því sem fannst í hirslum Agnars , og er nú komið á Flugsafnið , er fundabók Flugfélags Íslands hins fyrsta , frá fyrsta starfsárinu , 1919-1920 ; þar er að finna tuttugu handskrifaðar fundargerðir .
Þá gaf Haraldur Sigurðsson , fyrrverandi bankamaður og mikill safnari , Flugsafninu greinar um flug , mestmegnis úr íslenskum dagblöðum , allt frá upphafi flugs hér á landi til þessa dags .
