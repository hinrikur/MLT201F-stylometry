HELGINA 20. til 21. júní síðastliðinn var haldin alþjóðlega siglingakeppnin á Siglufirði undir heitinu " ICELAND MIDNIGHT SUN RACE " .
Undanfarið ár hefur Fjallabyggð unnið að því að kynna Siglufjörð í Evrópu sem miðstöð skútusiglinga í Norður-Atlantshafi .
Tilgangur þessa átaks er að kynna Fjallabyggð á nýstárlegan hátt erlendis , að styrkja innviði atvinnulífs á Siglufirði og bjóða upp á nýjungar í ferðaþjónustu .
Alþjóðleg siglingakeppni Eitt helsta einkenni og aðdráttarafl norðursins eru bjartar sumarnætur og þess vegna skírðum við keppnina " Iceland Midnight Sun Race " .
Keppnin , sem er sú fyrsta sinnar tegundar á Íslandi , fór þannig fram að siglt var frá Siglufirði kl. 18 laugardaginn 20. júní áleiðis til Grímseyjar og var stefnt að því að skúturnar yrðu þar um miðnætti .
Síðan var siglt til baka til Siglufjarðar .
Sigurvegarar í flokki stærri skútna var áhöfnin á " Swanneblom " frá Hollandi , en skipstjóri á þeirri skútu var Henk Rouwé .
Í flokki minni skútna sigraði áhöfnin á " Paradís " frá Akureyri , skipstjóri Hörður Finnbogason .
Alþjóðlega siglingakeppnin verður aftur haldin að ári á Siglufirði og stöðugt er unnið að markaðssetningu keppninnar .
Þetta kynningarstarf er nýstárleg kynning á Íslandi og skilar sér einnig til annarra ferðamanna og beinir augum fólks norður á bóginn til Íslands – lands miðnætursólarinnar .
Hvers vegna Siglufjörður ? Vinsældir norðurslóða verða stöðugt meiri , það sést best á því að skemmtiferðaskipum hefur fjölgað mikið í Norður-Atlantshafi og við strendur Íslands .
Æ fleiri siglingamenn leggja leið sína norður á bóginn .
Ýmsar ástæður eru fyrir auknum áhuga á norðurslóðum .
Gríðarleg umferð skútna og annarra skemmtibáta er á Miðjarðarhafinu , sem hingað til hefur verið vinsælasta hafsvæðið til slíkra siglinga .
Margir siglingamenn eru búnir að sigla um svæðið í mörg ár og eru að leita eftir tilbreytingu .
Auk þess hafa hafnargjöld hækkað á því svæði .
Skútur eru einnig enn betur útbúnar en áður og hlýnun jarðar hefur haft róttæk áhrif á Norður-Atlantshafið .
Siglingar um okkar hafsvæði eru því mun áhættuminni en þær voru fyrir nokkrum árum .
Ferðum seglskútna til Færeyja , Íslands , Grænlands og annarra eyja í Norður-Atlantshafi mun því væntanlega fjölga umtalsvert á komandi árum .
Siglufjörður er afar ákjósanlegur staður fyrir þjónustuhöfn við skútusiglingar .
Hafnaraðstaða er góð og hentar vel fyrir stærri skútur , sem þurfa talsvert dýpi við bryggju vegna kjalarins .
Þar eru einnig fyrirtæki sem eru vel í stakk búin til að þjónusta skúturnar og hafa mikla reynslu af þjónustu við skip og báta .
Á Siglufirði eru stórar skemmur sem í dag eru ónotaðar og sem henta vel sem skútuhótel .
Skútuhótel er í raun geymsla þar sem siglingamenn geta geymt skútur sínar yfir veturinn .
Þá er stutt frá Siglufirði til Grænlands og til annarra eyja í Norður-Atlantshafi .
Þannig geta siglingamenn skipt ferð sinni um norðurslóð í tvennt , t.d. hafið ferð með siglingu umhverfis Ísland og siglt áfram til Grænlands árið eftir .
Verkefni sem gagnast öllum Þetta verkefni gagnast ekki eingöngu íbúum Fjallabyggðar heldur öllum Íslendingum .
Skúturnar sigla umhverfis Ísland og koma víða við .
Iðulega er skipt um áhöfn á Íslandi , fólkið ferðast gjarnan um Ísland og leigir sér bílaleigubíla og kaupir vörur og ýmsa þjónustu .
Með þessu er einnig verið að kynna íslenska náttúru á nýstárlegan hátt , það er að segja hafið umhverfis Ísland .
Þetta verkefni er því algjör nýjung í íslenskri ferðaþjónustu sem getur skapað talsverðar gjaldeyristekjur fyrir landið á komandi árum .
Höfundur er bæjarstjóri Fjallabyggðar .
