Eftir Ingvar Örn Ingvarsson ingvarorn@mbl.is Hvað er góður stjórnandi ? Er hann aðeins sá sem hefur fengið stöðuhækkun á eftir stöðuhækkun án þess að vanhæfi hans komi í ljós eins og meginregla dr. Laurence Johnston Peter segir til um ? Eða er góður stjórnandi sá sem brýtur allar reglur og lögmál með það að markmiði að viðhalda frjósemi hugans , og fyrirtækisins ? Snýst það að vera stjórnandi fyrst og fremst um að viðhalda óbreyttu ástandi eða taka af skarið þegar staðið er frammi fyrir breytingum ? Eða á hann bara að halda mannskapnum á lífi andlega ? Staðalímynd stjórnenda Með aukinni fagmennsku í atvinnulífinu og meiri sérhæfingu hefur það orðið vinsælla að gera grín að vinnuumhverfi fólks , sérstaklega skrifstofufólks , en líklega eru þó fáar starfsstéttir undanþegnar gagnrýni .
Hefur grínið verið svo arðbært að um þetta efni hafa verið gerðir sjónvarpsþættir eins og The Office með Ricky Gervais í hlutverki stjórans Davids Brent , mannsins sem nánast aldrei getur klárað heila setningu , sem og kvikmyndir eins og Office Space .
Á vinnustað Brents fljúga óborganlegir frasar eins og " þú verður að vera 100% á bakvið þann sem þú vilt stinga í bakið " og " reyndu að komast hjá því að ráða óheppið fólk , hentu helmingnum af ferilsskránum í ruslið án þess að lesa þær " .
Stjórnunarstíll hans er vissulega afar óæskilegur og sennilega ekki líklegur til árangurs heldur .
Margir virðast þó kannast við að hafa unnið með stjórnendum sem að einhverju leyti minna á David Brent eða Lumbergh úr Office Space .
Frasar sem gætu sem best verið ættaðir frá undirsátum þessara vafasömu stjórnenda eru reglulega í umferð á skrifstofum landsins .
Þannig ganga sérfræðingar að sunnan undir heitinu SAS utan höfuðborgarsvæðisins og iðulega er vísað til stjórnenda sem jakkafata innan þess .
Áhrif frá vinnustöðum Frasar úr vinnustaðagrínþættinum Næturvaktinni hafa náð gríðarlegum vinsældum .
Það er kannski ekki síst vegna þess að persónurnar eru fólki eins og ljóslifandi vinnufélagar .
Setningar eins og " þarf eitthvað að ræða það frekar " , " já , sæll " og " já , fínt " og " út úr bænum bara " hafa því náð því stigi að lifa sjálfstæðu lífi utan sjónvarpsþáttarins , enda er vísað í afar minnisstæðar persónur .
Góðir stjórnendur eru augljóslega mikilvægir en þeir slæmu eru líklega eftirminnilegri .
Þá geta afleiðingar slæmrar stjórnunar verið mjög alvarlegar .
Til dæmis er bandaríska orðatiltækið " going postal " rakið til raða ofbeldisverka sem starfsmenn bandaríska póstsins framkvæmdu upp úr 1983 .
Árið 1993 hafði orðatiltækið fest sig í sessi enda höfðu ellefu árásir verið staðfestar á pósthúsum Bandaríkjanna og höfðu þá 35 manns látið lífið í árásunum .
1993 brugðust stjórnendur bandarísku póstþjónustunnar loksins við og reynt var að bæta vinnuumhverfið og féllu árásirnar niður fram til ársins 2006 .
Frumkvöðullinn í stjórnunarfræðum Peter Ferdinand Drucker lést 11. nóvember árið 2005 , þá 95 ára að aldri .
Hann hefur verið talinn til frumkvöðla stjórnunarfræðanna en ferill hans á því sviði hófst árið 1942 .
Það var bílarisinn General Motors , sem nú berst reyndar í bökkum , sem leitaði til Druckers ári síðar með það að markmiði að endurskoða ákvarðanferli og uppbyggingu fyrirtækisins , sem þá var eitt stærsta fyrirtæki í heimi .
Drucker , sem var fæddur 1909 og uppalinn í Austurríki , var eðli málsins samkvæmt heillaður af áhrifum yfirvalds á fólk og mótuðust kenningar hans mikið af þeirri umgjörð sem hann bjó við þangað til hann flutti frá Þýskalandi .
Drucker kláraði doktorsgráðu sína í Frankfurt árið 1931 en fluttist tveimur árum síðar til London og svo til Bandaríkjanna árið 1937 .
Árið 1939 gaf Drucker út þekkta bók The End of Economic Man : The Origins of Totalitarianism en með henni má segja að Drucker hafi tekist að festa framtíðarsýn sína í sessi , bæði hvað varðar stjórnmál og stjórnendafræði .
Drucker var því snemma undir miklum áhrifum frá eðlislægri forvitni sinni á félagslegum hliðum stjórnunar og valds .
Drucker var einnig undir áhrifum frá mönnum eins og Joseph Schumpeter og John Maynard Keynes .
Sá fyrri var góður vinur föður hans en þeim síðari kynntist hann í gegnum fyrirlestra í Bretlandi .
Starf Druckers hjá General Motors leiddi af sér bókina Concept of the Corporation sem varð grundvallarrit í stjórnunarfræðum .
Drucker fékk einnig birtar margar greinar sem voru miklir áhrifavaldar í stjórnunarfræðunum , meðal annars 1998 í Harvard Business Review greinina " The Discipline of Innovation " og " Reflections of a Social Ecologist " sem birtist í Society 1992 .
Þörf á meiri aga Thomas Möller , hagverkfræðingur , MBA og leiðbeinandi Það sem hefur nýst mér best er Pareto-lögmálið sem byggist á því að sum verkefni eru mikilvægari en önnur og að 80% árangurs næst í 20% verkefna sem eru forgangsverkefni .
Ég kenni tímastjórnun hjá Stjórnunarfélagi Íslands , sem í rauninni er ekki tímastjórnun því engin stjórnar tímanum , en hinsvegar er um að ræða verkefnastjórnun .
Vandamálið er hinsvegar að þú hefur í raun aldrei tíma til þess að gera allt sem þú telur að þurfi að gera .
Á námskeiðinu erum við með tuttugu ráð sem hægt er að nota til að ná meiri árangri .
Ráð númer þrettán er að setja lokatíma á verkefni því annars er hægt að vinna endalaust í því .
Til dæmis hef ég tekið eftir því að fólk vinnur mjög markvisst þegar sumarfrí eru að nálgast .
Þá ýtir fólk öllu því sem ekki skiptir miklu máli til hliðar og einbeitir sér að aðalatriðunum .
" Thomas Möller segir að einn mesti tímaþjófurinn í dag sé tölvupósturinn .
Aðalþróunin í dag er sú að fyrirtæki hreinlega loki fyrir vefpóst í nokkra klukkutíma .
" Í gamla daga kom pósturinn í umslögum einu sinni á dag .
Í dag pípir pósturinn í hvert skipti sem ný skilaboð koma og þetta er bara truflun .
Ég hvet fólk til þess að loka bara fyrir póstinn hluta af deginum og vinna bara eins og venjulega því tölvupóstur er gríðarleg truflun og hann er ekki endilega það mikilvægasta , " segir Thomas .
Thomas segir jafnframt að áreitið á stjórnendur í dag sé mjög mikið og að rannsóknir hafi sýnt að fólk í stjórnunarstöðum sé að meðaltali truflað á ellefu mínútna fresti .
Við þetta bætist svo tölvupóstur og þá er truflunin stanslaus .
Jafnvel eru dæmi um að allt að helmingur tölvupósts sé frá fólki sem situr jafnvel innan við tíu metra í burtu .
Þá geta stjórnendur þurft að glíma við mismunandi stjórnunarstíl annarra stjórnenda .
" Allt að 50% af tíma stjórnenda fara í fundi og helmingur þeirra getur verið gagnslaus .
Fundir eru ótrúlegur tímaþjófur ef þeir eru illa skipulagðir .
Þar að auki getur tveggja tíma tíu manna fundur kostað tvö hundruð þúsund eða meira .
" Thomas segir jafnframt að frá sínum bæjardyrum séð sé mikilvægt að forðast reglubundna , fasta fundi , t.d. vikulega .
Fundi á að halda aðeins þegar þörf er á og þá má hafa þá hnitmiðaða en sveigjanlega í formi .
Oft er gott að halda fundi standandi við borð , þeir taka yfirleitt helmingi styttri tíma .
Á meðal stjórnenda á Íslandi er mikil þörf fyrir meiri aga gagnvart notkun tímans og hvernig gögn eru skipulögð , að sögn Thomasar .
" Það þarf meiri aga , svolítið þýskan aga , en þar er betri umgengni um bæði tíma og gögn .
" Það má því kannski segja að stjórnandi nútímans sé fyrst og fremst þekkingarstarfsmaður og sem slíkur þá ber honum að vera hin skipulega og agaða framhlið sem varðveitir upplýsingarnar sem hann býr yfir af alúð og ábyrgð .
" Skilaboðin til stjórnenda í dag eru meiri sjálfsagi , forgangsröðun og að passa upp á tímann .
Eins og Peter Drucker segir ; klukkutími á dag er einn mánuður á ári .
Ef þú nærð að spara einn klukkutíma á dag þá er sumarfríið komið án kostnaðar .
" Í lokin vildi Thomas benda á að lang stærstu mál stjórnenda í dag væru kostnaður og fjárbinding en þar væri heldur betur hægt að taka til hendinni .
Þekktar meginreglur Meginregla Peters " Í stigskiptu kerfi er tilhneigingin sú að sérhver starfsmaður fái á endanum stöðu sem hann ræður ekki við " .
Árið 1968 skrifuðu Dr. Laurence Johnston Peter og Raymond Hull bókina um Meginreglu Peters .
Bókin snýst meðal annars um að innan hvers valdakerfis fái fólk stöðuhækkanir til samræmis við hæfni sína , þangað til loksins að það fær starf sem það ræður ekki við .
Eftir það situr fólkið fast og hreyfist hvorki upp né niður .
Meginregla Dilberts " Stjórnun er náttúruleg leið til þess að fjarlægja fífl úr verkflæðinu " .
Í teiknimyndasögunum um Dilbert eftir Scott Adams er það Dogbert sem lætur þessa fleygu setningu falla og tekur þar með snúning á meginreglu Peters .
Meginmunurinn er sá að Dogbert vill meina að starfsmenn fái stöðuhækkun í stjórnendastöðu til þess að þeir valdi sem minnstum skaða og þar er byggt á því að stjórnendur séu oft úr tengslum við það sem gerist á gólfinu .
Meginregla Parkinsons " Verkefni tekur alltaf allan þann tíma sem er ætlaður því " .
Þessi meginregla hefur verið útfærð á ýmsan máta og virðist vera nokkuð mikið til í henni .
Þannig kannast sumir við hana sem bílskúrslögmálið og er þar vísað í það að bílskúrar enda yfirleitt alltaf fullir af rusli alveg sama hve rúmgóðir þeir eru .
Uppruna reglunnar má rekja til Cyril Northcote Parkinson sem starfaði lengi sem opinber starfsmaður í Bretlandi en árið 1955 skrifaði hann hnyttna grein í tímaritið The Economist um þessa tilhneigingu verkefna til að taka eins langan tíma og hægt er .
Önnur meginregla Parkinsons " Útgjöld munu alltaf aukast þar til þau ná tekjunum " .
Með öðrum orðum , ef launin hækka þá verður lífstíllinn bara kostnaðarsamari .
Líklega efast fáir Íslendingar um gildi þessarar meginreglu .
Meginregla Greshams " Slæmir peningar útrýma góðum peningum " .
Þessi regla er kannski nokkuð lýsandi fyrir ástandið í heiminum í dag en hún heldur því fram að slæmar eignir útrými góðum eignum , eða peningum , þar sem fólk sitji fremur á góðu peningunum heldur en þeim slæmu .
Hækkandi verð á gulli gæti verið ein birtingarmynd þessarar reglu og hið sama má að sjálfsögðu segja um fall krónunnar .
Meginregla Paretos " 80% af afleiðingunum stafa af 20% af orsökunum " .
Reglan er frá hagfræðingnum Vilfredo Pareto sem hafði árið 1906 komist að þeirra niðurstöðu að 20% þegna Ítalíu áttu 80% af auðæfum landsins .
Það er skemmst frá því að segja að margir aðrir rannsakendur fundu keimlíkar hlutfallslegar niðurstöður í eigin rannsóknum .
Það virðist vera rík tilhneiging til þess að stór hluti árangurs stafi af litlum hluta vinnuframlagsins .
Meginregla Suttons " Til að leysa vandamál ætti helst að reyna að finna hvort vandinn stafi af líklegustu útskýringunni " .
Meginreglan er rakin til bankaræningjans William Sutton sem benti á hið augljósa þegar hann var spurður um af hverju hann rændi bara banka en þá svaraði hann um hæl " því þar eru peningarnir " .
Ólíklegustu menn hafa tekið sér þetta spakmæli til fyrirmyndar síðan .
Sutton neitaði því hinsvegar síðar að hafa látið þessi orð falla og sagði setninguna vera afsprengi blaðamanns sem vantaði gott efni .
