NÝJASTA nýtt í skrifstofuleikföngunum eru þessar skemmtilegu litlu segulmögnuðu kúlur .
Varan gengur undir nafninu Desk Dots og er um að ræða pakkningu með sex litlum keramík-kúlum sem hægt er að leika með á ýmsa vegu .
Aðdráttaraflið í kúlunum er svo sterkt að það helst enn þó settir séu t.d. allþykkir smástaflar af nafnspjöldum eða minnismiðum á milli .
Framleiðandinn segir hægt að nota kúlurnar til að halda smádóti á skrifborðinu skipulögðu og snyrtilegu , en um leið geta kúlurnar virkað sem leikfang til að dreifa huganum í dagsins önn og amstri .
Kúlunum má raða og rúlla , og leika þannig með segulmagnið , og jafnvel má fikta í þeim svo úr verða litlar fimiþrautir fyrir fingurna .
Sennilega er þó vissara að gæta þess að halda segulkúlunum frá viðkvæmum raftækjum .
Fyrst segulkrafturinn í þeim er svona mikill er aldrei að vita hvað kúlurnar gætu gert af sér ef þær kæmust í snertingu við dýran farsíma , tónhlöðu eða harðan disk .
En að allri rafsegulmengun slepptri er hér um ákaflega freistandi skraut að ræða með ótal notkunarmöguleika .
Desk Dots má m.a. fá á Perpetualkid.com og kosta þar 14.99 bandaríkjadali .
