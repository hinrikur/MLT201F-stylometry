Eftir Ingveldi Geirsdóttur ingveldur@mbl.is Tívolíið var fjölskyldugarður .
Þarna voru klessubílar , speglasalir , draugahús , hringekjur , parísarhjól , járnbrautarlestir , kolkrabbi , þeytivindur , skotbakkar , bátatjörn , go-kart-bílabraut og fleiri tæki .
Ný tæki voru keypt á hverju ári og mikið lagt upp úr endurnýjun .
Trúðar völsuðu um svæðið og seldur var kandíflos í básum , " segir Ólafur Ragnarsson hæstaréttarlögmaður sem rak Tívolíið í sjö ár .
" Gestum gafst jafnframt tækifæri til að freista gæfunnar með því að taka þátt í allskyns uppátækjum á skotbökkum .
Þá voru reglulega fluttir inn erlendir skemmtikraftar .
T.d. var þar eitt sinn kínverskur fjöllistahópur og akróbatar í þrjá mánuði sem sýndu loftfimleika og línudans .
Sleggjuhamarinn var svo vinsælt tæki hjá hraustmennum sem komu helgi eftir helgi til að slá ný met frá helginni áður .
Einnig sýndu aflraunamenn krafta sýna í Tívolíinu , m.a. Jón Páll Sigmarsson , Magnús Ver og Hjalti Úrsus .
Þar var tekist á í reiptogi og margoft tók Jón Páll reiptog einn gegn fjölda tívolígesta í einu og hafði jafnan betur .
Einnig var sýnd vaxtarrækt , sem þá var nýmæli á Íslandi .
Þarna voru haldnir tónleikar með helstu hljómsveitum landsins .
Húsið rúmaði allt að 3.000 manns , sem var sambærilegt við Laugardalshöllina , " segir Ólafur Rekið í átta ár Tívolíið í Hveragerði hóf starfsemi vorið 1986 og var lokað vorið 1994 .
Fyrsta árið var það á vegum Sigurðar Kárasonar en síðan tók Ólafur við allri starfseminni og kom henni undir þak .
Ólafur segir að markmiðið með Tívolíinu hafi verið að bjóða fjölbreytta og nýja tegund afþreyingar .
" Tívolíið varð frá fyrsta degi gífurlega vinsælt .
Barnafjölskyldur af höfuðborgarsvæðinu og Suðurlandsundirlendinu voru helstu viðskiptavinir þess .
Aðsókn var mikil fyrstu þrjú árin og á góðum degi komu fleiri þúsund manns .
Óhætt er að fullyrða að Tívolíið hafi verið metnaðarfull framkvæmd frá upphafi .
Starfsemin var rekin undir þaki tveggja sérhannaðra bygginga .
Hvort hús var 3.000 fermetrar að grunnfleti með yfir 20 metra lofthæð .
Stór kaffistofa og veitingastaður var í miðju hússins .
Tívolíð var opið daglega frá 1. maí til 15. september ár hvert .
Fyrstu dagarnir sem var opið voru þó frídagarnir í kringum páskana og þá var aðsókn alltaf mjög góð .
" Ólafur segir að koma bresks farandtívolís til Íslands sumarið 1990 hafi dregið úr aðsókn í Tívolíið í Hveragerði .
" Þetta farandtívolí var með mörg stór og öflug tæki sem þóttu spennandi hjá ungu kynslóðinni .
Það ferðaðist um landið í nokkrar vikur hvert sumar í nokkur ár og þá fór að draga mjög úr aðsókn að Tívolíinu í Hveragerði .
Vorið 1994 keypti breska tívolíið öll tækin frá Hveragerði og seldi þau svo til Afríku .
" Spurður að lokum hvað sé honum minnisstæðast frá þessum rekstri segir Ólafur að í sínum huga sé þetta ævintýratími .
" Vinnan og rekstur Tívolísins var stórskemmtileg tilbreyting frá hefðbundnum lögmannsstörfum sem ég hef stundað fyrir og eftir þetta ævintýratímabil , " segir Ólafur og bætir við að viðkynning og umgengni við hina venjulegu íslensku barnafjölskyldu og þá ekki síst börnin hafi verið skemmtilegasti hluti starfsins .
Þeytivindan Þeytivindan var án efa eitt af vinsælustu tækjunum í Tívolíinu í Hveragerði .
Fólk stóð í hálfgerðum bás inni í hringekju sem snerist svo á miklum hraða upp í loft og niður aftur .
Hraðinn var mikill og sú saga gekk lengi að fólk ældi í hrönnum í þessu tæki og ælan fyki á hina sem í tækinu voru .
Vissulega var mörgum óglatt eftir ferð með Þeytivindunni en ælan fauk ekki um í hverri ferð eins og haldið var fram í sögunni .
Tívolí í Vatnsmýrinni Tívolíið í Hveragerði er ekki eina tívolíið sem hefur verið sett upp á Íslandi .
Í júlí árið 1946 var opnaður skemmtigarðurinn Tívolí í Vatnsmýrinni í Reykjavík .
Þar mátti finna margt spennandi , m.a. parísarhjól , hestahringekju , bílabraut , speglasal , draugahús , rakettubraut , skotbakka og hægt var að sigla á fótstignum bátum á tjörn .
Einnig var þar leiksvið þar sem ýmsir skemmtikraftar komu fram og sýndu listir sínar , eins og loftfimleikamenn og kraftakarlar .
Reglulega flaug flugvél yfir svæðið og dreifði sælgæti .
Á tímabili var vísir að dýragarði í tívolíinu og mátti þar sjá dýr sem fengin voru að láni frá dýragörðum erlendis , m.a. ljón , hlébarða , birni , apa , leðurblökur , fugla , fiska , skjaldbökur og froska .
Fegurðardrottningar Íslands voru valdar í tívolíinu og einu sinni fór fram keppni um Herra Ísland .
Í útjaðri skemmtigarðsins stóð öldurhúsið Vetrargarðurinn þar sem fullorðna fólkið sótti í sinn ævintýraheim .
Tívolíið var yfirleitt opið frá maí fram í september .
Því var lokað endanlega árið 1965 eftir stopulan rekstur .
