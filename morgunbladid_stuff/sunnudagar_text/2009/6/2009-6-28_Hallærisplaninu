Eftir Ingveldi Geirsdóttur ingveldur@mbl.is Hallærisplanið var samkomustaður unglinga á sjöunda , áttunda og níunda áratug síðustu aldar .
Þangað lá rúnturinn , þar hittu strákarnir stelpurnar og stelpurnar strákana , þar fóru margir á sitt fyrsta fyllirí og þar voru ólæti , áflog , rúðubrot og lögregluátök .
Hallærisplanið var í miðborg Reykjavíkur , þar sem Ingólfstorg er núna .
Planið var upphaflega kallað Hótel Íslands-planið en Hótel Ísland stóð á þessari lóð frá 1882 til 1944 þegar það brann til kaldra kola .
Við það myndaðist autt svæði við gatnamót Austurstrætis og Aðalstrætis sem varð að hinu svokallaða Hallærisplani .
Ingólfstorg var svo opnað 4. desember 1993 og enn safnast unglingar þar saman en nú til hjólabrettaiðkunar .
Að fara á Hallærisplanið var mjög vinsælt og á góðviðriskvöldum gátu safnast þar saman allt upp undir fjögur þúsund manns samkvæmt gömlum fréttum frá þessum árum .
Algengt var þó að um þúsund ungmenni væru þar á helgarkvöldum .
Eirðarlaus æska Unglingar hafa oft verið til vandræða í augum fullorðna fólksins og auðvitað varð Hallærisplanið að vandræðastað .
Miklar umræður áttu sér stað um planið á sínum tíma .
Þetta þótti forgarður vítis , leiða æsku landsins í óreglu og sýna úrræðaleysi fyrir ungt fólk á höfuðborgarsvæðinu .
Ungtemplarar gengu um meðal mannfjöldans um helgar í von um að bjarga einhverjum frá brennivínsbölinu en landadrykkja var mjög almenn meðal ungmenna í þá daga .
Í einni blaðagrein var stungið upp á að sprautað yrði á unglingana með brunaslöngu til að dreifa þeim .
En allt kom fyrir ekki , Hallærisplanið dó sjálft drottni sínum .
Aðdráttarafl þess minnkaði verulega þegar líða tók að miðjum níunda áratugnum , unglingarnir fluttu sig á nýjan stað og fjölbreyttari skemmtun var orðin í boði .
Í blaðagreininni " Fíkniefni flæða yfir landið – og æskan skemmtir sér " sem birtist í DV 7. desember 1983 kemur fram að þá hafi torgið verið orðið nánast mannlaust um helgar .
Unglingarnir hafi flutt sig upp á Hlemm , í leiktækjasalina og á skemmtistaðinn D-14 í Kópavogi og skemmtistaðinn Best sem var til húsa í gamla Fáksheimilinu við Elliðaár .
Félagsmiðstöðvar höfðu líka verið opnaðar víða á þessum árum eftir að farið var að finna lausnir fyrir eirðarlausa æsku landsins .
Útihátíðarstemning " Ég sótti Hallærisplanið sem unglingur í lok sjöunda áratugarins , þá vorum við þarna á rúntinum og lögðum upp á planið , þar var alltaf stemning , " segir Geir Jón Þórisson , yfirlögregluþjónn í Reykjavík , en hann fékk bílpróf árið 1969 .
" Þá var þetta rómantískur staður en seinna meir verður meira fyllirí þarna og útihátíðarstemning .
" Geir Jón var þá orðinn lögreglumaður og upplifði stemninguna á Hallærisplaninu á nýjan hátt .
" Í kringum 1980 til 1984 var óöldin á planinu í hámarki .
Það var mikil ölvun , tölvert um landa en fíkniefni voru ekki orðin eins og þau eru í dag .
Rúðubrot voru mjög algeng , almenn skrílslæti og átök við lögreglu .
Skemmdarstarfsemin á svæðinu var mikil og lögreglan þurfti að vernda verslanir í kring , " segir Geir Jón og bætir við að lögreglan hafi þurft að vera með mikinn viðbúnað þegar fólksfjöldinn var hvað mestur á Hallærisplaninu .
" Meginþorrinn af þeim sem voru þarna var bara að slæpast og ekki til vandræða en þeir sem voru til vandræða voru áberandi og snerist starf lögreglunnar um að fjarlægja þá verstu af svæðinu , " segir Geir Jón og er feginn að það sé orðið mjög fátítt í seinni tíð að unglingar safnist svona saman í miðbænum .
Kannanir Haustið 1978 gerði útideild æskulýðsráðs og Félagsmálastofnunar Reykjavíkur könnun á samsetningu hópsins sem Hallærisplanið sótti yfir eina sumarhelgi .
Kom í ljós að um þriðjungur þeirra unglinga sem söfnuðust saman á Hallærisplaninu var búsettur utan Reykjavíkur .
Fæstir voru úr Árbæjarhverfinu , margir úr Breiðholtinu en stærsti hópurinn var annars staðar að en úr Reykjavík .
67% unglinganna voru á aldrinum 15 , 16 og 17 ára .
Stúlkurnar á svæðinu voru yngri en piltar en stúlkunum fækkaði verulega þegar þær höfðu náð 17 ára aldri .
Fjölmennasti aldurshópur pilta var hins vegar 17 ára og allmargir 18 ára .
Þegar mest var á Hallærisplaninu þessa helgi náði unglingafjöldinn 700 manns .
Haustið 1982 gerði útideildin aðra könnun sem fór fram á einu föstudagskvöldi og voru nokkrar spurningar lagðar fyrir rúmlega þúsund unglinga sem á svæðinu voru .
57,6% þeirra voru á aldrinum 15-16 ára en 14 og 17 ára unglingar voru einnig fjölmennir .
15 ára stúlkur voru mest áberandi og í yngri aldurshópunum voru stúlkur fleiri , þær komu hins vegar fyrr á kvöldin og fóru fyrr heim .
Strákar voru fjölmennari í eldri aldurshópunum .
48,8% aðspurðra voru úr Reykjavík , 20% úr Kópavogi , 12% úr Hafnarfirði og 8% úr Garðabæ .
Miðað við íbúafjölda í hverju bæjarfélagi voru hlutfallslega flestir unglingarnir úr Kópavogi .
Bjargvætturinn Laufey Laufey Jakobsdóttir var kölluð amman í Grjótaþorpinu .
Þegar gleðin var hvað mest á Hallærisplaninu tók hún að sér verst settu krakkana og leyfði þeim að sofa hjá sér og hressti þau við .
Aðallega aðstoðaði hún ofurölvi stúlkur og forðaði þeim með því úr klóm krókódílamannsins en það voru þeir karlmenn kallaðir sem reyndu að lokka til sín ofurölvi ungar stúlkur með það í huga að misnota þær .
Viðurnefnið kemur úr lagi Megasar " Krókódílamaðurinn " þar sem Laufey kemur við sögu : Bjargvætturinn Laufey blásvört í framan krókódílamaðurinn kemst undan á flótta kerlingin finnur hann loks á útidyratröppunum lamaðan af ótta Ímyndiði ykkur bara hefði Laufey ekki komið enn ein drukkin pía á planinu hún væri ekki lengur hrein mey 