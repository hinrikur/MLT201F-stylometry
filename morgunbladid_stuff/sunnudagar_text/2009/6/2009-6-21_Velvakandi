Tími hernaðarbandalaga er liðinn VEGNA ágætrar greinar Gunnars Gunnarssonar í Mbl. 4. júní sl. varð það mér umhugsunarefni hvernig málefnum Evrópu í samskiptum við síbreytilegan heim muni best vegna í framtíðinni .
Gunnar er reyndur í alþjóðasamskiptum og ber því að taka orð hans alvarlega .
Hugleiðingar Gunnars um Rússland núdagsins eru athygliverðar og mér hugleiknar vegna áhuga míns á Rússlandi og samskiptum þess við aðra hluta Evrópu á liðnum öldum .
Eftir daga Sovétríkjanna er staðan allt önnur í hinum vestræna heimi .
Dagar Varsjárbandalags og NATO eru liðnir .
Rússar ógna hvorki Evrópu né Norður-Ameríku .
NATO er ekki lengur nein ógn við Rússland .
Evrópusambandið er vaxandi að styrk og gæti í nálægri framtíð orðið eitt af stórveldum heimsins .
Spurningin er því e.t.v. hvort dagar hernaðarbandalaga eins og NATO og Varsjárbandalagsins séu ekki liðnir .
Ég sé t.d. ekki hvaða hagsmunir eru fólgnir í aðild Íslands að NATO í dag .
Engin ógn steðjar að NATO-löndum í Evrópu eða Ameríku .
Helstu verkefni NATO í dag eru verkefni á vegum SÞ í Austurlöndum og þar eigum við t.d. engra hagsmuna að gæta .
Hluti vandamálsins er auðvitað vanmáttur SÞ á hernaðarsviðinu þar sem SÞ verður að treysta á áhuga og stuðning stórveldanna sem hafa misjafnra hagsmuna að gæta .
Mín skoðun er sú að Rússland og Vesturlönd eigi að stefna að því að mynda samstöðu um að tryggja stöðugleika á yfirráðasvæðum sínum og eiga gott samstarf um það .
Í því liggja hagsmunir beggja .
Þá má einnig gera ráð fyrir því að ef einhver / einhverjir komi til með að ógna hagsmunum þeirra ríkja sem nú tilheyra NATO eða áður tilheyrðu Varsjárbandalaginu , þá eru það ríki sem eru utan þeirra heimshluta sem þessi gömlu hernaðarbandalög tilheyra .
Margt bendir til þess að Evrópusambandið stefni á sameiginlegan her og þegar af því verður þá er NATO orðið óþarft .
Ég tel því að það séu sameiginlegir hagsmunir beggja hópanna , þjóðanna sem tilheyra NATO og þeirra sem áður tilheyrðu Varsjárbanda-laginu , að gera með sér gagnkvæman samstarfs- og varnarsáttmála og standa saman gegn utanaðkomandi ógn , hvaðan sem hún kemur .
Það eru einnig augljósir hagsmunir þessara þjóða að hafa sem nánast samstarf í viðskiptum og efnahagsmálum með hagsmuni allra í huga .
Á kaldastríðsárunum var ég eindreginn stuðningsmaður NATO og harður andstæðingur Sovétríkjanna .
Það sama gildir ekki um Rússland .
Ég tel að Ísland geti og eigi að stuðla að því í NATO og í EFTA að samstarf þessara þjóða geti orðið að veruleika í náinni framtíð .
Það mun ef vel tekst til stuðla að auknu öryggi og samstarfi þjóða um efnahags- og velferðarmál allra viðkomandi þjóða í framtíðinni .
Tími hernaðarbandalaga eins og NATO og Varsjárbandalagsins er liðinn .
Hermann Þórðarson , fyrrverandi flugumferðarstjóri .
Lækjargata ÞAU voru þörf orð Víkverja í Morgunblaðinu 19. júní um umferðina í Lækjargötu .
Þessi furðulega akrein strætisvagna ( sem nú heita bus , eftir merkingum á götum að dæma ) og leigubíla ( sem nú heita alls staðar taxi ) er stórhættuleg .
Ég reyni að fara eftir reglunum en ávallt eru bílar komnir við hlið manns innan heilstrikuðu línunnar og þarf sérstaka aðgát til að forðast árekstur við þá þegar komið er yfir gatnamótin og maður ætlar að beygja upp Hverfisgötu .
Þetta verður að betrumbæta strax .
Þ.M .
Svarað í síma 5691100 frá 10-12 velvakandi@mbl.is 