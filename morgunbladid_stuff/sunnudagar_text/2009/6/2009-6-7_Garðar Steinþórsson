Garðar Steinþórsson fæddist í Reykjavík 24. október 1942 .
Hann lést á Heilbrigðisstofnun Suðurnesja 23. maí síðastliðinn og fór útför hans fram frá Keflavíkurkirkju 3. júní .
Þökk sé þessu lífi hve það var mér örlátt af því hlaut ég augun opna ég þau bæði sé og sundurgreini svart frá hinu hvíta og efst í hæðum sé ég himin þakinn stjörnum í mannhafinu manninn sem ég elska .
Þökk sé þessu lífi hve það var mér örlátt heyrnina af því hlaut ég heyri daga og nætur engisprettur óma eða fugla syngja dyn í vélum , hundgá , hamarshögg og regnið og mjúka róminn mannsins sem ég elska .
Þökk sé þessu lífi hve það var mér örlátt af því hlaut ég hljóðin hlaut ég einnig stafróf eignaðist ég orðin um allt það sem ég hugsa móðir , vinur , bróðir , eru ljós sem lýsir þá grýttu braut er gengur sál þín eftir .
( Violeta da Parra , þýð. Þór .
Eldjárn ) Þessar ljóðlínur eiga vel við Garðar og Helgu mágkonu mína sem nú situr eftir með sorg sína , en þó ekki ein því ættbogi þeirra hjóna er stór , breiður og fallegur , eins og regnboginn í allri sinni fegurstu mynd , og þar finnur hún huggun í sorginni .
Ljóðlínur Violetu da Parra , söngkonunnar frábæru frá Chile , koma mér alltaf í hug þegar ég fer í hugleiðslufasa um lífið og tilveruna .
Þökk sé þessu lífi hve það var mér örlátt , þökk sé þessu lífi fyrir að fæðast inn í þær aðstæður sem hafa gefið mér þá fyllingu að eiga þá tengingu við ástvini mína sem hefur hjálpað mér að þroskast til að verða betri manneskja .
Garðar bróðir minn , sem var elstur okkar systkina , er þriðji í röð bræðra okkar sem kveður þessa jarðvist langt um aldur fram .
Á undan eru gengnir Ingvar , 1965 , þá tæplega átján ára gamall , og Guðmundur Þór , tæplega fimmtugur , árið 2003 .
Fjölskylda okkar Garðars flutti úr Vesturbænum í Bústaðahverfið og þar kviknaði ævintýri sem varð bróður mínum mikið gæfuspor .
Þar fann Garðar æskuástina sína og framtíðarmaka , hana Ólafíu Helgu Stígsdóttur , glaðværa og káta stelpu sem var síhlæjandi og yndi var að hlusta á .
Öll hennar fjölskylda , bræður og systur eru glaðvært fólk .
Stígur og Ingibjörg , foreldrar Helgu , voru yfir sig ánægð með þennan unga svein sem nú hafði stigið inn í stórfjölskylduna sem bjó á Hólmgarði 11 .
Helga og Garðar undu lífi sínu vel og varð fjölgun hjá þeim ör og hvert barnið á fætur öðru kom í heiminn .
Er mér minnisstætt er móðir mín hrópaði upp yfir sig : " Hún Helga er ófrísk eina ferðina enn ! " Þetta voru auðvitað gleðióp móður í eftirvæntingunni yfir því að verða amma eina ferðina enn .
Börnin urðu á endanum sjö , falleg og mannvænleg börn þá og eru enn þann dag í dag .
Og barnabörnin eru samtals sextán .
Í veikindum sínum tók Garðar örlögunum með reisn , það fann ég á spjalli okkar er hann dvaldi á Landspítalanum sársjúkur af þeim veikindum er síðar urðu honum að aldurtila .
Ég er ákaflega stoltur af því æðruleysi sem bróðir minn sýndi .
Dauðinn er ekki endirinn , hann er upphafið , hann er sameining alls þess sem mannlegt er .
Helgu , börnum og afkomendum öllum vottum við Guðrún samúð okkar á þessum erfiðu stundum .
Minningin lifir í afkomendunum og endurskapa hið gamla .
Minningin um góðan dreng , eiginmann , bróður , mág , frænda , föður , afa og langafa lifir .
Gunnar .
Hvernig getur maður kvatt jafngóðan vin og Garðar var mér og mínum ? Minningarnar um hann eru svo sannarlega perlur sem ég hef í hjarta mínu , þær eru yndislegar og mun ég geyma þær um ómunatíð .
Garðar var yndislegur maður , alveg frá því ég kynntist honum fyrst fyrir tæpum 30 árum .
Hann var mikið prúðmenni og einstaklega hjartahlýr , alltaf til í að rétta hjálparhönd ef þess var þurfi .
Hann hafði þann einstaka eiginleika að gefa sér tíma fyrir fólkið sitt og vini , og tók vel á móti öllum þeim er leituðu til hans .
Og ekki má gleyma Helgu konu hans hvað þetta varðar , svo samtaka voru þau hjónin ; tóku ávallt á móti vinum og vandamönnum með mikilli hlýju og voru sannir vinir vina sinna .
Þau eru yndisleg , eins og börnin mín sögðu alltaf : " Það er svo gaman þegar Garðar og Helga koma , þau eru svo góð við okkur .
" Við fjölskyldan vorum svo sannarlega lánsöm að fá að ganga lífsins veg með þessum einstaka manni , sem var ekki bara ríkur af kærleika og góðmennsku , heldur einnig af stórri fjölskyldu sem samanstendur af sjö börnum , þeirra mökum og börnum .
Einstakar perlur eru þau öllsömul .
Takk kærlega Garðar minn fyrir samfylgdina í öll þessi ár , og vittu til að við hittumst aftur síðar á góðum stað .
En þangað til mun ég geyma minninguna um þig í hjarta mér , líkt og einstakar perlur sem aldrei gleymast .
Þín mágkona , Ragnheiður Erlendsdóttir .
Elsku frændi minn Garðar Steinþórsson er horfinn af sjónarsviðinu .
Við kveðjustund er margs að minnast .
Við Garðar vorum systrabörn og jafngömul , nánast upp á dag .
Frændgarðurinn var stór , og í þá daga , þegar við vorum að alast upp , voru mæðurnar heimavinnandi og dagarnir vel skipulagðir hjá þeim .
Það voru bökunar- og þvottadagar , – og þá voru nú ekki sjálfvirku þvottavélarnar til að létta störfin .
Vöruúrval í búðum var ekki mikið og efnahagur fólks almennt annar en nú er .
Lítið var til af vaðmáli , og það þurfti að venda eldri flíkum og sauma nýjar handa yngri börnunum .
Allt var notað og nýtt til hins ýtrasta .
Það er ljúft að minnast æskudaganna .
Mikill samgangur var milli frændfólks , – ég tala nú ekki um öll afmælin , enda fjölskyldurnar stórar .
Leiksvæði okkar barnanna var stórt og spennandi , svo sem Slippurinn , Örfirisey , sem þá var talsvert öðruvísi en nú ( og á þessa staði fór maður án þess að spyrja um leyfi ) , Skólavörðu- og Grímsstaðaholtið , sem nú heitir Skerjafjörður .
Og svo var það allt skrýtna og skemmtilega fólkið , sem við ýmist hræddumst eða hlógum að .
Síðast en ekki síst er Nýlendugatan minnisstæð , með herskara af börnum í leik .
Það var á þessum æskuárum sem við Garðar bundumst þeim vináttuböndum sem héldust alla tíð þótt samgangur milli okkar fjölskyldna hafi minnkað .
Þarna ófst sá þráður kærleika sem mér er svo mikils virði .
Garðar var lánsmaður í lífinu .
Hitti Helgu sína þegar þau voru ung að árum og eignuðust þau sjö heilbrigð og góð börn .
Barnabörnin eru orðin fjórtán og barnabarnabörnin eru þrjú .
Með samheldni , trausti og umhyggju hefur þeim farnast vel og uppskera virðingu og ást afkomenda sinna .
Getum við ekki fallist á að tilgangur lífsins sé að lifa lífinu lifandi og taka þátt í undrinu sem á sér stað ? Bergja á dýpstu uppsprettu lífsins , þar sem er kærleikur og ást .
Þetta á við um sambúð þeirra Helgu og Garðars .
Ævi okkar er svo stutt , – eins og dagurinn í gær þegar hann er liðinn .
Já rétt eins og næturvaka .
Allt hefur sinn tíma , – og tíminn er naumt skammtaður .
Við þurfum að hafa það hugfast alla daga .
Það sem einkenndi Garðar , frænda minn , var umfram allt hlýja , umhyggja og virðing fyrir fólki .
Hann var sannarlega vinur vina sinna .
Það er gott að minnast míns góða frænda , sem var mér svo ljúfur og kær .
Sorgin er sár en minningin gleður .
Garðar greindist með illvígasta sjúkdóm samtímans í byrjun þessa árs .
Sú glíma var ekki til að sigrast á .
Megi heilagur friður og kærleikur Guðs umvefja þig , kæri frændi , og alla þá sem elska þig .
Elsku Helga , ég bið algóðan Guð að gefa þér og öllum ástvinum ykkar styrk í sorginni , og við Ólafur vottum ykkur dýpstu samúð .
Margrét Þ. Thorlacius .
Elsku Helga , börn og aðrir aðstandendur .
Það var mér sönn ánægja að fá að kynnast Garðari , hann var alltaf svo hress og glaður og fannst mér alltaf svo gott að koma í heimsókn því móttakan var alltaf svo kær að mér fannst ég vera komin heim .
Heimsóknirnar voru ekki eins margar og ég hefði viljað en hugurinn var oftar þar og það vissi Garðar .
Því miður tókst mér ekki að kveðja hann og þykir mér það mjög sárt , en ég ætla að láta þetta ljóð vera kveðju frá mér til hans .
Hvíldu í friði kæri vinur og Guð geymi þig .
Sár er kveðjustundin samt hef ég þá trú að við hittumst aftur þá endar lífsins brú .
Ég vil gefa þér allt það aftur sem áður gafstu mér kærleikann , traustið og trúna og tryggðina í hjarta þér .
Það skal fylgja þér ferðina löngu uns finnumst við á ný á sólbjörtum sumarlöndum þar sjást ekki haust eða ský .
( Ragna Steinunn Eyjólfsdóttir ) Ég votta ykkur og ástvinum hans öllum innilega samúð og bið Guð að styrkja ykkur í þessari miklu sorg .
Kolbrún Diego og fjölsk .
Kær vinur og félagi er fallinn frá .
Ég kynntist Garðari í kringum 1988 þegar ég gekk í Kiwanisklúbbinn Hof í Garði , og höfum við verið miklir vinir og félagar síðan .
Garðar var mikill og góður kiwanisfélagi og hefur Kiwanishreyfingin misst góðan og tryggan félaga .
Garðar var forseti klúbbsins tvisvar sinnum , 1987-1988 og 1999-2000 , einnig var hann svæðisstjóri Ægissvæðis 1990-1991 .
Í okkar klúbbi hefur Garðar gegnt öllum helstu embættum og viljum við þakka honum fyrir vel unnin störf .
Ekki óraði mig fyrir þessu í desember sl. , þegar Garðar lá veikur heima og komst ekki til að ná í flugeldana fyrir okkur og í söluna þetta árið .
Vegna veikindanna komst hann ekki á fundi frá áramótum .
Í janúar lenti hann á sjúkrahúsi í fyrsta sinn .
Garðar greindist með krabbamein sem var ólæknandi og lést hann 23. maí á Heilbrigðisstofnun Suðurnesja .
Við sendum innilegar samúðarkveðjur til Helgu , barna , tengdabarna og annarra ástvina .
Við söknum góðs vinar og félaga .
Fyrir hönd Kiwanisfélaga í Hofi , Magnús Eyjólfsson .
