Kristján Ágúst Lárusson fæddist í gamla bænum í Mið-Hvammi í Dýrafirði 3. janúar 1910 .
Hann lést á Hrafnistu í Reykjavík á annan í hvítasunnu , 1. júní síðastliðinn , og var jarðsunginn frá Áskirkju í Reykjavík 9. júní Þegar ég hugsa til baka til þeirra tíma er ég var lítil skotta að koma í heimsókn til ömmu og afa á Seljaveginn er mér minnisstæðast hve afi minn var alltaf hægur í háttum og rólegur .
Kaffisopinn drukkinn af statískri ró , sykurmoli bruddur með , síðan kannski labbað út í garð og grasið slegið með orfi og ljá .
Þegar hann sagði okkur börnunum að hann hefði fæðst í torfbæ vorum við alveg gáttuð .
" Mikið hlýtur þú að vera gamall , afi , " var þá sagt .
Nú þegar hans tími er liðinn og við hugsum til baka um þær breytingar sem hann upplifði setur okkur hljóð ; þvílík umbylting í aðbúnaði Íslendinga á einni mannsævi .
Hann hafði sérstaklega gaman af börnum og aldrei sagði hann eitt einasta orð sem gæti hrætt okkur eða gert okkur óörugg .
Síðustu árin var hann kominn eitthvað annað en flestir og hann virtist ekki þekkja okkur .
Þó var alltaf gaman að sjá hýrna yfir honum er hann leit barnabarnabörnin augum , og þá kom oft þetta yndislega orð sem hann á einkarétt á og lætur hjörtu okkar taka kipp : " Náná " , svo brosti hann til barnanna og reri dálítið fram í gráðið .
Elsku afi , hvíl í friði .
Fyrir hönd Jóhannesarbarna , Halldóra Jóhannesdóttir .
