Í DAG , sunnudaginn 21. júní , eru sumarsólstöður .
Þann sólarhringinn verður lengsti dagur ársins og stysta nóttin .
Um hádegisbil verður sól hæst á lofti árið 2009 .
Síðan tekur dag að stytta á ný og hádegissól að lækka smám saman , hænufet á dag eins og sagt er .
Þannig líða árstíðirnar , ein af annarri , hver með sín einkenni sem ákvarðast af göngu jarðar um sólu .
Nær öll náttúran á jörðinni , veður , höf og lífríki , slær í takt við þennan gang sem aldrei hættir .
Ár eftir ár , aldir og þúsaldir , koma árstíðirnar og fara .
Lífið á jörðinni mótast af þessu , gróður , dýralíf , sjálf menningin frá örófi alda .
Fyrir ævalöngu hófu menn að fylgjast nákvæmlega með gangi sólar .
Þannig var rás tímans mæld og árstíðir náttúrunnar , vor , sumar , haust og vetur , mótuðu lífsbaráttuna .
Árstíðirnar verða eins og kunnugt er vegna þess að jörðin hallast miðað við braut sína um sólu .
Á sporbaug jarðar um sólu liggja einstakir staðir á jörðinni misvel við vermandi geislum sólar .
Einkum er mikill munur á stöðum fjarri miðbaug jarðar .
Ef jörðin væri hallalaus færi engum sögum af vorkomu og farfuglum .
Sumardýrð og vetrarhörkur skiptust ekki á hér á Íslandi , heldur væri sama árstíðin árið um kring .
Harla lítil tilbreyting það , miðað við það sem við búum við .
Sumarsólstöður og vetrarsólhvörf voru um þúsundir ára tímamót í samfélagi manna um víða veröld , þær voru tími verslunar , þinghalds og guðsdýrkunar .
Þær hafa því löngum verið tilefni hátíða .
Hinn skínandi lífgjafi á himni , sólin , var kóróna sköpunarverksins , á tíðum guð sjálfur , og þungamiðja tilverunnar .
Smám saman breyttust hátíðirnar í annan fagnað á þessum tíma árs , svo sem jól og Jónsmessu .
En rifjum nú upp sólstöðuhátíðirnar og mætum í sólstöðugöngu um Öskjuhlíð í kvöld kl. 8 , hina 25. sólstöðugöngu í Reykjavík og nágrenni .
ÞÓR JAKOBSSON veðurfræðingur .
Frá Þór Jakobssyni 