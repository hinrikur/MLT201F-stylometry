KUNNINGI minn sagði við mig í vikunni að nú væri fjármálavandamálið og allt tjónið og hneykslið í kringum það ekki lengur aðalvandamál þjóðarinnar .
Nýjasta og alvarlegasta vandamálið sem er að byrja að grafa um sig er svartsýni .
Undanfarna áratugi hefur þjóðin þurft að horfa upp á mjög alvarlegan siðferðisbrest í íslensku samfélagi sem er gjafakvótakerfið þar sem þeir fáu sem fengu gjafakvótann gefins fá allan arð af auðlind þjóðarinnar .
Þetta rekur Markús Möller í grein sinni Kvóti ljóti í Mbl og telur að stjórnmálamenn okkar hafi horft fram hjá þessari staðreynd í áratugi vegna glópsku .
Að vera Íslendingur og horfa á nokkra samborgara raka inn seðlum á auðlind þjóðarinnar er niðurbrjótandi og eyðileggur samfélagið smátt og smátt .
Þetta hefur aukið á fátækt þjóðarinnar þó það jafnist hvergi á við bankahrunið .
Mikið er búið að skrifa um kvótahneykslið og ekkert miðar til að leiðrétta það mál .
Það sama gerðist í bankahruninu .
Enn og aftur glópska og siðferðisbrestur stjórnmálamanna sem einkavæddu bankana með þeim hætti að allar eignir þjóðarinnar langt fram í tímann fara í hendur útlendinga til að greiða til baka með vöxtum allt sem óvitarnir í bönkunum töpuðu .
Það er eitthvað að í stjórn samfélagsins og regluverkinu sem heldur svona vitleysu gangandi og jafnvel þó skipt sé um ríkisstjórn þá kemur í ljós að lögin eru svo arfavitlaus að nýir stjórnendur geta ekki komið hlutunum í lag nema með lagabreytingum .
Svo föst er glópskan og innbyggði siðferðisbresturinn í stjórn samfélagsins .
Mikilvægasta rannsóknarverkefni fjármálageirans í Evrópu er rannsókn bankahrunsins og fékk ekki nægilegt fjármagn til að takast á við verkefnið .
Það þurfti sérfræðing frá útlöndum til að koma í Kastljósið til að koma boðum um að það þyrfti að dæla inn í þetta miklu meiri peningum og meiri mannafla .
Auk þess kom fram hjá þessum sérfræðingi að ekki væri viðunandi að hafa óhæfan ríkissaksóknara eins og fram hefur komið .
En reglurnar eru þannig að hann ákveður sjálfur hvort hann situr eða víkur .
Þetta minnir á þaulsetu Davíðs í Seðlabankanaum .
Það þarf ítrekað að breyta lögum til að koma eðlilegum vinnubrögðum að í stjórnkerfinu og þannig að það sé unnt að rannsaka meint alvarleg brotamál með hlutlausum hætti eins og þetta bankahrun .
En nú er svartsýnin að hellast yfir mannskapinn .
Þegar svona mikið af spillingu og vanhæfi er vaðandi um allt stjórnkerfið og samfélagið og almenningur rúinn inn að skinninu með kvóta- og banksvindli í viðbót við að margir hafa misst vinnuna og lánin eru komin upp úr þakinu , þá er von að fólki lítist ekki lengur á blikuna .
Í áratugi hefur það verið reglan frekar en undantekningin að stjórnmálamenn hafa gaukað að sínu fólki verkefnum og vinnu .
Nýjasta dæmið er um Gunnar Birgisson í Kópavogi , þó hann hafi ekki sjálfur verið þiggjandi peninga frá bænum .
Málið er í takt við fjölda mála þar sem stjórnmálamenn hafa getað skarað eld að köku vina sinna .
Hvernig verður ástandið núna þegar allur þessi skari fólks er atvinnulaus og mikil kreppa er framundan í samfélaginu ? Verður einkavinavæðingin í stjórnkerfinu eitthvað öðruvísi en hefur verið undafarna áratugi ? Fólk sem er nú á miðjum aldri og búið að lifa það lengi að það man eða veit meira og minna um kreppurnar , hagsmunapotið , sukkið og svínaríið í íslensku samfélagi , þekkir gjafakvótakerfið og þarf núna að skipuleggja sig fram að starfslokum , á hvað ætli þetta fólk veðji núna ? Ætli þetta fólk vilji taka á sig 10 til 15 ára samdrátt í vinnu , gengi krónunnar hrunið , fasteignir verðlausar , okurvexti á peningum og verðtryggingu ofan á allt saman ? Eins og stefnir í núna , að þó fólk kaupi fasteign með íbúðaláni þá mun lánið hækka langt umfram verðgildi eignarinnar , þó fólk borgi af eigninni í áratugi .
Kaup á fasteign á næstunni er því væntanlega ekki inni í myndinni .
Bílakaup eru nær dauð og ekki fyrirsjáanlegt annað en að bílaeign á Íslandi verði með svipuðum hætti og á Kúbu .
Engin endurnýjun í áratugi .
Það þarf að setja upp varanlegan óháðan saksóknardómstól sem yrði mannaður að hluta með Íslendingum og útlendingum .
Þetta embætti á að starfa varanlega og algerlega óháð stjórnvöldum og taka til vinnslu hverskonar mál þar sem grunur leikur á að stjórnkerfið eða aðrir aðilar séu að vinna gegn hagsmunum almennings í landinu .
Að undangenginni rannsókn á að stefna hverjum sem er sem er að vinna gegn hagsmunum okkar og fá alla slíka aðila dæmda .
Við sjáum að það grassera í samfélaginu árum og áratugum saman brot og óréttlætismál sem eiga engan sinn líka og að við getum ekkert að gert .
Meira að segja ráðherrar geta ekki vikið óhæfum ríkissaksóknara frá og endalausra lagabreytinga er þörf til að laga kerfið .
Það þarf algera uppstokkun á kerfinu og hverskonar siðferðismati og því hvernig fylgst er með hagsmunum okkar og hvað stjórnvöld eru að brölta frá tíma til tíma .
Hverskonar einkavinavæðing eða mál á borð við gjafakvótann endurtaki sig ekki og öll núverandi spillingarmál verði tekin til rannsóknar og málin leiðrétt með algerlega köldu mati .
Höfundur er cand .
phil .
byggingaverkfræðingur 