Eftir Birtu Björnsdóttur birta@mbl.is RÖKRÆÐUR , rifrildi , hótanir og sættir einkenndu þann tíma sem leið frá því að tiltölulega óþekktur rithöfundur , Mario Puzo , gaukaði 60 blaðsíðna handriti að skáldsögunni Mafia að Robert Evans hjá Paramount Pictures vorið 1968 , þar til kvikmyndin Guðfaðirinn ( The Godfather ) var frumsýnd árið 1972 .
Það þurfti fyrst að finna rétt fólk í rétt hlutverk bæði fyrir framan og aftan myndavélina .
Hinn 31 árs Francis Ford Coppola var í upphafi hreint ekkert áfjáður að taka að sér Guðföðurinn , hann hafði gefist upp á lestri bókarinnar og fannst sagan ekkert spennandi .
Hann var þó fjárþurfi og féllst að lokum á að setjast í leikstjórastólinn , með einu skilyrði , myndin yrði fyrst og fremst saga fjölskyldunnar en ekki saga um skipulagða glæpastarfsemi .
Auk fjáröflunnar og annarra fylgifiska kvikmyndagerðarinnar biðu framleiðendanna .
fleiri vandamál .
Fjáröflun gegn myndinni Mark Seal skrifaði áhugaverða grein um aðdraganda Godfather-myndarinnar í mars-hefti Vanity Fair .
Þar kemur meðal annars fram að alvöru mafíósar reyndu að koma í veg fyrir gerð myndarinnar með öllum tiltækum ráðum .
Það vildi þannig til að á sama tíma og myndin var í bígerð fylgdust FBI-liðar náið með grunuðum glæpamönnum tengdum við hinar fimm glæpafjölskyldur sem taldar voru ráða ríkjum í undirheimum New York .
Þetta þótti " fjölskyldufeðrunum " óþarfa hnýsni og mótmæltu harðlega .
Fremstur í flokki var meintur mafíósi , Joseph Colombo eldri , og hann stóð meðal annars fyrir stofnun hagsmunasamtaka um mannréttindi Bandaríkjamanna af ítölskum uppruna .
Þeir sóru af sér mafíu-stimpilinn og vísuðu því á bug að standa í skipulagðri glæpastarfsemi .
Þegar hinum meintu fjölskyldufeðrum barst til eyrna að í bígerð væri stórmynd um mafíuna settu þeir allt í botn til að koma í veg fyrir það .
Þeir söfnuðu háum fjárhæðum til ætlunarverksins .
Ekki er þó alveg ljóst í hvað peningarnir ættu að fara , varla ætluðu hinir heiðvirðu fjölskyldufeður að nota þá í mútur ! Þegar fjáröflun dugði ekki til voru hótanir næstar á dagskrá og framleiðendur Paramount urðu fyrir barðinu á þeim .
Allt fór vel að lokum En kvikmyndagerðarmenn neituðu að gefa sig og héldu áfram undirbúningi þrátt fyrir einstaka sprengjuhótanir , verkföll vinnumanna á tökustað og skothvelli fyrir utan heimili framleiðenda , sem allt var talið runnið undan rifjum mafíósanna .
Þegar hótanirnar voru farnar að keyra um þverbak bauð framleiðandinn Al Ruddy meinta mafíósanum Colombo á skrifstofu sína til að líta á handritið sem hann var svo mótfallinn .
Hann las fyrstu blaðsíðuna og sagði svo Ruddy að hans eina skilyrði væri að orðið mafía kæmi ekki fyrir í myndinni .
Þar sem það kom aðeins einu sinni fyrir í handritinu og þar sem Ruddy náði að sannfæra hann um að myndin hefði ekki það markmið að sverta ímynd Ítala í Bandaríkjunum ákváðu Colombo og kollegar hans að samþykkja gerð myndarinnar .
Og þá urðu menn heldur betur áhugasamir .
Nokkrir hinna meintu mafíósa snöpuðu lítil aukahlutverk í myndinni og voru mikið að sniglast á tökustöðum til að ráðfæra sig við leikarana og fylgjast með .
Coppola heillaðist til dæmis svo af lífverði eins mafíósans sem heimsótti tökustaðinn að hann bauð honum hlutverk Luca Brasi á staðnum .
Það varð úr að lífvörðurinn Lenny Montana fór með hlutverk hins miskunnarlausa skósveins Don Corleone .
Deila sem stefndi í stríð endaði svo farsællega að engu líkara var en aðstandendur Guðföðurins og mafíósarnir hafðu bundist alvöru fjölskylduböndum .
Baráttan um bræðurna ÞAÐ vafðist ekki bara fyrir aðstandendum myndarinnar að manna hlutverk Guðföðurins sjálfs heldur var hatrömm barátta um nær hvert aðalhlutverkanna og sitt sýndist hverjum um hvaða leikarar þættu ómissandi í hlutverk Corleone-bræðranna .
Coppola hafði frá upphafi séð þá Al Pacino , James Caan og Robert Duvall fyrir sér sem Michael , Sonny og Tom Hagen .
Það var þó ekki gefið eftir svo auðveldlega og hæstráðendur hjá Paramount eyddu á endanum hundruðum þúsunda dollara í að prófa fjölda leikara í hlutverkin .
Framleiðendum þótti Pacino allt of stuttur í annan endann til að leika Michael og margir aðrir stórlaxar komu til álita í hlutverkið , meðal annarra þeir Robert Redford , Martin Sheen , David heitinn Carradine , Jack Nicholson og Warren Beatty .
Sá síðastnefndi afþakkaði hlutverkið .
Honum hugnaðist ekki önnur glæponamynd þar sem aðeins nokkur ár voru síðan hann lék í Bonny og Clyde .
Allir tilnefndir til Óskarsverðlauna Carmine Carride var upphaflega lofað hlutverki Sonny og James Caan þreytti áheyrnaprufu fyrir hlutverk Michaels ásamt hundruðum annarra leikara .
Þegar Coppola fékk að nota Pacino í hlutverk Michaels bað Robert Evans hjá Paramount hann að skipta Carride út fyrir Caan .
Bæði vegna þess að hann vildi fá þekktari leikara í bræðrahópinn og einnig var hann hræddur um að Carradine ( 193 cm ) myndi gnæfa svo óþyrmilega yfir Pacino ( 170 cm ) á hvíta tjaldinu .
Óstaðfestar fregnir herma svo að Burt Reynolds hafi upphaflega verið ráðinn til að leika Sonny en Marlon Brando hafi ekki tekið í mál að leika á móti " einhverjum sjónvarpsleikara " .
John Cazale fékk hlutverk Fredo eftir að góðvinur hans , Al Pacino , hvatti hann til að fara í áheyrnarprufu .
Tom Hagen var svo túlkaður af Duvall sem kunnugt er , sem sjálfur segir að eina eftirsjáin sem fylgi hlutverkinu sé hversu lélegan gerfi-hártopp hann var látinn vera með .
Coppola fékk því sínu framgengt í lokin , Corleone-fjölskyldan var fullmönnuð .
" Feðgarnir " voru svo allir , utan Cazale , tilnefndir til Óskarsverðlauna árið 1973 fyrir frammistöðu sína í myndinni , Brando fyrir aðalhlutverk en þeir Pacino , Caan og Duvall fyrir aukahlutverk .
Enginn " bræðranna " hlaut þó verðlaunin að þessu sinni .
Þau féllu í skaut Joel Grey fyrir Cabaret .
Vildu ekki Brando MARIO Puzo sá Marlon Brando alltaf fyrir sér í hlutverki Guðföðurins en var framan af einn um þá skoðun .
Framleiðendur myndarinnar hjá Paramount vildu ekki sjá Brando , hann væri of feitur , þunglyndur og frægur fyrir stjörnustæla og samskiptaörðugleika á tökustað .
Aðrir leikarar voru nefndir til sögunnar , meðal annarra Laurence Olivier , Orson Welles og Anthony Quinn .
Coppola var þó á sömu skoðun og Puzo og barðist hatramlega fyrir því að fá Brando í hlutverkið .
Framleiðendurnir samþykktu að lokum með þremur skilyrðum ; að Brando fengi ekkert greitt fyrirfram , honum yrði gert að halda sig á mottunni með undirrituðu ábyrgðarbréfi og að hann yrði að gangast undir leikprufu fyrir hlutverkið .
Don Corleone verður til Vitandi að Brando féllist aldrei á hið síðastnefnda kom Coppola á óformlegum viðræðufundi við leikarann á heimili hans en hafði meðferðis upptökuvél .
Upptakan sýnir Brando , með sítt ljóst hár í tagli , íklæddan náttslopp , breyta sér í Don Corleone .
" Hann setti upp á sér hárið , litaði það svart með skósvertu og tróð Kleenex í kinnarnar .
Hann ákvað að Guðfaðirinn hefði særst á hálsi í fortíðinni og talaði því með þeirri rödd sem við þekkjum í dag , " sagði Coppola .
Don Corleone spratt því fullskapaður fram í dagsljósið á heimili Marlons Brando þennan dag og framleiðendur gátu ekki sagt nei þegar þeir sáu upptökurnar .
Brando hlaut Óskarsverðlaun fyrir hlutverk sitt sem Don Corleone árið 1973 .
Hann neitaði þó að veita verðlaununum viðtöku og sendi í sinn stað leikkonu að nafni Maria Cruz sem dulbúin var sem indíánakonan Sacheen Littlefeather .
Með því vildi Brando mótmæla skeytingarleysi Bandaríkjamanna og ekki síst Hollywood gagnvart sögu og réttindum frumbyggja Ameríku .
Vissir þú að ...
* Höfuðið sem blóðgar rúm Jacks Woltz er af alvöru hesti , en það var fengið úr verksmiðju sem gerir hundamat .
* 18 dauðsföll verða í myndinni , ef hesturinn er tekinn með .
* Leikkonan Talia Shire , sem leikur Connie Corleone , er systir Francis Ford Coppola .
* Shire er ekki eini ættingi Coppola sem kemur fyrir í myndinni en báðir foreldrar leikstjórans og þrjú barna hans eru þar í litlum aukahlutverkum .
Dóttir hans , Sofia Coppola , er smábarnið sem er skírt Michael Rizzi í myndinni , en Sofia átti eftir að fara með stærra hlutverk í þriðju Guðföður-myndinni eins og kunnugt er .
* Marlon Brando notaði sérútbúin munnstykki úr plasti til að troða út á sér kinnarnar í hlutverki Don Corleone .
Munnstykkin eru nú til sýnis á kvikmyndasafni í Queens í New York .
