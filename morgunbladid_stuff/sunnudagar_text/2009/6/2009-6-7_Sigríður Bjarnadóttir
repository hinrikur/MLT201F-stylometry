Sigríður Bjarnadóttir fæddist í Hólabrekku á Mýrum , A-Skaftafellssýslu 12. júlí 1918 .
Hún lést á dvalar- og hjúkrunarheimilinu Ási í Hveragerði 14. maí síðastliðinn .
Sigríður var áttunda barn hjónanna Margrétar Benediktsdóttur , f. á Viðborði , A-Skaftafellssýslu , og Bjarna Eyjólfssonar frá Reynivöllum í Suðursveit .
Systkini Sigríðar voru : Ingunn , f. 25. mars 1905 , d. 29. apríl 1972 .
Álfheiður , f. 5. okt. 1906 , d. 23. ágúst 1953 .
Sigurbergur , f. 8. maí 1908 , d. 18. des. 1984 .
Svava , f. 2. júní 1910 , d. 16. sept. 1989 .
Torfhildur , f. 18. nóv. 1911 , d. 14. jan. 1954 .
Ásta , f. 1913 , d. 1915 .
Margrét , f. 14. jan. 1916 , d. 5. apr. 1990 .
Eyjólfur , f. 11. mars 1920 , d. 23. apr. 2005 .
Ásta , f. 19. okt. 1924 , d. 15. jún. 2008 .
Benedikt , f. 15. maí 1927 , d. 7. des. 2000 .
Helga Ingibjörg , f. 21. mars 1930 .
Sigríður kynnist eiginmanni sínum Sigurði Einarssyni , f. 21. september 1918 , d. 10. júní 2007 , syni Pálínu Benediktsdóttur móðursystur sinnar og Einars Sigurðssonar , f. í Sindurholti A-Skaftafellssýslu , þegar Sigurður kom sem kaupamaður til " frænku " Guðrúnar Benediktsdóttur í Upphúsum á Mýrum , A-Skaftafellssýslu .
Þau hefja búskap í Kyljuholti og þar fæðast tvö elstu börn þeirra , Bjarney Gréta , f. 1938 , og Einar Páll , f. 1940 .
Þau flytjast að Helli í Ölfusi til foreldra Sigurðar , þar fæðist Örn , f. 1941 , og Gunndís , f. 1943 .
Frá Helli flytjast þau að Sogni í Ölfusi þar sem þau bjuggu í fimm ár , þar fæðast Grétar , f. 1945 , og Bergrún , f. 1947 .
Þaðan flytjast þau í Hveragerði , þar fæðast Hugborg , f. 1949 , Trausti Þór , f. 1951 , og Álfheiður , f. 1953 .
Sigurður fer að vinna við virkjunina á Írafossi og flytja þau þangað .
Þar fæðast yngstu börnin , Hróðmar , f. 1957 , og Ásdís , f. 1959 .
Árið 1960 flytja þau á Selfoss og árið 2003 flytja þau að Ási í Hveragerði .
Útför Sigríðar var gerð í kyrrþey 22. maí síðastliðinn .
Mig langar til að minnast móður minnar í örfáum orðum .
Þær eru margar myndirnar sem birtast af henni með hannyrðir við hönd og þau eru mörg stórverkin á því sviði sem eftir hana liggja .
Og svo er það söngurinn , hann var stór þáttur í daglegu lífi hennar og hún kenndi okkur systkinunum að meta sönginn .
Alltaf þegar stórfjölskyldan hittist , þá var sungið saman .
Margar minningar á ég um það , þegar Ingunn móðursystir mín hafði samið nýtt lag , þá hringdi hún og vildi endilega að mamma fengi að heyra það sem fyrst .
Eftir að ég var komin með bílpróf var ég oft kölluð til og þá var skroppið í Hveragerði til Ingunnar , þar sem þær systur spiluðu á orgelið og sungu , og ekkert vantaði í raddsvið þeirra .
Hólabrekkusystkinin voru alin upp við mikla tónlist og átti faðir þeirra þar mestan þátt .
Mamma sagði okkur oft sögur úr sveitinni sinni , Mýrum á Hornafirði , þar sem náttúrufegurð er engu lík .
Ég átti þeirri gæfu að fagna að kynnast sjálf þeim mætti , sem býr í jöklinum , og leitaði ég oft í styrk frá þessari ægifögru sveit , sveitinni hennar mömmu .
Þá þótti mér ekki lítið ánægjulegt að geta farið með þær mömmu og Ásdísi systur austur á Mýrar síðastliðið sumar , þegar Ásta móðursystir mín var jörðuð .
Þá fannst mömmu jökullinn hafa hopað mikið .
Aldrei heyrðist frá mömmu uppgjöf eða þreyta , þrátt fyrir stóran barnahópinn , alltaf var ró og friður yfir henni og man ég enn eftir því frá barnæsku hvað var gott að koma heim , því mamma var alltaf til staðar .
Hún var mikil mannréttindakona og hef ég fengið mikla og góða sýn í þeim málum frá henni .
Þetta eru bara örfá brot af myndum sem mig langar að sýna og ætla ég mér að hlúa vel að því nesti sem hún gaf mér .
Þakka þér fyrir mig elsku mamma , þú munt alltaf lifa í minningu minni .
Ég óska þér blessunar hlýlega hönd , þó héðan þér rétt get ' ei mína .
Og hvar sem ég ferðast um framandi lönd , ég flyt með þá vonina mína , að allt sem þú foreldri fréttir um mig sé frægð þinni að veg , því ég elska þig .
( St.G.St .
) Þín dóttir , Bergrún .
