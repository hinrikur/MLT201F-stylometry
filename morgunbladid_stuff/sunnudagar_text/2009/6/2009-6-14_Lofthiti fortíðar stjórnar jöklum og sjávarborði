Eftir Pál Bergþórsson Það er hægt að áætla með góðri nákvæmni lengd skriðjökla út frá lofthita fortíðar í grennd við staðinn .
Á svipaðan hátt er unnt að meta hæð sjávarborðs eftir spám um lofthita fortíðar á jörðinni , en hækkuð sjávarstaða er nú vaxandi áhyggjuefni milljóna manna á láglendum svæðum , svo sem í Bangladess .
Jöklar og lofthiti Sú kenning sem hefur reynst mér best um breytingar á skriðjöklum er að lengd þeirra sé á hverjum tíma í öfugu hlutfalli við langtímameðaltal lofthitans í fortíðinni .
Þarna er átt við vegið meðaltal fortíðarhitans , gjarnan eins langt aftur í tímann og vitneskja um hann nær , þannig að með hverju ári minnkar vægi árshitans um tiltekna prósenttölu .
Vel reynist að lækkun vægisins á ári aftur í tímann sé aðeins 1,16% þegar um er að ræða samanburð fortíðarhitans við meðallengd 5 skriðjökla úr sunnanverðum Vatnajökli .
En þessi lækkun vægisins er ekki sú sama fyrir alla jökla , til dæmis mun hraðari fyrir Sólheimajökul en marga aðra , sennilega vegna ólíkra aðstæðna við upptök hans í Mýrdalsjökli .
Samkvæmt þessu má nú finna samhengið milli árlegrar lengdar skriðjöklanna úr Vatnajökli og árlegs fortíðarhita á tímabilinu frá 1930 , en þá hófust mælingar á þessum jöklum .
Á miðri 1. mynd er sýnd útreiknuð meðallengd þessara skriðjökla reiknuð eftir þessu samhengi allt frá upphafi 19. aldar .
Eftir 1930 eru svo sýndar mælingarnar sjálfar , gildari línan .
Samræmi línuritanna á því tímabili er svo gott að iðulega falla þau hvort inn í annað , enda er fylgnin svonefnda nærri fullkomin , 0,997 .
Þetta bendir til þess að óþarft sé að taka sérstakt tillit til sumarhitans eða vetrarúrkomu í útreikningnum eins og tíðkast hefur , líklega vegna þess að þeir þættir eru talsvert skyldir og tengdir árshitanum á hverjum stað í því langtímameðaltali sem hér er notað .
Sjávarborð og lofthiti Sjávarborð hækkar í góðu samræmi við eyðingu jökla eins og allir geta ímyndað sér , en hafís hefur aftur á móti ekki slík áhrif .
Auk þess hækkar í sjónum vegna þess að hann þenst út í hlýnandi loftslagi .
Þar er þá líka tenging við lofthitann á jörðinni .
Þess vegna er reynandi að nota spár um fortíðarhitann á hnettinum á næstu öld til þess að tákna hæð sjávarborðs , á svipaðan hátt og lengd skriðjökla má finna eftir fortíðarhitanum í grennd við þá .
Í skýrslu loftslagsnefndar Sameinuðu þjóðanna er sýndur lofthiti á jörðinni frá 1850 og hæð sjávarborðs frá 1870 .
Af skýrslunni má þó ráða að helst sé mark takandi á mælingum sjávarborðs á árunum 1961-2006 , einkum eftir að mælingar úr gervitunglum komu til sögunnar .
Í þeirri skýrslu er ekki reynt að finna tengingu sjávarborðs við lofthita .
Á línuriti á annarri mynd eru hér sýndar mælingarnar á þessu tímabili , gilda línan .
Síðan fann ég samhengið milli sjávarborðs og fortíðarhita á jörðinni á þessu sama tímabili , en í útreikningi fortíðarhitans reyndist heppilegt að vægi árshitans minnkaði um 1,16% með hverju ári aftur í tímann , á sama hátt og í dæminu um skriðjöklana .
Nú má nota þetta samhengi til þess að reikna eftir fortíðarhitanum áætlað sjávarborð allt frá árinu 1961 til 2100 .
Þetta er sýnt með grannri línu á myndinni .
Frá 1961 til 2006 er notaður mældur fortíðarhiti , en eftir það er farið eftir hitaspá í skýrslu loftslagsnefndarinnar .
Forsendur hitaspárinnar eru þær að fólksfjöldi nái hámarki um miðja öldina , en fari síðan minnkandi .
Í fólksfjöldamálum gefa Kínverjar öðrum þjóðum gott fordæmi .
Ennfremur er reiknað með bættu skipulagi í efnahagsmálum , félagsmálum , umhverfismálum og jafnréttismálum á komandi öld , en ekki eru í þessu dæmi áætlaðar sérstakar ráðstafanir í loftslagsmálum að öðru leyti .
Samkvæmt þessum forsendum er spáð mikilli hlýnun á öldinni , um hér um bil 3 gráður .
Línuritin yfir mælingar og áætlun eftir hita á árunum 1961-2006 falla því sem næst saman , enda reiknast fylgnin við útreiknaða sjávarborðið á þessu hálfrar aldar skeiði mjög mikil , 0,992 .
Samkvæmt því hlýtur spáin um sjávarborðið að teljast nokkuð áreiðanleg , svo framarlega sem mark er takandi á hitaspánni ..
Útkoman er nú sú að sjávarborð árið 2100 reiknist 99 sentímetrar , 94 sentímetrum hærra en um síðustu aldamót .
Þetta er svo til eins og það sem ég komst að í grein í Mbl. , skömmu eftir að skýrsla loftslagsnefndarinnar kom út , en þar áætlaði ég að hækkun sjávar á 21. öld yrði 90-100 sentímetrar .
Síðan þetta gerðist hafa einmitt komið fram mjög svipaðar spár , og um leið gagnrýni á loftslagsnefndina sem í skýrslu sinni árið 2007 bjóst við aðeins 30-40 sentímetra hækkun sjávarborðs á öldinni .
Nú síðast var til dæmis spáð hálfs til eins og hálfs metra hækkun sjávar til aldamóta , á ráðstefnu sem haldin var í Tromsö og sagt frá í Morgunblaðinu 29. apríl .
Niðurstaða Ályktunin er sú að sérstaklega reiknað meðaltal lofthitans í fortíðinni segi til um það með góðri nákvæmni á hverjum tíma , hvað skriðjöklar teygja sig langt eða skammt og hversu hátt sjórinn standi .
Ef unnt er að spá hitanum er þess vegna hægt að ætlast á um lengd skriðjöklanna og hæð sjávarborðs nokkuð fram í tímann .
Heimildir : Páll Bergþórsson : Lögmál byrst – í tölum talið .
Grein í bókinni Afmæliskveðja til Háskóla Íslands , 45-72 .
Bókaútgáfan Hólar 2002 .
Intergovernmental Panel on Climatic Change .
Climate Change 2007 : The Physical Science Basis .
Summary for Policymakers .
WMO / UNEP 2007 .
Páll Bergþórsson : Vanmat í spá um hækkun sjávarborðs .
Grein í Morgunblaðinu 19. mars 2007 .
