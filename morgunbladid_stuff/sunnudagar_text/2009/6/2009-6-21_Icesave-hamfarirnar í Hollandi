Eftir Þórð Snæ Júlíusson thordur@mbl.is Hollensku lagaprófessorarnir Adrienne de Moor-van Vugt og Efgar du Perron skiluðu í byrjun vikunnar skýrslu til neðri deildar hollenska þingsins um vöxt Icesave-reikninganna þar í landi .
Niðurstaða skýrslunnar er afdráttarlaus á þann veg að hollenski seðlabankinn ( DNB ) , sem hollenska fjármálaeftirlitið heyrir undir , gat lítið sem ekkert beitt sér til að stöðva vöxt reikninganna .
Slíkt hefði verið í andstöðu við lög og reglugerðir Evrópusambandsins ( ESB ) og hefði auk þess nær örugglega orsakað áhlaup á Landsbankann , ekki bara í Hollandi , heldur hvar sem hann starfaði .
Í skýrslunni er tiltekið að eftirlit með og ábyrgð á starfsemi Landsbankans hefði hvílt á íslenska Fjármálaeftirlitinu ( FME ) .
Bankinn sjálfur og FME báru því fulla ábyrgð á vextinum og þeim afleiðingum sem af honum leiddu .
Í skýrslu hinnar óháðu rannsóknarnefndar eru staðhæfingar hollenskra ráðamanna um að DNB hefði fengið rangar upplýsingar um stöðu Landsbankans og greiðsluþol íslensku bankanna í septembermánuði 2008 endurteknar .
Ennfremur er vitnað í símtöl , bréfaskriftir , símbréf og fundi sem eiga að staðfesta þennan skilning .
90 milljarðar lenda á Hollandi Þegar Icesave-reikningunum í Hollandi var lokað í október síðastliðnum voru viðskiptavinir þeirra orðnir 114.136 talsins .
Heildarinnistæður voru 1.674 milljónir evra , eða um 300 milljarðar króna .
Þeim hafði fækkað töluvert á síðustu dögunum fyrir fall Landsbankans þegar forsjálir viðskiptavinir fluttu sparifé sitt annað .
Samkvæmt samkomulagi sem íslenska ríkið gerði við það hollenska fyrir skemmstu mun Tryggingasjóður innstæðueigenda á Íslandi greiða 71 prósent af þeirri upphæð .
Ef hann getur ekki greitt upphæðina mun íslenska ríkið greiða það sem upp á vantar .
Restin , um 90 milljarðar króna , mun falla á hollenska innistæðutryggingakerfið .
31. mars 2006 Hollenska seðlabankanum ( DNB ) tilkynnt að Landsbankinn hyggist hefja útlánastarfsemi í Hollandi .
Byrjun árs 2007 Landsbankinn fær leyfi til að taka við innlánum í Hollandi í gegnum útibú en nýtir það leyfi ekki fyrr en í maí árið eftir .
28. febrúar 2008 Landsbankinn skrifar bréf til DNB og kvartar yfir því að það gangi of hægt fyrir bankann að fá leyfi til að hefja starfsemi .
Þar segir að DNB hafi engar forsendur til að neita bankanum um starfsleyfi .
16. maí Háttsettur starfsmaður DNB sendir frá sér minnisblað þar sem hann bendir á þá áhættu sem fylgi innlánatöku Landsbankans í landinu í gegnum útibú .
Þar kemur fram að mikill vafi leiki á stöðugleika íslenska efnahagskerfisins og íslenskra fjármálafyrirtækja .
Fjölmörg teikn hafi verið á lofti um að vöxtur þeirra hefði verið óábyrgur .
Niðurstaða hans var hins vegar sú að samkvæmt reglum Evrópusambandsins ( ESB ) gæti DNB ekkert gert til að stöðva starfsemi Icesave-reikninganna í Hollandi .
23. maí Landsbankinn fær leyfi til að hefja innlánatöku í gegnum Icesave-reikninganna .
.
Samkvæmt samkomulaginu myndi hinn íslenski tryggingasjóður innstæðueigenda tryggja innstæður á Icesave-reikningunum upp að 20.887 evrur , líkt og tilskipun ESB um lágmarkstryggingar sagði til um .
29. maí Icesave- reikningar Landsbankans opnaðir sem útibú í Hollandi .
Yfirlýst markmið stjórnenda Landsbankans var að ná inn 500 milljónum evra í gegnum reikningana fyrir árslok 2008 .
Til þess að ná þessu takmarki buðu Icesave-reikningarnir upp á mun hærri innlánsvexti en önnur fjármálafyrirtæki á hollenska markaðinum .
Því flykktust Hollendingar með sparifé sitt inn á Icesave-reikninganna .
Alls voru fjórtán þúsund slíkir reikningar stofnaðir fyrstu vikuna .
7. júní Hollenskur hagfræðiprófessor , Jaap Koelewijn , skrifar grein í hollenskt dagblað þar sem hann varar við því að íslenskir bankar séu að færa sig yfir í innlánasöfnun erlendis vegna áhrifa lánsfjárkreppunnar á þá .
Hann bendir á að innstæður þeirra sem leggja fé sitt inn á Icesave-reikningana séu ekki tryggðar af hollenska innstæðutryggingakerfinu .
9. júní Minnisblað unnið innan DNB .
Umfjöllunarefni þess er staða útibúa íslensku bankanna á erlendri grundu og þau miklu áhrif sem hin alþjóðlega lánsfjárkreppa hefur á íslensku bankana .
Þar kemur fram að samkvæmt Bloomberg séu íslensku bankarnir " áhættusæknustu bankar í heiminum .
" 3. júlí Hollenski seðlabankinn sendir Fjármálaeftirlitinu ( FME ) bréf þar sem farið er fram á viðræður vegna áhættusækni íslensku bankanna og þeirrar áhættu sem fylgir netreikningum þeirra .
12. ágúst Stjórn hollenska Seðlabankans ákveður að bregðast við vexti Icesave-reikninganna í Hollandi og ákveður að frekari vöxtur sé ekki ásættanlegur .
Á þessum tíma höfðu verið stofnaðir 85 þúsund reikningar og innstæður þeirra námu um einum milljarði evra .
14. ágúst Sendinefnd frá hollenska fjármálaeftirlitinu , sem heyrir undir DNB , kemur til Íslands til að funda með FME og forsvarsmönnum Landsbankans .
FME kynnir fyrir sendinefndinni að ellefu milljarðar króna séu í hinum íslenska tryggingasjóði innstæðueigenda og auk þess séu um sex milljarðar króna til í tryggingum .
Óháða rannsóknarnefndin vísar í skýrslu þar sem FME segir íslenska hagkerfið ekki eiga í neinum vandræðum og að enginn sjáanleg vandræði fylgi örum vexti bankanna .
Þeir gætu vaxið enn frekar .
Hollendingarnir fara fram á að Icesave-innlánin verði stöðvuð en Landsbankinn vill ekki verða við því .
FME varar enn fremur við því að það gæti leitt til áhlaups á bankann .
Landsbankinn býðst í staðinn til þess að grípa til þríþættra aðgerða : a ) að draga úr auglýsingum og annarri markaðssetningu Icesave til að auka ekki eftirspurn , b ) að hleypa ekki af stokkunum nýjum tegundum Icesave-reikninga í byrjun september líkt og stefnt var að , c ) að ein evra yrði lögð inn í hollenska seðlabankann fyrir hverja evru sem kæmi inn á Icesave-reikninganna umfram 1.150 milljónir evra í nokkurs konar varasjóð .
Ekki er tekin afstaða til þessa tilboðs .
15. ágúst FME sendir DNB tölvupóst þar sem lýst er undrun yfir því að vilji sé til að stöðva innlánatöku Landsbankans í Hollandi .
Engin ástæða sé til þess , enda sé staða Landsbankans heilbrigð .
Auk þess sé takmörkun á útlánum í andstöðu við Evrópureglur .
19. ágúst Icesave-reikningarnir í Hollandi orðnir rúmlega 90 þúsund talsins og innstæður á þeim nema um 1,2 milljörðum evra .
21.-22. ágúst Tölvupóstsamskipti eiga sér stað milli DNB og Landsbankans .
Landsbankinn leggur fram ýmis gögn , meðal annars " Confidence Crisis Manual " og " Liquidity Contigency Plan .
" DNB fer fram á að sjá niðurstöður álagsprófa Landsbankans .
25. ágúst Nout Wellink , seðlabankastjóri Hollands , tilkynnir Wouter Bos , fjármálaráðherra landsins áhyggjur sínar af Icesave reikningunum .
27. ágúst Forsvarsmenn Landsbankans fara til Amsterdam á fund Nout Wellink þar sem hann lýsir yfir miklum áhyggjum sínum af hröðum vexti Icesave-reikninganna .
Wellink átti einnig í samskiptum við FME þennan sama dag af sömu ástæðu .
Landsbankamenn endurtaka tilboð sitt um þríþættar aðgerðir .
Engin afstaða tekin til tilboðsins um innlagnir í hollenska seðlabankann , sem segir þó að tillögurnar séu skref í rétta átt .
Þær taki þó ekki á þeim grundvallarvanda sem íslenskt efnahagskerfi og íslensku bankarnir standi frammi fyrir .
Niðurstaða fundanna verður sú að Landsbankinn hættir við nýju Icesave-reikningana og dregur mjög úr auglýsingum .
Samþykkt að halda áfram viðræðum um með hvaða hætti starfsemi bankans í Hollandi geti haldið áfram .
Meðal annars ákveðið að vinna að því að flytja Icesave-reikningana inn í dótturfélag , og þar með undir hollenska innstæðutryggingakerfið .
Ef þetta hefði verið gert þá hefði Ísland ekki borið neina ábyrgð á Icesave-innstæðunum í Hollandi .
2. september Hollenski seðlabankastjórinn hefur samband við FME símleiðis og lýsir yfir miklum áhyggjum sínum .
Hann segir að það verði að frysta starfsemi bankans í landinu .
Ef eitthvað fari úrskeiðis þá séu hvorki hollenski seðlabankinn né Íslendingarnir nægilega undirbúnir til að takast á við það .
Svipaðar aðstæður gætu skapast og þegar hollenski bankinn Van der Hoop varð gjaldþrota , en þá þurftu fjölmargir innstæðueigendur að leita til hollenska innstæðutryggingakerfisins til að fá lágmarkstryggingar greiddar .
10. september Yfir 100 þúsund Icesave-reikningar hafa verið stofnaðir í Hollandi og innstæður á þeim nema meira en 1,5 milljörðum evra .
22. september Landsbankinn svarar spurningum hollenska seðlabankans um áhrif gjaldþrots Lehman Brothers á bankann .
23. september Landsbankinn sendir bréf til FME og DNB þar sem brugðist er við kröfu um frystingu .
Bankinn hafði leitað liðsinnis þekktrar lögmannsstofu og komist að þeirri niðurstöðu að Evrópulög heimiluðu DNB ekki að bregðast við innlánasöfnun bankans með frystingu .
Bankinn ítrekar fyrra tilboð sitt um að leggja inn eina evru fyrir hverja sem þeir taka í innlán yfir 1.150 milljónum evra .
29. september Yfir 130 þúsund Icesave-reikningar hafa verið stofnaðir í Hollandi og innstæður á þeim nema meira en 1,7 milljörðum evra .
7. október FME tekur yfir Landsbankann og Icesave-reikningunum er lokað .
DNB telur að Landsbankinn og FME hafi veitt sér rangar og ófullnægjandi upplýsingar um stöðu bankans .
9. október Fjármálaráðherra Hollands , Wouter Bos , ákveður að tryggja allar innstæður upp að 100 þúsund evrum og ákvörðunin er afturvirk að falli Landsbankans .
Hann hótar auk þess að draga íslensk stjórnvöld fyrir dómstóla og segir við tímaritið Elsevier að " ef í ljós kemur að rangar upplýsingar hafi verið veittar er ljóst að framundan eru málaferli við íslensk stjórnvöld .
" 11. október Tilkynnt að samkomulag hafi náðst milli íslenskra og hollenskra stjórnvalda vegna Icesave á heimasíðu íslenska forsætisráðuneytisins .
Samkvæmt því myndu hollensk yfirvöld lána Íslendingum 1,1 milljarð evra til að mæta skuldbindingum sínum vegna Icesave .
Lánið átti að vera til tíu ára á 6,7 prósent vöxtum og lántakandinn átti að vera íslenska ríkið .
14. október Wouter Bos kemur fram í hollenska sjónvarpinu og segir að íslensk yfirvöld hafi talið þeim hollensku trú um það á fundum í ágúst að íslensku bankarnir væru stöðugir og að þeir væru ekki að falla .
4. desember Alþingi ályktar að fela ríkisstjórninni að leiða til lykta samninga við viðeigandi stjórnvöld vegna innstæðna í útibúum íslenskra banka á EES-svæðinu , þar með taldar Icesave-innstæður .
11. desember Hollendingar hefja útgreiðslu til þeirra sem áttu fé inni á Icesave-reikningunum .
5. júní Samkomulag næst milli íslensku Icesave-samninganefndarinnar annars vegar og Hollendinga og Breta hinsvegar um að ríkissjóðir landanna tveggja láni íslenska tryggingasjóði innstæðueigenda samtals um 700 milljarða króna í evrum og pundum .
Vextir lánanna eru 5,5 prósent , þau eru til fimmtán ára .
Fyrstu sjö árin þarf ekki að greiða af láninu en eignir gamla Landsbankans eiga þó að notast til að ganga upp í það á þeim tíma .
Síðan á að greiða lánið í 32 ársfjórðungslegum afborgunum .
Íslenska ríkið er í ábyrgð fyrir láninu og það skýrist árið 2016 hvort , og þá hversu mikið , íslenskir skattgreiðendur þurfa að greiða vegna þess .
16. júní Óháð rannsóknarnefnd skilar inn skýrslu til neðri deildar hollenska þingsins þar sem fram kemur að hollenski seðlabankinn gat lítið sem ekkert beitt sér til að stöðva vöxt Icesave-reikninganna þar í landi .
Eftirlit með þeim , og Landsbankanum , heyrði undir FME .
