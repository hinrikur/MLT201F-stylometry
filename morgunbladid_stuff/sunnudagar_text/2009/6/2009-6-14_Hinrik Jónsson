Hinrik Jónsson fæddist í Reykjavík 13. júní 1961 og ólst upp á Seltjarnarnesi .
Hann lést á heimili sínu á Seilugranda 1 í Reykjavík 30. maí síðastliðinn .
Foreldrar hans eru Jón Hinriksson , f. 13. desember 1922 , d. 5. júlí 1994 og Unnur Sigríður Björnsdóttir , f. 29. apríl 1927 .
Systkini Hinriks eru Björn R. , f. 12. maí 1947 , Ragnheiður , f. 14. júní 1963 og Garðar , f. 24. september 1964 .
Hinrik kvæntist 10. september 1989 Mary A. Campbell , þau slitu samvistum .
Sonur þeirra er Jón Hinriksson , f. 22. október 1990 .
Áður átti Hinrik þrjú börn , þau Mirjam Holm , f. 22. september 1985 , Ramonu Holm , f. 5. mars 1987 og Auðun Þórarin Hinriksson , f. 23. september 1987 .
Útför Hinriks fór fram í kyrrþey að ósk hins látna .
Við skyndilegt fráfall frænda okkar Hinriks Jónssonar setur okkur hljóð um stund og við finnum að sorgin hefur kvatt dyra en svo byrja minningar um hann Hinrik okkar að hrannast upp í huganum .
Lítill og ljúfur drengur var oft á tíðum samferða okkur frændfólkinu hér á Akureyri á sínum uppvaxtarárum .
Hann sýndi fljótt hvern mann hann hafði að geyma og kom það sérstaklega í ljós þegar hann 10 ára gamall , var hér hjá okkur fyrir norðan og var falin sú mikla ábyrgð að passa fyrsta barnabarnið í fjölskyldunni yfir sumartímann .
Rólegur , vandvirkur , fullkomlega treystandi fyrir ærslafullum snáða og góður við litla frændann á hverju sem gekk , þannig var hann Hinrik og þannig munum við hann .
Foreldrar Hinriks , Unnur og Jón , bjuggu lengst af á Seltjarnarnesi og var heimili þeirra um árabil samastaður okkar frændfólksins að norðan þegar komið var til Reykjavíkur .
Það var alltaf eins og að koma heim að koma til þeirra og vorum við frændsystkinin meira eins og systkini en systkinabörn og er svo enn .
Mikið var Seltjarnarnesið tómlegt þegar fjölskyldan bjó þar ekki lengur .
Hinrik var smiður mestan hluta starfsævinnar og meðan hann var við þá vinnu fylgdumst við með því hvernig hann , án þess að hafa fyrir því , sýndi alltaf að hann var sami góði heiðarlegi drengurinn eins og áður .
Hann smíðaði fyrir okkur og það sem kom frá honum var vandað og vel gert og ekki var svo áríðandi að semja um kaup , ánægjan sem hann fékk út úr því að gleðja aðra var honum oft nóg .
Lífshlaup frænda okkar var ekki langt , hann hafði þó reynt meira en margur annar á sinni ævi .
Hann var tryggur og trúr þeim sem honum þótti vænt um og sýndi það á sinn einlæga hátt .
Drengirnir hans Auðunn og Jón kveðja góðan föður sinn og eiga nú um sárt að binda .
Hinrik átti oft góða tíma með sonum sínum .
Auðunn er búsettur í Svíþjóð en Jón bjó nær föður sínum og hafði þróast með þeim sérstakt vinasamband sem nú skyndilega er klippt á .
Innilegar samúðarkveðjur sendum við þeim báðum .
Móðir syrgir nú son sinn og systkini bróður , orð megna ekki að sefa þá sorg .
Við vottum Unni , Ragnheiði og Garðari okkar dýpstu samúð .
Nú er lífi frænda okkar lokið hér á jörð og við trúum því að hann sé nú lagður af stað til föður síns , sem lést um aldur fram og sem var honum svo kær .
Við minnumst góðs drengs með virðingu og þökk fyrir að hafa verið hluti af lífi hans .
Minning þín er mér ei gleymd ; mína sál þú gladdir ; innst í hjarta hún er geymd , þú heilsaðir mér og kvaddir .
( Káinn .
) Júlíana Hinriksdóttir , Elísabet Hjörleifsdóttir og fjölskyldur .
