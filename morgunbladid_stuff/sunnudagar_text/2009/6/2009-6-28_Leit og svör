28. Inni í okkur öllum er skynfæri , sem er stillt inn á að mæta Guði , eins og augað er stillt inn á það að mæta ljósi .
Þessi hæfileiki tekur við sér , þegar honum er sinnt og þroskast , þegar hlynnt er að honum og rækt lögð við hann .
Þetta eru menn að gera , þegar þeir rækja trú , leggja rækt við trúarlíf sitt .
Allt miðar það að því að vakna til Guðs , opna sig fyrir honum , og halda sér opnum og vakandi gagnvart anda hans .
Vandamálið hér er ekki hugur eða andi Guðs , sem okkur finnst svo fjarlægur og óáþreifanlegur .
Það er hugur okkar , sem er vandamálið .
Hann er reyndar alveg eins ósýnilegur og Guð , en vandinn er að fá hann til að vakna .
Vakna þú , sál mín , segir í bænarsálmi .
Vaktu , minn Jesús , vaktu í mér , vaka láttu mig eins í þér , biður Hallgrímur .
Þetta er sú bænarhugsun , sem kristinn maður vill láta sá sér í djúp dulvitundar sinnar og festa rætur þar og hafa áhrif á alla dulvitaða afkima hins innra manns .
Og hafa síðan áhrif til góðs á það , sem berst úr dulvitund inn í dagvitund eða vökuvitundina , á viðbrögð tilfinninganna og sér í lagi á viðbrögð og stefnu viljans .
Að rækja trú , vera trúrækinn , guðrækinn , er sjálfsrækt .
Eða sjálfsnám undir handleiðslu Jesú Krists .
Við erum lærisveinar , nemendur hans .
Í öllu námi , allri viðleitni til að þroskast , allri þjálfun , skiptir viljinn mestu .
Stemmningar og hugdettur mega ekki taka völdin af honum .
Þú leitar Guðs , gerist nemandi Krists , af því að þú vilt það .
Það er margt , sem lokkar og togar í aðrar áttir .
Gegn því er engu að tefla nema þeim vilja þínum , sem hlýðir þinni betri vitund og þjónar lífsgæfu þinni .
Trúarlíf miðar að því að venja sig að Guði .
Það útheimtir tamningu á sjálfum sér , ögun , vilja .
Ég minnti á gömul og gild orð , trúrækni , guðrækni , bænrækni .
Við könnumst líka við önnur orð , sem tákna manndyggðir og eru eins mynduð : Þjóðrækni .
skyldurækni , ættrækni .
Það þóttu löngum vera gæfusamleg manndómsmerki að meta þessar dyggðir og leggja rækt við þær .
Það , sem ég ræki ekki , allt , sem ég afræki , það glatast mér , hvort sem um er að ræða gáfu eða hæfileika , sem ég hef þegið , ellegar vini mína og ástvini , maka minn og börn .
Oft hefur verið talað um " vanatrú " í niðrandi merkingu eða dauðar venjur .
Víst geta venjur , líka helgar venjur , orðið vélrænar og líflausar .
Þær geta orðið skurn utan um fúlegg .
Þar fyrir er skurnin lífsnauðsyn fyrir eggið .
Án skurnar getur hvorki ungi né matur orðið úr neinu eggi .
Enginn kemst neitt á neinu sviði án þess að beita vilja sínum , taka tamningu , aga sig , beita sig jafnvel hörðu , ef því er að skipta .
Reglubundin bænagjörð á vissum stundum er frumskylda að vitund allra trúmanna , bæði kristinna og annarra .
Fyrst og fremst að morgni og kvöldi .
Þessu hefur verið líkt við það að opna glugga og hleypa birtu og tæru lífslofti inn á sig .
Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
