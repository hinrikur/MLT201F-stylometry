Gunnar I. Birgisson steig upp úr stóli bæjarstjóra í Kópavogi í vikunni eftir snarpar deilur um viðskipti bæjarins við fyrirtæki dóttur hans .
Hann segir ekkert hafa verið bogið við þessi viðskipti en breytt viðhorf í samfélaginu hafi reynst honum erfitt .
" Nú er viðhorfið að skjóta fyrst og spyrja svo .
" Gunnar undrast heift pólitískra andstæðinga og fjölmiðla , það hafi bersýnilega átt að koma sér frá .
Hann er þó hvergi af baki dottinn og snýr aftur í bæjarstjórn í haust .
Eftir Orra Pál Ormarsson orri@mbl.is Það dettur hvorki af honum né drýpur þar sem hann situr við borð á veröndinni við heimili sitt .
Ég virði hann fyrir mér meðan ég nálgast húsið .
Það er ekki að sjá að þessi maður sé nýstiginn út úr pólitískum fellibyl .
Hann er spurður hvernig hann hafi það .
" Blessaður vertu .
Ég er hertur í lífsins ólgusjó og læt þetta ekki buga mig , " segir hann með þessari óvenju djúpu röddu sem maður tengir ósjálfrátt við heimabæ hans , Kópavog .
Brosir út í annað .
Gunnar I. Birgisson er hættur sem bæjarstjóri eftir að snörp atlaga var gerð að honum á síðustu dögum og vikum .
Atburðarásin var hröð og það hrikti í stoðum .
Morguninn eftir að hann vék til hliðar bærist hins vegar ekki hár á höfði í garðinum hjá Gunnari .
" Það er ekkert að veðri , " segir hann og horfir til himins .
" Það er að vísu heldur kalt til að sitja lengi hérna á pallinum en það gerir ekkert til – hann spáir hlýnandi .
" Að svo mæltu höldum við til stofu .
Tilgangurinn er að rekja úr Gunnari garnirnar á þessum tímamótum á pólitískum ferli hans og beinast liggur við að spyrja hann fyrst hvaða tilfinningar bærist með honum .
" Þær eru sérstakar eins og alltaf við svona aðstæður .
Ég var ráðinn til að vera ár í viðbót og hefði viljað klára það með eðlilegum hætti .
En ég hef áður sagt að pólitík sé skrítin tík og svo mikið er víst að maður ræður ekki alltaf för sjálfur .
Það var krafa samstarfsflokksins að ég myndi víkja sem bæjarstjóri og það hef ég nú gert .
Með því tel ég mig vera að setja hagsmuni Sjálfstæðisflokksins og bæjarbúa ofar mínum eigin hagsmunum .
Það var líka mikilvægt að halda samstarfi Sjálfstæðisflokks og Framsóknarflokks áfram enda hefur það gengið afar vel undanfarin nítján ár .
Ég gat ekki hugsað mér að vinstristjórn kæmist til valda hér í bænum .
" Íbúum fjölgað um helming Þú komst inn í bæjarstjórn árið 1990 og þekkir fyrir vikið ekkert annað en samstarf við Framsókn .
" Það er rétt .
Þetta hófst með því að við Sigurður heitinn Geirdal , sá mikli öðlingsdrengur , rugluðum saman reytum okkar .
Við vorum ólíkir karakterar en náðum afskaplega vel saman .
Ímynd bæjarins var ekkert sérstaklega góð á þessum tíma og við byrjuðum á því að taka til í rekstri , efla þjónustu , endurbyggja gamlar götur og horfa til framtíðar .
Að vísu vorum við ekkert sérstaklega heppnir í upphafi því við lentum mitt í djúpri efnahagslægð .
Á þessum tíma vildi enginn byggja í Kópavogi .
Við keyptum land en komum lóðunum ekki út .
Fyrir vikið fórum við í herferð með ímynd bæjarins og náðum að snúa þessu við á nokkrum árum .
Eftir sjö til átta ár var Kópavogur orðinn allra bæja vinsælastur að búa í .
Það segir sína sögu að þegar við tókum við bjuggu hér 16.200 manns en nú eru íbúarnir orðnir ríflega 30.000 .
Það hefur líka orðið gífurleg fjölgun á fyrirtækjum .
Árið 1990 voru fleiri störf en hendur en núna hefur þetta snúist við .
" Þú varst lengi í fyrirtækjarekstri samhliða störfum þínum hjá bænum , bæði með Klæðningu og Gunnar og Guðmund .
Það mæltist misvel fyrir .
" Já , ég var ekki fyrr kominn í bæjarpólitíkina að menn byrjuðu að hamast á mér ef ég fékk einhver verkefni hjá bænum .
Menn reyndu að gera það tortryggilegt og hafa gert allar götur síðan .
Sigurður Geirdal varði það hins vegar alltaf og sagði eðlilegt að ég fengi að vinna fyrir bæinn eins og aðrir svo framarlega sem það væri á heiðarlegum og eðlilegum grunni .
" Eðlileg viðskipti Þú stóðst þessar skærur af þér en nú eru það viðskipti bæjarins við fyrirtæki dóttur þinnar , Frjálsa miðlun , sem verða til þess að þú víkur sem bæjarstjóri .
Ertu sannfærður um að þau viðskipti hafi verið eðlileg ? " Algjörlega .
Fyrir það fyrsta tók ég ekki við sem bæjarstjóri fyrr en árið 2005 en þessi viðskipti hafa staðið mun lengur .
Í annan stað er það eins hjá Kópavogsbæ og annars staðar að einstaklingar og fyrirtæki eru ráðin til hinna ýmsu verkefna að undangengnum tilboðum eða verðkönnunum .
Líki mönnum svo vel við einhvern er ekkert óeðlilegt að því samstarfi sé haldið áfram .
Ég kom aldrei að þessum viðskiptum og datt ekki í hug að ýta fyrirtækinu að bænum .
Dóttir mín á ekki að njóta þess að vera dóttir mín en hún á heldur ekki að gjalda fyrir það .
Þetta er ekki í fyrsta skipti sem spurt er um þessi viðskipti .
Það gerðist einnig fyrir tíu árum .
Þá var líka reynt að gera þau tortryggileg en Sigurður Geirdal svaraði því til að hann væri að hugsa um hagsmuni bæjarsjóðs en ekki að þóknast mér .
Þetta fyrirtæki væri best í verði og gæðum og því væri eðlilegt að skipta við það .
Það svar var tekið gott og gilt í það skiptið .
" Þú hafðir sumsé engin bein afskipti af þessum viðskiptum við Frjálsa miðlun ? " Engin .
Eðli málsins samkvæmt vildi ég ekki koma nálægt þeim .
" Eitt af verkefnunum sem Frjáls miðlun fékk greitt fyrir var afmælisrit sem aldrei kom út .
Var það ekki óheppilegt ? " Það má vel vera .
Annars hafði ég ekki hugmynd um það mál .
Var ekki í nefndinni og vissi ekki einu sinni að til stæði að gefa þetta rit út .
Í þessu sambandi er mikilvægt að halda því til haga að heilmikil vinna hafði verið lögð í þetta rit , textinn var að mestu tilbúinn , búið að litgreina 200 myndir , hanna útlit og velja pappír í prentun .
Það er ekki eins og vinnan hafi ekki verið unnin .
Af einhverjum ástæðum þróaðist það síðan þannig að verkefnið datt upp fyrir .
" Skjóta fyrst og spyrja svo Hvers vegna vatt þetta mál svona upp á sig ? " Ég held að helsta skýringin sé sú að komin er upp allt önnur staða og viðhorf í samfélaginu eftir efnahagshrunið .
Í andrými dagsins í dag þykir allt tortryggilegt .
" Hefði þetta jafnvel farið öðruvísi hefði málið komið upp fyrir tveimur árum ? " Örugglega .
Ég hugsa að enginn hefði hlustað á þessar ávirðingar þá .
Nú er viðhorfið að skjóta fyrst og spyrja svo .
Ég skil vel að þjóðin sé sár og reið eftir hrun efnahagskerfisins og glæfraskap bankanna .
Almenningur situr uppi með hluta ábyrgðarinnar vegna þess ævintýris .
Við verðum samt að stíga varlega til jarðar .
Allir menn eru saklausir uns sekt þeirra er sönnuð .
" Hvernig upplifðir þú atburðarásina ? " Þetta byrjaði með breiðsíðu í DV , þar sem farið var yfir viðskipti Frjálsrar miðlunar við Kópavogsbæ .
Það er afar sérstakt að DV hafi fengið upplýsingar úr viðskiptamannabókhaldi bæjarins en það er önnur saga .
Þarna voru viðskiptin frá 2003 til 2009 upp á krónu .
Í framhaldi af því kom fyrirspurn frá Samfylkingunni og þá byrjuðu fjölmiðlarnir að spila með og gera þetta tortryggilegt eins og hægt var .
Rauði þráðurinn var sá að ég hefði verið að reyna að koma dóttur minni á framfæri .
Ótrúlegustu menn létu til sín taka .
Mér sárnaði t.d. við Ólaf Þór Gunnarsson , oddvita vinstri grænna , sem sagði á bæjarstjórnarfundi um daginn að ég hefði staðið með svipuna yfir starfsmönnum til að láta þá kvitta undir reikninga .
Það er með ólíkindum hvað fólk hefur gengið langt .
" Hafa farið offari Finnst þér þínir pólitísku andstæðingar hafa farið offari í þessu máli ? " Það er alveg ljóst .
Þeir hafa farið út yfir öll mörk .
Það er með ólíkindum að ráðast svona á eina fjölskyldu en tilgangurinn virðist hafa verið að skapa þannig pressu og andrými að ég færi frá .
Það er mjög alvarlegt ef þetta á að vera línan í pólitískri umræðu í þessu samfélagi .
Ég skil alveg að menn vilji koma sér að í pólitík en það verður að vera með málefnalegum rökum .
Málefnafátækt vinstrimanna hérna í Kópavogi hefur verið með ólíkindum , sérstaklega á þessu kjörtímabili .
Það hefur ekkert uppbyggilegt komið úr þeirri áttinni .
Helstu baráttumál hjá þeim hafa verið að drepa ketti í bænum og verð á jólakökusneiðum hjá eldri borgurum .
" Hafa fjölmiðlar líka farið of geyst að þínu áliti ? " Já , það hafa þeir gert .
Fjölmiðlarnir kyntu undir umræðunni og af hálfu sumra þeirra hafa þetta verið pólitískar ofsóknir af verstu sort .
Eins og við þekkjum hefur ritstjóri DV talað um að " taka menn niður " .
Ef það er orðið æðsta takmark fjölmiðla veit ég ekki hvert sú ágæta stétt er komin .
Hvað varð eiginlega um fagleg vinnubrögð ? Annars er þetta mál greinilega spunnið upp með mjög faglegum hætti .
Ég verð að taka hatt minn ofan fyrir því .
Meira að segja Morgunblaðið lét draga sig inn í það með allskonar sérkennilegum fréttaskýringum og fyrirsögnum .
Það kom mér mjög á óvart .
" Mikið álag á fjölskylduna Er vont að verjast þessu ? " Það er vonlaust .
Þetta er einskonar múgsefjun .
Það er bara keyrt á mann án þess að maður fái rönd við reist .
Þetta hefur verið mikið álag á fjölskylduna , konu mína og ekki síst dóttur , sem komin er sjö mánuði á leið .
Hún hefur tekið þetta mjög nærri sér .
Fyrirtæki hennar hefur beðið verulega hnekki af þessu máli og óvíst að hún geti starfað áfram í faginu .
" Var tilgangur minnihlutans í bæjarstjórn að þínu mati að sprengja samstarf Sjálfstæðisflokks og Framsóknarflokks eða koma þér frá ? " Ég held að tilgangurinn hafi fyrst og fremst verið að sprengja samstarfið .
Atburðarásin var reyndar mjög einkennileg í alla staði á vettvangi bæjarstjórnar .
Samfylkingin lagði fram tillögu þess efnis að PricewaterhouseCoopers , sem annast hefur endurskoðun fyrir bæinn , gerði úttekt á viðskiptunum við Frjálsa miðlun sem var gott og blessað .
Tíu dögum síðar voru þeir hjá PWC allt í einu ekki nógu góðir lengur til að gera þetta og Samfylkingin vildi fá Deloitte í verkið .
Mér þótti þetta undarleg tillaga og grunaði strax að eitthvað lægi þar að baki .
Síðan kom þessi skýrsla , lituð og full af getgátum .
Bærinn m.a. sakaður um hugsanlegt lögbrot .
Það er raunar búið að hrekja því ákvæðið sem vitnað var til gildir ekki um sveitarfélög .
Lögmannsstofan LEX hefur tætt þetta í sig og hrakið lið fyrir lið .
Skýrslan kom á þriðjudegi .
Venjan er að menn gefi sér góðan tíma til að fara yfir svona skýrslur og meta hvaða ályktanir og niðurstöður er þar að finna .
Því var ekki að heilsa í þessu tilviki .
Framsóknarflokkurinn fór nefnilega á taugum .
Blés til fundar strax á fimmtudagskvöldi og þar kom fram sú krafa að ég myndi stíga niður sem bæjarstjóri .
Til að vernda samstarfið féllst ég á að gera það og gerði tillögu um Gunnstein Sigurðsson sem næsta bæjarstjóra .
Hún var samþykkt .
" Hissa á Framsóknarflokknum Kom afstaða Framsóknar þér á óvart ? " Já , hún gerði það .
Ég er mjög hissa á þessari niðurstöðu og botna ekkert í mínum samstarfsflokki að standa ekki í fæturna í þessu máli .
Hann hefur ekki reynt mig að óheiðarleika .
Þetta hefði ekki gerst hefði Sigurður heitinn Geirdal ennþá verið oddviti Framsóknarflokksins .
" Fram hefur komið að Framsókn vilji nú láta rannsaka fleiri mál sem tengjast þér , meðal annars varðandi Klæðningu .
Óttastu þá rannsókn ? " Nei , það geri ég ekki .
Þetta hefur margoft komið upp .
Ég hef ekkert að fela .
" Þú talar um að skýrsla Deloitte sé " lituð og full af getgátum " .
Ertu sannfærður um að fyrirtækið hafi ekki gætt hlutleysis við gerð hennar ? " Það er ekki nokkur vafi .
Þessi skýrsla er handónýt .
Það er sama hvern þú spyrð í stétt endurskoðenda eða lögfræðinga , það gefur henni enginn háa einkunn .
Ég varð fyrir miklum vonbrigðum með þessi vinnubrögð , ekki síst það að láta taka sig í bólinu fyrir ranga lögskýringu .
" Ertu að segja að hægt sé að " kaupa " skýrslur af þessu tagi ? " Maður spyr sig hvers vegna endurskoðandi bæjarins , PWC , var ekki látinn vinna skýrsluna , heldur Deloitte .
Hvaða hvatir búa þar að baki ? Þú spyrð hvort " kaupa " megi skýrslur .
Hvað gerðu gömlu bankarnir ? Fyrirtæki út um allan bæ voru að gefa þeim vottorð upp á fína stöðu .
Þremur mánuðum síðar voru þeir farnir á höfuðið .
Hvernig má það vera ? Af fenginni reynslu gefur maður ekki mikið fyrir álit af þessu tagi .
" Ekki fundið fyrir meiri stuðningi Hvernig metur þú stöðu þína innan Sjálfstæðisflokksins í Kópavogi eftir þessa orrahríð síðasta kastið ? " Á báðum fundum fulltrúaráðsins að undanförnu kom fram mikill stuðningur við mig .
Það kom m.a. fram tillaga um mig sem oddvita flokksins og var hún samþykkt með öllum greiddum atkvæðum nema einu .
Mikill fjöldi vildi ekki heldur verða við kröfum Framsóknar um að ég viki .
Menn stóðu oftar en einu sinni upp og klöppuðu fyrir mér á þessum fundum , þannig ég hef ekki í annan tíma fundið fyrir meiri stuðningi meðal sjálfstæðismanna í Kópavogi .
" Hvað tekur nú við hjá þér ? " Ég er kominn í leyfi frá störfum í bæjarstjórn Kópavogs .
Mér þótti óhugsandi að vera þar meðan ég sætti lögreglurannsókn .
Síðan þarf ég að láta huga að þessu sem er búið að bíða æði lengi , " segir Gunnar og tekur um vinstra hnéð .
" Þetta byrjaði með því að hnéð læstist þegar ég var unglingur með þeim afleiðingum að brjósk losnaði .
Þá hafði maður tvo valkosti : Að gera ekki neitt eða fara í skurðaðgerð .
Það voru hins vegar helmingslíkur á því að maður kæmi út úr henni með staurfót .
Ég beið því átekta þangað til ég var orðinn þrítugur .
Síðan hefur þetta smám saman verið að versna aftur og nú í ágúst er komið að því að láta laga hnéð í eitt skipti fyrir öll .
Síðan kemur maður bara fullur orku aftur í bæjarstjórn .
Ég verð áfram oddviti míns flokks og mun halda áfram að vinna með mínum félögum eins og ég hef gert undanfarin nítján ár .
Eða eins og góður maður sagði : I will be back ! " Á ekki von á uppákomum í haust Hvenær verður það ? " Um leið og lögreglurannsókninni er lokið og ég verð búinn að jafna mig eftir aðgerðina .
Ég er ekki vanur að liggja mikið heima vegna veikinda .
Ætli þetta verði ekki með haustinu , kannski í október eða nóvember .
" Framsóknarmenn áskilja sér rétt til að endurskoða samstarfið þegar þú snýrð aftur .
Truflar það þig eitthvað ? " Ekki get ég sagt það .
Það er eðlilegt að menn tali saman í haust en ég á ekki von á neinum uppákomum þegar ég sný aftur .
Reynt hefur verið að úthrópa mig sem glæpamann en mönnum skal ekki verða kápan úr því klæðinu .
Þegar um hægist og menn líta af yfirvegun yfir þetta mál munu þeir vonandi átta sig á því hvernig það er í raun og veru vaxið og hvað vakti fyrir mínum pólitísku andstæðingum .
" Muntu þá hrista þetta mál af þér með tímanum ? " Mér líður vel í hjarta mínu út af þessu máli .
Samviskan er hrein .
" Að bjarga búslóðinni úr brennandi húsi Annað mál sem verið hefur til umfjöllunar upp á síðkastið er rannsókn efnahagsbrotadeildar ríkislögreglustjóra á meintum brotum stjórnar Lífeyrissjóðs starfsmanna Kópavogsbæjar .
Gunnar hefur verið formaður þeirrar stjórnar .
Hversu stóra rullu spilar það mál í atburðarás vikunnar ? " Ég held að það hafi ekki haft nein úrslitaáhrif , " svarar Gunnar .
" Þegar bankarnir hrundu í október síðastliðnum var sjóðurinn sem betur fer búinn að losa töluvert fé út úr þeim .
Í kjölfarið tók stjórnin ákvörðun um að veita framkvæmdastjóra hans heimild til að lána bænum allt að einum milljarði króna .
Við gátum hvorki keypt hlutabréf né lagt féð inn í bankana þannig við töldum hagsmunum sjóðsfélaga best borgið með því að ávaxta peningana hjá bænum meðan þetta ástand varði .
Lái okkur hver sem vill .
Fjármálaeftirlitinu var kunnugt um þetta fram að áramótum og stjórnin samstiga .
Eftir áramót voru engir fjárfestingarkostir í boði þannig að við ákváðum að framlengja lánið til bæjarins og höfðum gert það á tveggja mánaða fresti þar til endurskoðandi bæjarins gerði athugsemd við þetta og skrifaði fjármálaráðuneytinu .
Menn frá FME komu til fundar við okkur 19. maí og við gerðum samkomulag við þá 29. maí um að greiða upp þetta lán til sjóðsins en það var alltaf á hæstu mögulegum vöxtum .
Við varðveittum þetta sem sjáaldur augna okkar og í fyrra tókst okkur það vel upp að við vorum með næstbestu ávöxtun lífeyrissjóða í landinu .
" Öllum stjórnarmönnum kunnugt um fyrirkomulagið Var öllum stjórnarmönnum kunnugt um þetta fyrirkomulag ? " Já , þeim var það .
Allan tímann , " segir Gunnar og seilist eftir digrum skjalabunka .
" Hér er ég með öll fundargögn og alla tölvupósta sem gengu á milli framkvæmdastjóra og stjórnarmanna í þessu máli .
Það verður því erfitt fyrir menn að sverja þetta af sér .
Líka Flosa Eiríksson og Ómar Stefánsson sem hafa sagt mig vera að blekkja og ljúga .
Það var alltaf einbeittur vilji stjórnarinnar að verja hagsmuni sjóðsfélaga .
Við vorum ekki að taka neina áhættu , heldur hámarka möguleika okkar á að fjárfesta þegar um hægðist .
Það verk er þegar hafið .
" En þið fóruð út fyrir heimildir ykkar .
" Það er rétt , við fórum hálft prósent fram yfir heimildirnar .
Það má ekki lána yfir 10% af eigin fé sjóðsins til eins aðila , jafnvel þótt sá aðili beri ábyrgð á honum .
FME vissi af þessu og við fengum frest til 31. júlí til að kippa þessu í liðinn .
Um það var gert munnlegt samkomulag .
Það kom okkur því í opna skjöldu þegar þeir komu hérna inn og settu okkur frá .
Það var sérkennileg tímasetning í miðju Icesave-málinu og niðurskurði ríkisstjórnarinnar .
Það kemur manni óneitanlega á óvart að sjá FME ráðast með þessum hætti á einn minnsta lífeyrissjóð landsins .
Ræður það bara við svona lítil verkefni ? Hvar var FME þegar fjármálakerfið hrundi ? Er þetta ekki stofnunin sem algjörlega brást ? " Enginn glæpur framinn Óttastu þessa rannsókn ? " Nei , síður en svo .
Við vorum ekki að fremja neinn glæp .
Menn verða fljótir að átta sig á því þegar þeir fara að skoða málið .
Hvað áttum við að hafa út úr þessu , stjórnarmennirnir ? Ekkert .
Við vorum bara að bjarga búslóðinni úr brennandi húsi .
Er það bannað ? " En þið voruð óneitanlega beggja vegna borðsins í þessu máli .
Er æskilegt að breyta reglum um skipan í stjórn sjóðsins ? " Það finnst mér ekki .
Það hefur fylgt starfi bæjarstjóra að vera formaður stjórnar lífeyrissjóðsins og þannig er því háttað víða .
Bæjarsjóður ber ábyrgð á þessum sjóði og ef eitthvað fer úrskeiðis kemur það í hlut bæjarins að bæta skaðann .
Það eru því hreinar línur að bærinn verður að hafa hönd í bagga .
Hverjir aðrir en kjörnir fulltrúar bæjarins eiga að sitja í stjórninni ? " 