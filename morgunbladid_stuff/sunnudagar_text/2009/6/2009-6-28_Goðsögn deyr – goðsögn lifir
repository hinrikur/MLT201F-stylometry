Dauði Michaels Jackson er stórfrétt , miklu meiri frétt en hundraðasta fréttin um Icesave-samninginn og stöðugleikasáttmála , þótt íslenskir fjölmiðlar hafi verið nokkuð seinir að átta sig á því .
Það er einfaldlega stórfrétt þegar goðsögn deyr langt um aldur fram .
Heimurinn elskar goðsagnir , enda skapar hann þær sjálfur .
Hinn sérkennilegi og einstaki Michael Jackson varð goðsögn í lifanda lífi .
Hann var tónlistarséní , en þau hafa reyndar verið mörg til og fæst þeirra orðið að goðsögn .
Það voru ekki nema að hluta til tónlistarhæfileikar Jackson sem gerðu hann að goðsögn , þótt þeir hafi vissulega verið nauðsynlegir til að skapa goðsögnina .
Það sem fullkomnaði goðsögnina var persónuleiki mannsins sjálfs og hin draumkennda þrá hans eftir því að verða allt annar en hann var .
Umheimurinn horfði furðu lostinn og agndofa á líkamlegar umbreytingar þessa mikla hæfileikamanns .
Jackson var svartur en vildi vera hvítur .
Hann var barn og varð svo fullorðinn , en undi ekki því hlutskipti því hann þráði fátt meir en að fá að vera barn að eilífu .
Þess vegna skapaði hann sinn eigin fullkomna ævintýraheim , Neverland .
Hann vildi ekki eldast og þess vegna reyndi hann að kaupa sér unglegt útlit .
Löngu fyrir dauða sinn var eins og Jackson væri hættur að vera mannvera .
Hann leit út eins og hann hefði verið skapaður á tilraunastofu .
Og einhvern veginn sá maður hann aldrei fyrir sér sem sjötugan mann .
Fyrir alla þá sem hafa áhuga á mannlegu eðli er Jackson áhugavert rannsóknarefni en þar virðist fátt gleðilegt hafa verið að finna .
Það er reyndar erfitt að ímynda sér hann sem kynferðisglæpamann sem hafi níðst á börnum , eins og einhverjir vilja halda fram .
Sennilegra er að hann hafi heillast af sakleysi og fegurð barna og viljað hafa þau í návist sinni en ekki haft kynferðislegan áhuga á þeim .
En kannski er þetta bara túlkun þeirra sem vilja trúa því besta , ekki því versta .
Bak við allar þær umbúðir sem Jackson kaus að skapa sér var lítill krúttlegur drengur sem söng lagið Ben af svo mikilli tilfinningu .
Hvað nákvæmlega gerðist í sálarlífi þessa unga drengs sem gerði það að verkum að hann virtist ófær um að horfast í augu við raunveruleikann og skapaði sér því nýtt útlit og tilbúinn heim er nokkuð sem væri forvitnilegt að vita .
Nú má búast við að ævisögur hans flæði á markað og umfjöllunin mun fara í nýjar hæðir , og sumar hverjar örugglega lítt geðslegar .
Það var ekkert venjulegt við Michael Jackson .
Hann hafði hæfileika umfram flesta aðra og lifði lífi sínu öðruvísi en allir aðrir .
Hann dó sem goðsögn og mun lifa sem goðsögn .
kolbrun@mbl.i Kolbrún Bergþórsdóttir 