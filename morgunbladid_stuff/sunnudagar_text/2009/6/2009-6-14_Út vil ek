Eftir Ásgeir Ingvarsson asgeiri@mbl.is EFLAUST geta margir lesenda vel hugsað sér að starfa erlendis , en hika við að taka það stóra skref sem það er að hefja starfsferil í nýju landi .
Umskiptin eru óneitanlega mikil og kalla ekki bara á það að venjast nýjum vinnustað , heldur líka að flytja um langan veg og læra á nýtt samfélag .
Það getur ekki síst virkað sem mikil hindrun að erfitt getur verið að leita að vinnu erlendis ef maður veit ekki hvar á að byrja leitina , og vinnumarkaðurinn hér á Íslandi smár og kunnuglegur á meðan vinnumarkaðurinn í Evrópu einni er gríðarstór og getur verkað bæði framandi og yfirþyrmandi .
Að leita á réttum stað " Sennilega er best að ráðleggja þeim sem eru í þessum hugleiðingum að byrja á að koma í viðtal hjá okkur , " segir Árni Steinar Stefánsson , EURES-ráðgjafi hjá Vinnumálastofnun , en EURES er samstarf um vinnumiðlun milli ríkja EES-svæðisins .
" Þegar kemur að atvinnuleit erlendis þarf fólk að vinna úr miklu magni upplýsinga , og borgar sig að kynna sér mjög vel bæði þá kosti sem eru í stöðunni og hvernig best er að bera sig að við atvinnuleit og uppihald á hverjum stað , " útskýrir Árni .
" Heimasíðan okkar , www.eures.is , getur komið fólki á sporið , en ráðgjafar okkar geta vísað á fleiri gagnlegar vefsíður og tengiliði í þeim löndum sem áhugi er fyrir .
" Ástandið sumstaðar verra Árni bendir á að víða í Evrópu sé atvinnuleysi ekki minna en hér á landi , og kjör ekki endilega betri .
Þó getur staðan verið mjög mismunandi eftir starfsstétt og landi og jafnvel landshlutum .
" Þegar fólk velur sér land til að skoða er gott að hafa í huga að tungumálakunnátta skiptir oft miklu máli og skapar mikið forskot að geta tjáð sig á þeirri tungu sem töluð er á staðnum , " segir Árni en bætir við að ekki sé þar með sagt að skortur á tungumálaþekkingu geri fólki ókleift að flytja til ákveðinna landa .
" Í flestum löndum má finna mörg atvinnutækifæri sem gera ekki kröfu um að tala málið fullkomlega , og í starfagrunni EURES má t.d. finna fjölda auglýsinga frá vinnuveitendum sem sækjast gagngert eftir starfsfólki frá öðrum Evrópulöndum og bjóða upp á ensku eða önnur alþjóðleg tungumál sem vinnumál .
" Gráða er góð en engin trygging Að sögn Árna þarf það heldur ekki að draga úr fólki ef það skortir menntun eða telur reynslu sína eða sérþekkingu ekki eftirsótta erlendis .
" Ákveðnar stéttir , eins og t.d. hjúkrunarfræðingar og verkfræðingar , eiga yfirleitt auðveldast með að finna vinnu , en þar með er ekki sagt að ekki séu tækifæri á öðrum sviðum , " segir hann .
" Að geta framvísað einhvers konar gráðu , hvort heldur stúdentsprófi , háskólagráðu , sveins- eða meistaraprófi , er alltaf kostur , en rangt að halda að engin spennandi starfstækifæri bjóðist þó þessar gráður vanti , en einnig rangt að halda að allar dyr standi þeim endilega opnar sem hafa útskriftarskírteini upp á vasann .
" Gerist ekki af sjálfu sér Mikilvægast segir Árni að sinna atvinnuleitinni af elju .
" Undirstaðan í árangursríkri atvinnuleit er vönduð ferilskrá , kynningarbréf og meðmæli .
Síðan þarf af samviskusemi að senda þessi gögn til þeirra sem auglýsa , en það er líka ráðlegt að senda óumbeðnar umsóknir til fyrirtækja sem áhugi er fyrir að starfa hjá , því mikill hluti lausra starfa er aldrei auglýstur , " segir Árni .
" Atvinnuleitin þarf að vera virk , og það er ekki nóg að leggja inn ferilsskrá hjá vinnumiðlun og ætlast svo til að vinnutilboðin streymi inn .
" Skrá yfir 800.000 laus störf Góður staður til að byrja að leita að störfum á Evrópska efnahagssvæðinu er EURES-vefgáttin , á slóðinni http://eures.eurpoa.eu .
" Þar má finna á einum stað öll störf sem evrópskar vinnumiðlanir hafa á skrá .
Í dag eru þar auglýst laus yfir 800.000 störf , 20.000 vinnuveitendur skráðir og 300.000 ferilskrár fyrirliggjandi í gagnagrunni , " segir Árni og bætir við að leitarvélin sé gríðarstór og geti tekið smá stund að læra að nota hana rétt .
" En leita má að störfum eftir starfsgreinum og eftir löndum , og hægt að sjá á nokkuð einfaldan hátt hvaða kröfur eru gerðar til umsækjenda t.d. varðandi tungumálakunnáttu og menntun .
" Árni leggur á það áherslu að atvinnuleitendur þurfa að vera sjálfbjarga og ófeimnir við að takast á við hinn stóra alþjóðlega vinnumarkað .
" Við getum aðeins leiðbeint fólki um hvar best er að leita og hvernig ástand og aðstæður eru á hverjum stað , en það er umfram allt undir einstaklingnum sjálfum komið að atvinnuleitin beri árangur , og gildir þá það fornkveðna að maður uppsker eins og maður sáir .
" Í hnotskurn » Það er alltaf betra að tala málið og vera með góða menntun þegar leitað er að atvinnu erlendis .
» Hins vegar má finna mörg tækifæri sem krefjast ekki endilega tungumálaþekkingar eða sérhæfðrar þekkingar .
» Evrópski vinnumarkaðurinn er gríðarstór og getur verkað óaðgengilegur við fyrstu sýn , en tækifærin til að finna rétta starfið eru mörg .
www.eures.is 