ÞAÐ ER ánægjuleg staðreynd að rúmlega 300 starfsmenn Reykjanesbæjar hafa ekki misst dag úr vinnu á fyrsta fjórðungi þessa árs en alls starfa hjá Reykjanesbæ um 700 starfsmenn .
Þetta kemur fram í upplýsingum frá trúnaðarlækni sem tók til starfa hjá Reykjanesbæ um síðustu áramót en markmiðið með ráðningu hans er að stuðla að aukinni andlegri og líkamlegri vellíðan starfsfólks .
Við teljum að með bættri líðan starfsfólks megi enn betur nýta þann auð sem í því býr , fækka veikindadögum og bæta þjónustu við íbúa bæjarfélagsins .
Þessi niðurstaða er mjög jákvæð og stefnum við að því að auka þetta hlutfall enn frekar hjá Reykjanesbæ .
Unnið er markvisst eftir heilsustefnu Reykjanesbæjar sem endurskoðuð er reglulega en markmið hennar er að stuðla að aukinni andlegri og líkamlegri vellíðan starfsfólks og auka lífsgæði þess .
Meðal markmiða er að bæta vinnuumhverfi , stuðla að auknu félagsstarfi innan stofnana , að leitast við að auka heilbrigði starfsmanna og draga þannig úr veikindum og fjarvistum sem orsakast af vinnutengdu álagi , að auka fræðslu til starfsmanna um þætti sem stuðla að góðri heilsu og að gera starfsmenn meðvitaðri um réttindi sín .
Þessu mætum við með ýmsum hætti en í heilsuhóp starfa fulltrúar frá öllum framkvæmdasviðum og setur hann fram markmið og verkáætlun .
Heilsuhópurinn kynnir reglulega starf sitt á starfsmannafundum og hvetur aðra starfsmenn til heilbrigðs lífernis auk þess að vera í góðu samstarfi við trúnaðarmenn .
Einn liður í heilsustefnu Reykjanesbæjar er forvarnar- og heilsuvika sem haldin er árlega en þar er boðið upp á fræðslu um heilsutengd málefni svo sem atvinnutengda sjúkdóma , vinnustellingar , mataræði og fleira auk þess sem boðið er upp á ýmsa viðburði .
Við hvetjum alla starfsmenn til þess að taka þátt í þessu sem og fyrirtæki , samtök og félög sem vinna að heilsutengdum málefnum .
Hægt er að skrá sig á netfangið heilsuvika@reykjanesbaer.is .
Höfundur er starfsþróunarstjóri Reykjanesbæjar .
