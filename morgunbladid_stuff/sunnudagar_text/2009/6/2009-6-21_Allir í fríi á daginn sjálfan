" ÞAÐ þýðir ekkert að halda upp á afmælið á daginn sjálfan , allir eru í sumarfríi og enginn myndi koma ! Svo ég ætla að halda upp á afmælið með haustinu , " segir Ágúst Rafn Kristjánsson rafvirkjameistari , sem er fimmtugur í dag .
Þetta þekkja auðvitað margir sem eiga afmæli á miðju sumri .
Þó er hefð fyrir að ættingjar komi í köku og kaffi á daginn sjálfan og á því verður engin undantekning .
Ágúst er fjölskyldumaður , með þrjú börn og hundinn Pomma í Kópavoginum .
" Ég giftist inn í Kópavoginn fyrir 26 árum og hef ekki ratað út aftur , " segir hann glettilega .
" Það er auðvelt að komast í Kópavoginn en erfiðara að fara til baka .
" Þaðan kemst hann þó upp undir Úlfarsfell þar sem hann hefur aðstöðu til að sinna sínu helsta áhugamáli , en Ágúst er svifdrekamaður og hefur verið í þrjátíu ár .
Þess á milli er hann rafvirkjameistari , eins og fyrr segir .
" Núna er mikil uppsveifla hjá rafvirkjum eins og mér , því ég er í heimilistækjaviðgerðum .
Allir láta gera við þessa dagana og enginn tímir að kaupa nýtt á þessu svimandi verði sem nú er .
" Hann kveðst því ekki búast við heimilistækjum í afmælisgjöf .
halldorath@mbl.is 