Mótmæli gegn samkomulaginu um ábyrgð íslenzkra skattgreiðenda á skuldbindingum vegna Icesave-reikninga Landsbankans settu svip á atburði og umræður vikunnar .
Mótmæli gegn samningunum á Austurvelli voru ekki fjölmenn , en hitt fer ekki á milli mála að margir eru reiðir vegna þeirra skuldbindinga , sem íslenzkur almenningur þarf að taka á sig vegna falls Landsbankans .
Skuldbindingarnar eru af þeirri stærðargráðu , 660 milljarðar króna , að fólk á í erfiðleikum með að setja þær í samhengi .
Tilraun er gerð til slíks í þessu tölublaði Morgunblaðsins .
Í öllum slíkum samanburði verður þó að hafa í huga , að miðað er við alla þá upphæð , sem skattgreiðendur taka ábyrgð á .
Þegar upp verður staðið , munu eignir Landsbankans sennilega hafa staðið undir meirihlutanum af greiðslu lánsins , sem Bretar og Hollendingar veita okkur til að standa í skilum við fólk , sem lagði peninga sína inn í Landsbankann .
Áætlanir gera ráð fyrir að eignirnar geti staðið undir 75-95% af skuldinni .
Fyrir því höfum við hins vegar enga vissu og óvissan er ein ástæða þess að margir eru reiðir .
Pólitískt mat Nú er það í sjálfu sér ekki ný frétt , að Ísland þurfi að axla skuldbindingar vegna útlánastarfsemi Landsbankans í Bretlandi og Hollandi .
Það hefur í raun legið fyrir allt frá hruni bankanna .
Upphæð skuldbindinganna hefur líka lengi verið þekkt ; að hún yrði öðrum hvorum megin við 600 milljarða króna .
Hins vegar bregður sjálfsagt mörgum í brún , nú þegar upphæðin liggur fyrir í undirskrifuðu samkomulagi en er ekki lengur ágizkun eða mat .
Kannski er það ástæðan fyrir því að reiðin blossar upp nú .
Fyrri ríkisstjórn Sjálfstæðisflokks og Samfylkingar mat það svo að Ísland ætti engan annan kost en að semja um greiðslu þessara skuldbindinga .
Það var pólitískt mat , sem byggðist ekki sízt á því að ekki eitt einasta ríki Evrópska efnahagssvæðisins og ekki Alþjóðagjaldeyrissjóðurinn heldur tóku undir lagatúlkanir , sem gerðu ráð fyrir að Íslandi bæri ekki að greiða innistæðueigendum trygginguna , sem þeir áttu rétt á samkvæmt löggjöf EES .
Samkomulag um að Ísland virti þessar skuldbindingar sínar var m.a. forsenda þess að Alþjóðagjaldeyrissjóðurinn og einstök vinaríki okkar , norrænu ríkin þar með talin , veittu Íslandi lánafyrirgreiðslu , sem landið vantaði þá sárlega .
Tengingin á milli þessara mála var m.a. skjalfest í því samkomulagi , sem íslenzk stjórnvöld gerðu við Alþjóðagjaldeyrissjóðinn um lánafyrirgreiðslu og aðstoð við að hjálpa landinu út úr efnahagsörðugleikunum .
Mat núverandi ríkisstjórnar hefur verið það sama ; að í raun ætti Ísland ekkert val um það hvort staðið yrði við skuldbindingar þess samkvæmt EES-samningnum , heldur eingöngu hvernig það yrði gert ; hvaða kjör byðust í samningunum við Bretland og Holland .
Sumir ráðherrarnir , ekki sízt Steingrímur J. Sigfússon fjármálaráðherra , hafa reyndar skipt um skoðun frá því að þeir voru í stjórnarandstöðu .
En það er ekki í fyrsta sinn sem ábyrgðartilfinningin kemur yfir menn þegar þeir setjast í ábyrgðarstöðu .
Er kostur að hætta við að semja ? Nú bregður hins vegar svo við að margir gagnrýnendur samkomulagsins virðast ganga út frá því að Ísland hafi átt þann kost að semja ekki ; neita einfaldlega að standa í skilum við erlendu innistæðueigendurna .
Vitnað er til þess að reglurnar um gagnkvæma innistæðutryggingu á Evrópska efnahagssvæðinu hafi verið gallaðar .
Þeirra stærsti galli var auðvitað að enginn sá fyrir að lítið land þyrfti að ganga í ábyrgð fyrir risastórt bankakerfi .
Það var það sem gerðist þegar Landsbankinn ákvað að bjóða upp á Icesave-reikninga í útibúum sínum í Bretlandi og Hollandi , í stað þess að gera það í dótturfyrirtækjum , sem hefðu verið á ábyrgð tryggingasjóða innistæðueigenda í viðkomandi löndum .
Væri það raunverulegur kostur að neita að borga og hætta við að semja við Bretland og Holland ? Ákvörðun um slíkt væri ekki aðeins ákvörðun um að láta reyna á lögfræðilega hlið málsins , frekar en þá pólitísku .
Hún væri í raun ákvörðun um að einangra Ísland frá alþjóðasamfélaginu og hafna þeirri aðstoð , sem þaðan kemur .
Áhrifin , t.d. á samninga við erlenda kröfuhafa , alþjóðlega greiðslumiðlun bankanna og aðgang Íslands að alþjóðlegum lánsfjármarkaði , væru ófyrirsjáanleg .
Með slíkri ákvörðun væru íslenzk stjórnvöld að segja að ekkert hefði verið að marka það , sem var margítrekað bæði bréflega og munnlega við nágrannaríki okkar áður en bankarnir hrundu , til dæmis bæði í bréfi frá viðskiptaráðuneytinu og frægu símtali milli fjármálaráðherra Íslands og Bretlands ; að Ísland myndi standa við þær skuldbindingar gagnvart innistæðueigendum sem það hafði undirgengizt með EES-samningnum .
Slík ákvörðun myndi ennfremur setja EES-samninginn í uppnám .
Það má lesa út úr viðtali Morgunblaðsins við Svavar Gestsson , aðalsamningamann Íslands , síðastliðinn mánudag , og segir sig í rauninni sjálft .
Snúum dæminu við Við getum snúið dæminu við til að setja það í skýrara ljós .
Hvað ef stórir brezkir og / eða hollenzkir bankar hefðu náð fótfestu á íslenzkum fjármálamarkaði og náð umtalsverðri markaðshlutdeild ? Þetta var sú þróun , sem margir töldu líklega þegar EES-samningurinn var samþykktur , þótt raunin yrði seinna önnur .
Hvað ef þessir bankar hefðu boðið almenningi innlánsreikninga á frábærum vöxtum og notað það sem lið í markaðssetningu sinni að þótt um erlenda banka væri að ræða , væru innistæðurnar tryggðar upp að 20.887 evrum ? Hvað ef þessir bankar hefðu svo farið á hausinn ? Hefði íslenzkur almenningur ekki gert kröfu til þess að staðið yrði við innistæðutrygginguna ? Hefði ekki verið þrýst á íslenzk stjórnvöld að ganga á eftir því ? Hefðu þau hlustað á lögfræðileg rök um að innistæðutryggingakerfið væri gallað ? Og hvað ef erlendu ríkin hefðu neitað að borga ? Mætti ekki ætla að þá væru mótmæli á götum úti , bara við útibú bankanna sem um ræðir eða við brezka sendiráðið en ekki við Alþingishúsið ? Og spyrðu menn þá ekki hvaða hald væri í EES-samningnum , ef hann ætti eingöngu að veita erlendum ríkjum aðgang að markaði okkar , en þau ættu ekki að axla ábyrgð þegar á reyndi ? Það hjálpar líka að setja sig í spor annarra þegar látið er að því liggja að önnur vestræn ríki hafi tekið sig saman um ósanngjarnar þvinganir í garð Íslands í þessu máli .
Er umheimurinn á móti okkur ? Af hverju ætti hann að vera það ? Í sumum löndum tala æðstu ráðamenn stöðugt um að alþjóðasamfélagið sé á móti þeim og sjá samsæri í hverju horni .
En það eru yfirleitt einræðisherrar eða lýðskrumarar , sem eiga vondan málstað að verja .
Við Íslendingar höfum ekki lent í öðru í þessu máli en að bandalags- og vinaríki okkar hafa farið fram á að við stöndum við alþjóðlegar skuldbindingar okkar .
Margir spyrja líka sem svo ; hefðu Bretland og Holland ekki átt að koma meira til móts við okkur vegna hinna sérstæðu kringumstæðna og vegna þess að EES-regluverkið var gallað ? Það gleymist stundum að geta þess að skattgreiðendur í báðum ríkjum hafa orðið að taka á sig tuga milljarða króna skuldbindingar vegna falls Landsbankans , vegna þess að ríkisstjórnir beggja ríkja fóru sömu leið og sú íslenzka og ábyrgðust innistæður að fullu .
Það , sem er umfram 20.887 evra trygginguna , greiða sem sagt brezkir og hollenzkir skattgreiðendur og sú upphæð slagar upp í þá , sem lendir á íslenzkum skattgreiðendum .
Bæði vaxtakjörin og sjö ára fresturinn , sem Ísland fær áður en ríkissjóður þarf að fara að greiða af láninu , eru mun betri kjör en þau sem um samdist í bráðabirgðasamkomulaginu við Hollendinga síðastliðið haust .
Samningamenn Íslands virðast því hafa náð talsverðum árangri .
Lengi má deila um hvort hægt hefði verið að gera betur .
Vextirnir virðast hins vegar hagstæðari en þeir , sem íslenzka ríkinu hefðu boðizt ef leitað hefði verið fjármögnunar annars staðar .
Menn verða líka að átta sig á því að fjármagn liggur alls ekki á lausu þessa dagana og langtímavextir eru enn frekar háir .
Landsbankamenn bera ábyrgðina Íslenzkur almenningur sýpur með samkomulaginu um Icesave seyðið af óábyrgum ákvörðunum stjórnenda gamla Landsbankans .
Reiði almennings ætti með réttu að beinast að þeim , ekki síður og kannski frekar en að stjórnvöldum , sem hafa þurft að spila úr afleitri stöðu .
Stjórnendur bankans höguðu sér með fullkomlega ábyrgðarlausum hætti þegar þeir héldu áfram að moka inn Icesave-viðskiptavinum í Bretlandi , eftir viðvaranir bæði brezka og íslenzka fjármálaeftirlitsins .
Það var ennþá glæfralegri ákvörðun að opna Icesave-reikninga í Hollandi með sama fyrirkomulagi , þrátt fyrir að mál væru enn óleyst í Bretlandi .
Þetta gerðu stjórnendur Landsbankans þótt þeir væru fullkomlega meðvitaðir um áhættuna fyrir íslenzka skattgreiðendur .
Stærðargráða skuldbindinganna , sem fjallað er um í sunnudagsblaði Morgunblaðsins , sýnir fyrst og fremst hversu örvæntingarfullir ráðamenn í bankanum voru orðnir þegar kom fram á árið 2008 ; þeir tóku gífurlega áhættu fyrir hönd almennings í landinu til að reyna að lagfæra slæma stöðu bankans .
Hvort íslenzkar eftirlitsstofnanir hefðu getað gert meira til að stöðva þá , er álitamál sem hugsanlega verður varpað ljósi á í skýrslu rannsóknarnefndar Alþingis .
Skuldsett lönd Ísland stefnir í að verða gífurlega skuldsett land .
Fjármálaráðuneytið gerir ráð fyrir að í lok þessa árs verði heildarskuldir ríkissjóðs tæplega 1.500 milljarðar króna , eða um 103% af landsframleiðslu .
Þá eru ábyrgðir vegna Icesave og lán frá Alþjóðagjaldeyrissjóðnum og nágrannaríkjum ekki talin með .
Ef þeim væri bætt við , væru erlendar skuldir ríkisins líklega yfir 180% af landsframleiðslu .
Það væri þó ekki raunsönn framsetning , vegna þess að eignir munu koma á móti Icesave-skuldbindingunum og aðstoðin frá nágrannaríkjunum skiptist í lán og lánalínur , en lánalínurnar mynda ekki vaxtaberandi skuld nema þær séu nýttar .
Ísland er í vondri stöðu en þó ekki einstakri að þessu leyti .
Í úttekt í nýjasta hefti tímaritsins The Economist kemur fram að skuldsetning allra vestrænna iðnríkja hefur aukizt gífurlega vegna bankahrunsins og mun enn vaxa á næstu árum .
Þannig er talið að skuldir 20 helztu iðnríkja heimsins muni vaxa úr 78% af landsframleiðslu árið 2007 í um 106% á næsta ári .
Tímaritið fullyrðir að ríkisstjórnir hafi aldrei áður tekið svo há lán á friðartímum .
Láti efnahagsbati á sér standa og vextir hækki vegna þess að lánveitendur hafi áhyggjur af greiðslugetu ríkissjóða , geti myndin orðið enn dekkri og 20 ríkja hópurinn kynni að skulda eina og hálfa landsframleiðslu árið 2014 .
" Bjartsýna " spáin fyrir einstök ríki er ennþá svartari ; þannig gætu skuldir Ítalíu orðið um 130% af landsframleiðslu árið 2014 , skuldir Japans 234% og Bandaríkjanna 107% samkvæmt spám tímaritsins , OECD og Alþjóðagjaldeyrissjóðsins .
Þessar tölur sýna að Michael Gros , framkvæmdastjóri Center for European Studies í Brussel , tók sennilega heldur djúpt í árinni þegar hann sagði hér í blaðinu sl. þriðjudag að hann sæi ekki nokkurt land í heiminum með eins miklar erlendar skuldir og Ísland eftir Icesave-samningana .
Það breytir ekki því að staðan er vond .
Og fráleitt að tala um " góða niðurstöðu " í Icesave-málinu .
Hún er kannski skárri en hún hefði getað orðið .
Það er rétt hjá Þorgerði Katrínu Gunnarsdóttur , varaformanni Sjálfstæðisflokksins , sem hún skrifar í grein í Morgunblaðið í dag , laugardag : " Heiðarlegra er einfaldlega að segja að við eigum fáa aðra kosti , hversu sárt sem það er , en að semja .
" 106% Hlutfall skulda 20 helstu iðnríkja heims af landsframleiðslu árið 2010 130% Hlutfall skulda Ítalíu af VLF árið 2014 234% Hlutfall skulda Japans af VLF árið 2014 103% Hlutfall skulda íslenska ríkisins af VLF í lok þessa árs , án Icesave og fyrirgreiðslu nágrannaríkja Heimildir : Economist , fjármálaráðuneytið 