Eftir Arnar Eggert Thoroddsen arnart@mbl.is " VINNUHEITIÐ er Sumarlandið en við erum að skima eftir öðru nafni .
Það minnir óþyrmilega á Draumalandið , " segir Grímur .
Hvað sem nafninu líður verður útkoman fyrsta mynd Gríms í fullri lengd en hann hefur gert stuttmyndir um langa hríð og vakti mikla athygli fyrir þá síðustu , Bræðrabyltu , sem hefur flakkað um öll heimsins höf og sópað að sér tugum verðlauna .
Bræðrabylta er með alvarlegum undirtóni en myndin nýja er gamanmynd .
Gömul og ný gildi " Þetta er gamanmynd um fjölskyldu sem rekur sálarrannsóknarfélag í Kópavogi , " segir Grímur .
" Við fylgjumst með henni ganga lengra og lengra í því að markaðssetja þau andlegu fyrirbæri sem slíkt félag snýst um .
Ég skrifaði handritið fyrir tveimur árum en pælingin snýst mikið um þá hluti sem eru mikið í umræðunni núna ; þ.e. veraldleg gildi og þessi andlegu .
Gömlu , þjóðlegu gildin gegn nýju útrásargildunum .
" Aðspurður hvort þjóðlegu vangavelturnar tengist síðustu mynd , sem fjallaði um glímukappa , segir hann það vera óbeint .
" Ég er að beina sjónum að séríslensku fyrirbæri eins og þar ; miðilsfundum , trú á anda , drauga og álfa .
Allt er þetta mjög sterkt hér á landi .
Ég tefli þessu fram sem andstæðu markaðshyggju og alþjóðavæðingar .
" Það eru Kjartan Guðjónsson , Ólafía Hrönn Jónsdóttir , Hallfríður Þóra Tryggvadóttir ( 18 ára ) , Nökkvi Helgason ( 10 ára ) og Arnbjörg Hlíf Valsdóttir sem fara með burðarrullurnar í myndinni .
Þá sér Ari Kristinsson um tökur .
Efasemdir Grímur segist ekkert endilega hafa ætlað að gera mynd í fullri lengd .
" Að einhverju leyti var þetta samt rökrétt þróun fyrir mig .
Ég fann að ég var orðinn langelstur á þessum stuttmyndahátíðum ( hlær ) .
Dreifingarmöguleikarnir eru líka meiri og þetta er líka spurning um lífsviðurværi .
En ég fann líka fyrir þessa mynd , að það skiptir engu máli hversu góður stuttmyndaleikstjóri þú ert .
Fyrsta myndin er bara fyrsta myndin , þú færð ekkert kredit út á þær stuttu .
En ég er ekkert hættur að búa til þannig myndir , ég mun halda því áfram .
" Grímur segir að lokum að á tímabili hafi hann verið tvístígandi gagnvart gerð myndar í fullri lengd .
" Ég var í raun fullur efasemda um hvort ég ætti að vera að standa í þessu yfirhöfuð ! En ég var hvattur áfram , þetta handrit gekk mjög vel upp og fólk var hrifið .
Þetta snýst fyrst og síðast um að vera með eitthvað í höndunum , þetta gengur ekki út á að " gera bara mynd " , af því að maður er búinn að gera svo margar stuttmyndir .
" Tökurnar á myndinni munu standa fram í miðjan ágúst en ráðgert er að frumsýna í janúar .
Framleiðandi er Sögn ehf. / Blueeyes Productions .
Önnur mynd í haust Grímur mun ekki sitja með hendur í skauti þetta árið .
Strax í haust hefur hann vinnu við aðra mynd , heimildarmynd sem hann gerir í samstarfi við Ground Control Productions ( Draumalandið ) .
" Þetta er heimildarmynd um Laxárdeiluna , sem var í gangi um 1970 í Suður-Þingeyjarsýslu .
Það átti að virkja ána og Mývetningar og Laxárbændur gengu hart fram í mótmælum og sprengdu eina stífluna .
Þetta er fyrsta mótmælaaðgerð gegn virkjunaráformum hér á landi sem ber árangur , þ.e. almúginn sigraði í deilunni , sigraði ríkið og Laxárvirkjun .
Þetta er líka fyrsta deilan sem snerist um náttúruvernd á Íslandi .
" 