Eftir Jóhönnu Maríu Vilhelmsdóttur jmv@mbl.is Þó gríðarlegt starf hafi verið unnið við að kynna ályktun 1325 á heimsvísu eru það mikil vonbrigði að sjá að í mörgum löndum hvílir enn yfir henni leynd .
Það kom mér á óvart fyrir skömmu er ég sat fund með baráttukonum fyrir kvenréttindum víða að úr heiminum og ályktun 1325 var til umræðu , að ein þeirra spurði : " Hver er þessi 1325 ? " Hjarta mitt brast því það sýndi hversu langa leið við eigum fyrir höndum með að kynna þessa mikilvægu ályktun , " sagði Dr. Rachel Mayanja , sérlegur ráðgjafi framkvæmdastjóra Sameinuðu þjóðanna um kynjamálefni og bætta stöðu kvenna á ráðstefnu utanríkisráðuneytisins og Háskóla Íslands um Konur og friðarviðræður sem haldin var um helgina .
Ályktun 1325 þótti marka tímamót í sögu Öryggisráðsins þegar hún var samþykkt fyrir níu árum en hún var fyrsta viðurkenning ráðsins á sérstöðu kvenna á átakasvæðum .
Ályktunin leggur áherslu á mikilvægi þess að konur taki þátt í friðarferlum þar sem oft er samið um framtíð heilla samfélaga , mikilvægi þess að sjónarmiðum kvenna verði fléttað inn í friðarlausnir og seta þeirra við samningaborðin sé tryggð .
Þá beinir ályktunin sjónum að vernd kvenna og barna á átakasvæðum auk þess sem sjónarmið jafnréttisstefnu skulu höfð að leiðarljósi við friðargæslu .
Óbrúað bil á milli stefnu og framkvæmdar Ályktunin hefur krafist mikilla breytinga á starfi og starfsreglum stofnana Sameinuðu þjóðanna á átakasvæðum en óbrúað bil þykir enn vera á milli boðaðrar stefnu og þess að aðildarríki Sameinuðu þjóðanna beiti henni á virkan hátt í stjórnkerfunum .
" Á árunum 2007 og 2008 stóð skrifstofa mín fyrir tveimur fundum með háttsettum stjórnmálamönnum margra þjóða , þingmönnum , varnarmálaráðherrum og utanríkisráðherrum til að ræða um 1325 og hvernig væri hægt að beita henni með skilvirkari hætti innan aðildarríkja Sameinuðu þjóðanna .
Það var mikið áfall þegar nokkrir ráðherranna sögðu : " Hvenær var þessi ályktun samþykkt ? Við þekkjum hana ekki í ráðuneytinu .
" Lykilráðuneyti þekkja því ekki ályktunina átta árum eftir að hún var samþykkt , " sagði Mayanja .
Hún segir mikilvægt að þjóðir eins og Ísland sem þegar hafa mótað aðgerðaáætlun taki höndum saman með þjóðum sem ekki eru komnar jafn langt og skiptist á upplýsingum og stuðli þannig að því að ályktunin nái fótfestu .
" Slíkt myndi stuðla að því að fleiri þjóðir hefðu forsendur til að taka ályktunina í notkun , " sagði Mayanja .
Íslendingar eru meðal fárra aðildarríkja SÞ sem þegar hafa sett fram áætlun um framkvæmd ályktunarinnar .
Aðeins 10 ríki af 192 aðildarríkjum SÞ hafa þróað slíkar áætlanir og aðeins 7 af 27 ríkjum Evrópusambandsins .
Íslenska aðgerðaáætlunin þykir einföld og skýr og þar er lögð áhersla á að " kynja- og jafnréttissjónarmið verði samþætt í öll verkefni , starfsemi , stefnumörkun og löggjöf sem snerta friðar- , öryggis- og þróunarmál .
" Í Norður-Kivuhéraði í Austur-Kongó hefur þremur af hverjum fjórum konum verið nauðgað , mörgum þeirra á mjög ofbeldisfullan hátt samkvæmt nýlegri skýrslu Öryggisráðs Sameinuðu þjóðanna .
Á Haíti hefur skráðum tilfellum líkamlegs og kynferðilegs ofbeldis aukist og vekur það upp áhyggjur að gerendum undir 18 ára aldri fer fjölgandi .
" Þrátt fyrir ítrekað ákall Öryggisráðsins um að jafn réttur kvenna og hlutverk þeirra í friðarferlum og uppbyggingu friðar verði virtur , eru milljónir kvenna og barna enn stærsti hópurinn sem fellur í hernaðarátökum , oft í sambandi við svívirðileg mannréttindabrot og brot á mannréttindalögum .
Í vopnuðum átökum og í eftirstríðsástandi bera konur meginþungann af hruni efnahags- og samfélagskerfis , " segir í skýrslu Öryggisráðs Sameinuðu þjóðanna frá liðnu ári , þar sem farið var yfir árangur innleiðingar ályktunar númer 1325 .
Ísland spyrji : " Af hverju ekki " ? " ÞÁTTTAKA og ábyrgð eru grunnstoðir 1325 þar sem ályktunin kallar á þátttöku kvenna en ábyrgðarskylduna vantar , " segir Wenny Kusuma , umdæmisstjóri UNIFEM í Afganistan .
Hún segir aðildarríki SÞ þurfa að sýna ábyrgð og fylgja ályktuninni eftir .
" Við höfum stefnuna , aðferðafræðina og þekkinguna .
Þetta snýst ekki um að fólk hafi ekki aðgang að þekkingunni .
Við höfum góða sérfræðiþekkingu sem þegar hefur verið sýnt fram á að auki þátttöku kvenna .
Þegar við spyrjum því hvernig hægt sé að virkja konur til ákvarðanatöku og samningaviðræðna , hvernig efla skuli réttindi kvenna , met ég það svo að við vitum þegar hvernig það skuli gert .
Spurningin er því ekki hvernig heldur af hverju við hrindum ályktuninni ekki í framkvæmd , " segir Kusuma .
" Yfirvöld á Íslandi hafa staðið sig vel í að hrinda áætlun 1325 í framkvæmd .
Það sem vantar hinsvegar er að fleiri þjóðir , stór þróuð ríki , fylgi í kjölfarið , " segir Kusuma .
Hún segir mikilvægt að þeim þjóðum sem ekki taki tillit til réttinda kvenna varðandi frið og öryggi sé veitt aðhald .
" Í aðgerðaáætlun Íslendinga kemur fram að samstarf fari fram við alþjóðleg samtök og það er vissulega nauðsynlegt að stjórnvöld vinni með samtökum og taki þátt í verkefnum á vegum Sameinuðu þjóðanna .
En 1325 snýst ekki um þátttakendur í hjálparstarfi .
Ég rétt eins og fjöldi annarra hef unnið að innleiðingu ályktunarinnar í níu ár .
Vandinn liggur hinsvegar í stefnumörkuninni og hjá þeim stefnumótendum sem þykir það ekki tiltökumál að 1325 sé ekki höfð með í reikningnum , " segir Kusuma .
" Ályktun 1325 er stefna allra aðildarríkja Sameinuðu þjóðanna .
Ef hún er ekki í gildi í þínu landi verða hin aðildarríkin að spyrja : " Af hverju ekki ? " segir Kusuma .
Hún segir því að það væri góð viðbót við aðgerðaáætlun Íslands ef samstarfið yrði víkkað út í samstarf með þeim ríkisstjórnum sem ekki taka tillit til ályktunarinnar .
" Hjá þeim verður að vekja ábyrgðarskylduna , " segir Kusuma .
Molar Ályktun 1325 var samþykkt í Öryggisráði SÞ 31. október árið 2000 .
Hún hvetur til þátttöku kvenna til jafns á við karla í friðar- og öryggismálum en konur hafa iðulega verið í hlutverki þolenda á átakasvæðum og ekki haft neitt að segja um framtíð samfélagsins .
En þó ályktunin liggi fyrir og sé þar með í raun stefna allra aðildarríkja SÞ er ekki þar með sagt að málið sé í höfn .
Í valdi hvers aðildarríkis fyrir sig er að koma henni í framkvæmd og þar liggur stærsti vandinn að mati sérfræðinga .
Þær konur sem stíga fram og vilja taka þátt í friðarviðræðum verða oft fyrir aðkasti og sæta ofsóknum frá körlum sem hafa völdin .
Það lýsir sér í líkamlegu ofbeldi og kynferðisofbeldi .
Í skýrslu International Crisis Group frá 2006 um Austur-Kongó , Úganda og Súdan kemur fram að kynferðisofbeldi og hótanir gegn konum sem höfðu völd efldu ímynd kvenna sem fórnarlamba og aftraði þeim frá að sækjast eftir völdum .
Ályktun 1.820 frá öryggisráðinu var samþykkt í fyrra .
Hún fordæmir notkun nauðgana og annars kynferðisofbeldis í hernaði .
Kynferðisofbeldi skuli ekki notað til að ógna alþjóðlegum friði og öryggi .
Í ályktuninni felst því sú mikilvæga fullyrðing að nauðganir og kynferðisofbeldi hafi verið notuð skipulega sem stríðstæki og að þessi ógn eyðileggi líf og rétt kvenna .
Í Austur-Kongó er talið hættulegra að vera kona en hermaður af þessum sökum .
20.000 til 50.000 konum var nauðgað í stríðinu í Bosníu og Herzegóvínu .
Enn vantar mikið upp á að tekið verði tillit til ályktunar 1820 hjá aðildarríkjum SÞ og sé litið til hægrar þróunar vegna ályktunar 1.325 má búast við því að biðin geti orðið nokkuð löng .
En ályktunin er til og það eitt gæti gefið konum von .
