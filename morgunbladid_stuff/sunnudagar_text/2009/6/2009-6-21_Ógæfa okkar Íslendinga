HINN 28.5. sl. voru afleiðingar einkavæðingar í ólíkum þjóðfélögum til umfjöllunar í sjónvarpinu .
Þar sást að græðgin , miskunnarleysið og mannfyrirlitningin sem fylgdi í kjölfarið , var líkast hrollvekju .
Miðaldir jafnvel mannvænni .
Ekki er langt síðan miskunnarlaus stjórn hvíts minnihluta Suður-Afríku drottnaði yfir margföldum meirihluta þjóðarinnar sem er blökkufólk .
Þegar Afríska þjóðarráðið náði loks völdum með aðstoð alþjóðasamfélagsins , var þjóðin talin hólpin .
Þá skeði það sem engan óraði fyrir .
Einkavæðing hóf innreið í sinni óhugnanlegustu mynd .
Menn geta hugleitt hvað ekki var selt , fyrst miskunnarlausum gráðugum bandarískum auðmönnum var seld einkavæðing vatns .
Þar til var vatnið öllum frjálst eins og verið hefur um aldir .
Rigningarvatn varð líka eign útlendinga og öllum bannað að safna því án greiðslu .
Nú bölva fátæklingarnir Afríska þjóðarráðinu .
Fyrir utan að einkavæða flestar eigur þjóðarinnar , eins og sjávarauðlindina og bankana , lagði Framsóknarflokkurinn , með samþykki samstarfsflokksins , ofurkapp á að breyta vatnalögunum en með breytingunni væri útlendingum gefið færi á vatninu .
Harðasti talsmaður þess var Valgerður Sverrisdóttir og varð henni ekki þokað í því frekar en fleiri vondum málum fyrir þjóðina .
Ný ríkisstjórn er komin til valda .
Brýnasta áhugamál hennar og það sem skyggir á öll önnur , líka skelfilega stöðu tugþúsunda heimila , er umsókn um inngöngu í ESB .
Það er ekki á hreinu hvort aðeins er verið að óska eftir viðræðum sem varða kosti og galla við inngöngu .
Undarleg er ferð utanríkisráðherra um Evrópuríki til að afla umsókn Íslands um aðild að ESB fylgis .
Ráðherra sem lætur ógnarvanda þjóðar sinnar víkja fyrir svo hættulegu einkaáhugamáli , býður mistökum heim .
Menn bera ekki virðingu fyrir þingmönnum sem gæta ekki að sinni eigin .
Valdamestu samfylkingaráðherrarnir göslast áfram í blindu ESB-æði og er málflutningurinn eftir því .
Fullyrðing þeirra um að innganga sé síðasta hálmstrá okkar Íslendinga og viturlegasta bjargráðið er ógeðfelld í meira lagi .
Alþjóðagjaldeyrissjóðurinn er okkur andsnúinn og hættulegur .
Ríkisstjórnin telur hann bjargræði en hann hvetur hvarvetna til einkavæðingar og er undir sterkum áhrifum breskra óvina okkar .
Núverandi stjórnvöld eru að dæma þjóðina í áratuga þrældóm , með því að samþykkja að borga útlendum skuldir sem engin leið er að greiða án verulegra affalla .
Það er glæpur gagnvart þjóðinni að semja um meiri vexti af láni til að borga skuldir óreiðumanna , en 1 til 2% .
Það er ekki réttlát stjórn sem lætur banka sína stela þriðjungi af slysabótum fatlaðra og annarra sem farið hafa að ráðum ráðgjafa sem enn eru starfandi við sömu iðju í bönkum og sem gefur fjárglæframönnum tíma til að koma stolnum milljörðum frá þjóðinni í skattaskjól .
Stjórnvöld láta sér sæma að borga bankastjórum og öðrum háttsettum embættismönnum 13 til 1800 þúsund kr. á mánuði , en almenningur er hlunnfarinn .
Það er ljóst að jafnrétti hentar ekki núverandi stjórnarflokkum .
Ógæfa okkar Íslendinga er ónothæfir stjórnmálamenn .
Sá eini sem er sjálfum sér samkvæmur er Ögmundur Jónasson .
Fólk er ekki lengur öruggt á heimilum sínum fyrir glæpalýð sem engin lög ná yfir .
Eins ógna erlendir glæpahópar og gengur öllum þessum óþverrum allt í haginn því lögin eru þeim hagstæð .
Þeir stela , ógna , berja menn og hóta fjölskyldum .
Þeir nást og þeim er sleppt .
Engum er vísað úr landi .
Lögreglumönnum er fækkað , kaup þeirra lækkað og þeim gert erfitt að vernda samborgara sína .
Innflytjendur geta flutt eigin lög og siði inn í landið og ógnað okkar .
Stjórnmálamenn sem þora ekki að setja lög til varnar þjóð sinni eru nú í meirihluta á alþingi .
Spilltir fjármálamenn hafa valdið þjóðinni ómælanlegum skaða .
Eins er mikil ógæfa hve margir óhæfir embættismenn eru á jötunni og ættarklíkur .
ALBERT JENSEN , trésmíðameistari .
Frá Alberti Jensen 