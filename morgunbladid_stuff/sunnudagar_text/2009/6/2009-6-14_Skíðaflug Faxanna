Eftir Snorra Snorrason Flugfélag Íslands hóf árið 1963 nýja og athyglisverða starfsemi á austurströnd Grænlands .
Þá var tekið að fljúga þangað á Douglas-flugvélum , sem voru búnar skíðum .
Þessar flugvélar höfðu reynst framúrskarandi vel hér og flugmenn félagsins fengið þar góðan skóla , en oft býsna harðan í vetrarveðrum , þegar ísing og ókyrrð varð á vegi þeirra .
Oftast var Gljáfaxi TF-ISH í Grænlandsferðunum og í nokkur skipti munaði ekki nema hársbreidd að flugvélin festist í krapaelg .
Fer ekki á milli mála að það voru framúrskarandi flugmenn sem með mikilli prýði leystu skíðaflugið af hendi , en oft við dæmalaust erfið skilyrði .
Skíðaflugið stóð yfir í mörg ár og gekk yfirleitt vel .
Hér verður aðeins sagt frá nokkrum óvenjulegum ferðum .
Lending í Scoresbysundi Líklega var eitt svakalegasta dæmið í Scoresbysundi í mars 1967 .
Þá kom Gljáfaxi þangað norðan frá Danmarkshavn .
Þegar kom að brottför stefndu flugmennirnir í vestur , út á fjörðinn , en snjórinn var í öldum og þegar ekki tókst að ná upp nægum hraða til flugtaks var slegið af , enda hitinn kominn upp á rauða strikið á báðum hreyflum .
Þegar Magnús Jónsson aðstoðarflugmaður leit út um gluggann hægra megin leist honum ekki á blikuna , hjólið og skíðið voru komin á kaf í krapa .
Var hallinn á flugvélinni það mikill að við lá að vængurinn snerti snjóinn .
Ingimar Kr. Sveinbjörnsson flugstjóri lét nú í snatri henda öllu lauslegu út úr flugvélinni , en aðrir mokuðu frá aðalhjólinu .
Hafa varð hraðan á því frostið var 30°C .
Að þessu loknu fóru flugmennirnir um borð , og var nú afl hreyflanna nýtt til fulls og við það losnaði flugvélin úr krapinu .
Töldu menn það jaðra við kraftaverk að Gljáfaxi skyldi sleppa óskemmdur úr þessari þrekraun .
Gljáfaxi í Kulusuk 1970 Í öllum þessum Grænlandsferðum var flugvirki með í för og oft reyndi mjög á hæfni þeirra og dugnað , þegar eitthvað fór úrskeiðis .
Fárviðri gerði í Kulusuk eina nóttina .
Flugvélin fauk og barði niður vængjunum , svo skipta varð um báða vængenda .
Í þetta skipti var Henning Á. Bjarnason flugstjóri og með honum Jón Pétursson aðstoðarflugmaður .
Einn daginn kom beiðni um að flytja hundaeyki til Isotorq , skammt sunnan Angmagsalik .
Eftir lendingu sökk flugvélin í krapa , og voru nú höfð snör handtök við að fleygja út sleðum og einum 30 hundum .
Flugtakið heppnaðist , en svo mikið krap var á öðru skíðinu og í hjólahúsinu að aðeins annað hjólið fór upp .
Urðu því flugmennirnir að fljúga til Angmagsalik með annað aðalhjólið niðri .
Sjúkraflug til Danmarkshavn Aftur var Henning flugstjóri á ferð í janúar 1971 og með honum Geir Gíslason .
Norðan Vestfjarða voru veðraskil og til þess að komast hjá ísingu þurftu flugmennirnir að klifra í 15 þúsund feta hæð .
Strax og lent hafði verið á ísnum við Danmarkshavn var komið með sjúklinginn á hundasleða , en þegar verið var að bera hann um borð , ruku hundarnir óvænt af stað með sleðann og skemmdu hæðarstýrið .
Mikið átti eftir að reyna á flugmennina og ekki síður á flugvirkjann , Harald Tyrfingsson , sem í 30°C frosti þurfti að taka hæðarstýrið af vélinni og flytja á hundasleða í hús til að rétta , klæða , líma og lakka .
Næstu nótt gerði ofsaveður með snjókomu og skafrenningi og fauk flugvélin eftir ísnum eitthvað út í buskann .
Hún fannst þó aftur eftir talsverða leit , föst í snjóskafli .
En erfiðleikarnir voru ekki að baki .
Stór hitari var um borð , notaður við að blása heitu lofti á hreyflana fyrir gangsetningu ; hann bilaði í tvígang .
Lenti öll sú vinna á Haraldi flugvirkja .
Henning flugstjóri sagði síðar að Haraldur hefði unnið ofurmannlegt þrekvirki þessa dimmu daga og nætur .
Þegar loks kom að brottför urðu flugmennirnir að lenda aftur tvisvar á ísnum í myrkrinu , þar sem hjólin fóru ekki upp .
Allt var ísað í hjólahúsunum og í báðum lendingunum logaði ekki græna ljósið sem sýnir hjól niðri og læst , heldur rautt , og viðvörunarflautan baulaði stöðugt .
Eftir að tvisvar hafði verið hreinsaður snjór og ís úr hjólahúsunum tókst loks að ná hjólunum upp , og þegar heim kom hafði ferðalagið tekið fjóra sólarhringa .
Gljáfaxi yfir Danmarkshavn Hinn 24. september 1957 , allmörgum árum áður en skíðaflugið hófst , fórum við Ingimar Kr. Sveinbjörnsson snemma morguns á Gljáfaxa frá Reykjavík til Meistaravíkur .
Þar var aðalhurðin tekin af og um 800 kg af vörum komið fyrir um borð .
Ferðinni var heitið til Danmarkshavn , en flugið þangað tók um tvo tíma .
Þegar komið var yfir Danmarkshavn , fór Ingimar aftur í og hjálpaði þeim Ásmundi Daníelssyni flugvirkja og Eiríki Loftssyni siglingafræðingi við að henda öllu út í fallhlífum .
Engin flugbraut var við Danmarkshavn á þessum tíma , en síðar lentu Douglas-flugvélarnar þar á skíðum .
Síðan var lent í Meistaravík á suðurleið til þess að taka eldsneyti .
Heim komum við seint um kvöldið og var þá flugtími dagsins orðinn 13 1/2 klst. Í hinu glæsilega flugsafni á Akureyri er gamli Gljáfaxi nú geymdur , en nafn hans hefur verið Páll Sveinsson frá árinu 1973 .
Höfundur er fyrrverandi flugstjóri .
