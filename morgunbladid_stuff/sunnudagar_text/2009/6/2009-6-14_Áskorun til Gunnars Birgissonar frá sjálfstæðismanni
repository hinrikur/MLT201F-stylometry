ÞAÐ ER ekki laust við að það sé erfitt að vera Íslendingur í dag .
Flest allt það sem við hreyktum okkur af hér ekki alls fyrir löngu virðist hafa verið án nokkurrar innistæðu og erum við sem þjóð víða litin hornauga og stimpluð sem fjárglæfrafólk , eða þá að það er gert góðlátlegt grín að okkur .
Það er enn erfiðara að vera yfirlýstur hægrisinnaður Íslendingur , því það er ekki hægt að horfa fram hjá því að ruglið og síðan í kjölfarið hrunið , átti sér stað þegar okkar fulltrúar voru í brúnni .
Tannlaus og auðtrúa forysta , auðmannaþjónkun og taumlaus græðgi örfárra einstaklinga hefur náð að lita skynsamlega lífssýn okkar frjálslyndra hægrimanna tortryggilegum tónum og erum við öll sett undir sama hattinn .
Erfiðast er þó að vera hægrisinnaður Kópavogsbúi og þurfa að hafa það á samviskunni að hafa átt þátt í því , að þú , Gunnar Birgisson , ert við völd .
Það má vel vera að þú náir að standast þennan storm sem er fylgifiskur nýjasta hneykslisins sem þú hefur náð að draga flokkinn inn í , en í þetta sinn er mælirinn fullur .
Þú verður að átta þig á því , Gunnar , að í kjölfar bankahrunsins eru nýir vindar sem blása um þjóðfélagið .
Almenningur kallar eftir réttlæti og að það verði hreinsað til þar sem spilling hefur grasserað .
Nú þýðir ekki lengur að muldra bara eitthvað við blaðamenn , kvarta undan árásum kommúnista eða lesbía , nú eða kenna embættismönnum , sem n.b hafa verið handvaldir af þér , um ástand mála .
Þú ert æðsti yfirmaður bæjarins og getur ekki með nokkru móti skorast undan ábyrgð í þessu máli , sama hvað þú reynir .
Það er algerlega óásættanlegur andskoti að vera svínbeygður til að beina atkvæði sínu yfir til annarra framboða , en ég fullyrði það hér og nú að ef ekki verður hreinsað rækilega til í efstu lögum í Sjálfstæðisflokknum í Kópavogi og það strax , þá muni algert hrun bíða flokksins í kosningunum að ári .
Það mun ekki nokkur heilbrigður einstaklingur með snefil af siðgæði geta veitt þér eða flokknum atkvæði sitt og ef þér er annt um eitthvað annað en að hanga eins og hundur á roði á þessum titli þá bið ég þig þess að þú veitir okkur hægri mönnum í Kópavogi þá lausn að hverfa af sviðinu .
Hægri menn hafa víða átt í vök að verjast síðustu ár og við höfum séð hvernig menn eins og George W. Bush og Silvio Berlusconi hafa dregið annars ágæta stefnu ofan í svaðið og eyðilagt orðspor þeirra þjóða sem þeir áttu að leiða , með ámælisverðu framferði sínu .
Við erum að upplifa það sama í okkar litla raunveruleika í Kópavogi og hefur þetta staðið allt of lengi .
Þú virðist hafa tileinkað þér allt það versta í fari þeirra beggja og ert orðinn holdgervingur spillingar og valdhroka .
Sagan mun ekki fara mjúkum höndum um þessa kumpána , en þú hefur enn tækifæri til að stíga til hliðar og sýna þann manndóm að tapa með snefil af virðingu og samfara því styrkja stöðu flokksins .
Og ef þú og nánustu fylgisveinar þínir skylduð hafa gleymt því hvað hægristefna er , að minnsta kosti í augum almennra sjálfstæðismanna , þá er hér smá upprifjun fyrir ykkur : Hægri menn aðhyllast þá skoðun að frelsi einstaklingsins til að taka sem flestar ákvarðanir sé af hinu góða .
Að virða beri eignarrétt einstaklinga .
Að trú , kynhneigð , þynþáttur eða kynferði skipti ekki máli .
Að skattheimta skuli vera eins hófleg og frekast er auðið og einungis til að viðhalda ákveðinni grunnþjónustu og öryggisneti sem almenn sátt ríkir um , svo sem skóla- og heilbrigðiskerfi .
Við trúum því að markaðurinn sjái í allflestum tilvikum um sig sjálfur , svo framarlega að aðilar sitji við sama borð .
Við trúum því að flestur rekstur sé betur komin í höndum einkaaðila en opinberra , enda meiri líkur á að þeir fari betur með naumt skammtað fé .
Við trúum á gildi fjölskyldunnar en fyrst og fremst trúum við því þó , að fátt sé mikilvægara en frelsi einstaklingsins til að stefna að því að ná á heiðarlegan hátt þeim markmiðum sem viðkomandi hefur sett sér í lífinu .
Þetta er ekki tæmandi upptalning , Gunnar , en bræðingur sem flestir geta fundið samhljóm með .
Ég get ekki með nokkru móti sagt að ég sjái þetta enduróma í stefnu þinni , heldur þveröfugt .
Þú hefur skarað eld að eigin köku og hyglað ættmennum með eignarhlut þínum í Klæðningu og með óafsakanlegum viðskiptum við fyrirtæki dóttur þinnar .
Þú hefur í mörg ár staðið í stríði við íbúa bæjarins og beitt þér fyrir hönd þröngs hóps verktaka og lóðaeigenda sem ætluðu að græða ótæpilega á lóðabraski .
Þú hefur ítrekað sýnt íbúum bæjarins hroka og yfirgang með því að fylgja blygðunarlaust eftir tillögum sem voru til þess fallnar að rýra verðmæti íbúanna og almenn lífsskilyrði .
Þú hefur virt að vettugi ábendingar vísindamanna sem hafa bent á að mengun er að nálgast hættumörk og þú hefur miðað allar tillögur að ýtrustu skilgreiningum er varða hversu langt má ganga á rétt íbúa .
Þú ættir , Gunnar , að skammast þín fyrir hversu illa þú hefur farið með það mikla vald sem íbúar bæjarins hafa falið þér og þú ættir að skammast þín fyrir að koma heiðvirðum fyrrverandi kjósendum þínum í þá stöðu að þeir þurfa að bera kinnroða fyrir að hafa veitt þér brautargengi .
Höfundur er framkvæmdastjóri og hófsamur hægrimaður .
