MENNTASKÓLINN á Egilsstöðum brautskráði 34 stúdenta laugardaginn 23. maí sl. , 23 stúdentar brautskráðust af félagsfræðibraut en 10 af náttúrufræðibraut og einn brautskráðist af báðum brautunum .
Fjórir nýstúdentar luku listnámsbraut sem hluta af stúdentsprófi og tveir luku íþróttabraut á sama hátt .
Kristinn Kristinsson frá Hallormsstað skilaði besta námsárangri og hlaut að auki viðurkenningu fyrir góðan námsárangur í raungreinum , stærðfræði og spænsku .
Kristinn mun í sumar taka þátt í Ólympíumóti í eðlisfræði fyrir Íslands hönd , en hann hafnaði í öðru sæti í landskeppninni í eðlisfræði í vor .
Urður María Sigurðardóttir hlaut viðurkenningu fyrir framúrskarandi námsárangur í íslensku , samfélagsgreinum og listgreinum .
Leif Kristján Gjerde og Sigurður Páll Guttormsson hlutu viðurkenningu fyrir góðan námsárangur í þýsku .
Saulius Genutis , litháskur nemandi , fékk viðurkenningu fyrir góðan námsárangur í íslensku fyrir erlenda nemendur og fyrir spænsku .
Ásta Hlín Magnúsdóttir hlaut einnig viðurkenningu fyrir góðan námsárangur í spænsku .
Þá var þeim Ástu Hlín , Báru Dögg Þórhallsdóttur , Birki Snæ Mánasyni , Kristófer Nökkva Sigurðssyni og Heiðdísi Fjólu Tryggvadóttur einnig veitt viðurkenning vegna starfa í þágu félagslífs í skólanum .
