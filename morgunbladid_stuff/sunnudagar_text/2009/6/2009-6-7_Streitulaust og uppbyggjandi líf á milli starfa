AÐ vera án atvinnu getur reynt á taugarnar .
Framtíðin virðist óviss og oftar en ekki bætast fjárhagsörðugleikar við .
Til að hægt sé að takast á við vandamálin skiptir rétta viðhorfið miklu máli og að hugað sé að því góða og uppbyggilega .
1 .
Vinir og ættingjar Í atvinnuleysi er rétti tíminn til að rækta samböndin við fjölskyldumeðlimi .
Einn af kostum þess að vera án atvinnu er að mun meiri tími er aflögu til að verja með þeim sem eru okkur kær og styrkja böndin .
Fjölskylda og vinir geta verið góð uppspretta styrks og ráðgjafar , en umfram allt getur það lyft andanum og sett hlutina í rétt samhengi að verja góðum stundum saman og búa til nýjar minningar með fjölskyldunni .
2 .
Komast á hreyfingu Regluleg hreyfing er mikilvæg og nauðsynlegt að fara út úr húsi a.m.k. daglega .
Á góðum göngu- eða hjólatúrum má uppgötva fallega náttúru eða skemmtilegar götur í nágrenninu .
Nú má kannski byrja að æfa íþrótt sem lengi hefur freistað : læra nokkur góð glímubrögð , bogfimi eða fara í kendótíma og munda bambus-sverðið eins og alvöru samúræi .
Hreyfingin styrkir líkamann og fyllir af orku , lundin léttist , heilsan batnar og auðveldara verður að takast á við atvinnuleitina og önnur verkefni dagsins .
3 .
Bæta samfélagið Sjálfboðaliðastörf gefa margfalt til baka .
Af hverju að láta starfskraftana fara til spillis þegar hægt er að leggja hönd á plóg hjá góðgerðarstofnunum .
Félög eins og Rauði krossinn þurfa alltaf fleiri hendur til góðra verka , en það er ekkert síðra að baka af kappi fyrir kökubasar góðgerðar- eða íþróttafélags , eða hreinlega fara af stað út á götu með ruslapoka og hreinsa til í götunni .
4 .
Taka til hendinni Margir fagna því , þegar þeir missa vinnuna , að geta loksins sinnt öllum þessum verkefnum á heimilinu sem hafa fengið að bíða allt of lengi .
Í atvinnuleysi er rétti tíminn til að laga það sem laga þarf , og kannski löngu kominn tími til að gera ærlegan skurk í geymslunni eða garðinum .
Þessi heimilisverk þurfa ekki að kosta mikið : kannski málningarfötu eða rúllu af svörtum ruslapokum .
Þau krefjast fyrst og fremst tíma sem núna er nóg af , og eru ákaflega gefandi .
5 .
Litlu góðu hlutirnir Ekki síst gefur atvinnuleysi tækifæri til að kunna að meta lífsins einföldu lystisemdir .
Hamingjan liggur ekki endilega í utanlandsferðum né leynist undir borðum á dýrum veitingastöðum .
Eru ekki uppi í hillu góðar bækur sem beðið hafa óhreyfðar allt of lengi ? Kannski tímabært að halda spilakvöld og dusta rykið af Trivial Pursuit-kassanum , eða ganga til liðs við skemmtilegan kór ? Heimalagað poppkorn og skemmtileg kvikmynd í sjónvarpinu getur verið allt sem þarf til að eiga notalega kvöldstund .
6 .
Meira í dag en í gær Þegar búið er að taka til í geymslunni , mála þakið , gróðursetja , æfa fyrir skemmtiskokkið og þjappa fjölskyldunni saman er fátt annað eftir en rækta hugann .
Mikið framboð er af alls kyns menntun , skemmri og lengri , á öllum mögulegum sviðum .
Menntunin þarf ekki að vera dýr , og aragrúi af námskeiðum sem greidd eru niður að mestu eða öllu leyti af ríki og / eða stéttarfélögum .
Menntunin getur líka orðið að aðalstarfi , t.d. ef farið er í fullt háskólanám og má þá leita til Lánasjóðsins með framfærslu .
Aðalatriðið er að læra eitthvað nýtt , hvort sem það er að sitja skemmtilega endurmenntunarkúrsa um spennandi borgir eða skemmtilegar bókmenntir , ellegar fikta við nýtt tungumál eða bæta við faglegri menntun .
7 .
Góða skapið Rétta viðhorfið ræður úrslitum .
Það má velja að líta á atvinnumissi sem heimsendi , og sjá ekkert nema hindranir og erfiðleika , eða koma auga á þau tækifæri sem hafa skapast .
Nú er gott að hugsa sinn gang , og jafnvel hægt að marka nýja og betri stefnu í lífinu .
