Félagið 2012 – Nýtt upphaf hefur sett sér það markmið að bílafloti landsmanna verði að stærstum hluta knúinn áfram af raforku fyrir árslok 2012 .
Innflutningur á bílum er að hefjast og koma á upp rafhleðslupóstum um allt land svo eigendur rafbíla geti keyrt áhyggjulausir um vegi .
Að sögn aðstandenda verkefnisins er 70-85% ódýrara að reka rafbíl en bíl sem gengur fyrir jarðefnaeldsneyti .
Að ekki sé talað um áhrif útblásturs á umhverfið .
Eftir Orra Pál Ormarsson orri@mbl.is Þegar sú merka völundarsmíð bifreiðin kom fyrst fram á sjónarsviðið fyrir rúmri öld notuðu margir framleiðendur rafmagn sem orkugjafa .
Þeirra á meðal var Henry Ford sem framleiddi rafbíl með mótor fyrir hvert hjól .
Eigi að síður varð bensínbíllinn ofan á og þegar Ford hóf fjöldaframleiðslu á T-módelinu fræga gekk það fyrir bensíni .
Allar götur síðan hafa bílar einkum og sérílagi brennt jarðefnaeldsneyti .
Á undanförnum árum hafa bílaframleiðendur verið að fikra sig áfram með aðra orkugjafa , svo sem metan , loft og etanól .
Framþróun rafbíla strandaði lengi á hleðslunni , ekki voru til nógu öflugar rafhlöður .
Þróunin í þeim efnum hefur á hinn bóginn verið hröð á allra síðustu árum , m.a. vegna mikillar eftirspurnar fyrir smátæki á borð við ferðatölvur og farsíma .
Hefur kínverska fyrirtækið BYD verðið þar í fararbroddi en bandaríski auðkýfingurinn Warren Buffet festi kaup á 10% hlut í því á síðasta ári .
Rafhlöður verða sífellt minni og aflmeiri og með tilkomu lithium-rafhlaðna varð rafbíllinn raunhæfur valkostur við bíl sem brennir jarðefnaeldsneyti .
Nú er svo komið að til eru rafbílar sem komast allt að 450 km á sömu hleðslunni , auk þess sem rafhleðslukerfi hafa tekið stakkaskiptum .
Stærstu hindruninni hefur verið rutt úr vegi .
Spara má 50 milljarða Þetta eru Gísli Gíslason lögmaður og samstarfsmenn hans í félaginu 2012 – Nýtt upphaf að færa sér í nyt .
Markmiðið er að rafvæða íslenska bílaflotann og hefur félagið þegar tekið til óspilltra málanna .
Gísli fullyrðir að spara megi 50 milljarða króna á ári með rafbílavæðingunni auk þess sem þetta sé stærsta skref sem stigið hafi verið í átt til sjálfbærni í samgöngum á Íslandi .
" Ekki veitir af sparnaði á þessum síðustu og verstu tímum og erlendir sérfræðingar hafa bent á , að þessi aðgerð gæti ein og sér rétt efnahagskerfi þjóðarinnar við .
Er eftir nokkru að bíða ? " spyr Gísli en verkefnið verður kynnt á opnu húsi í Ráðhúsi Reykjavíkur milli kl. 10 og 18 á miðvikudaginn kemur , 17. júní .
Hann sneri heim til Íslands í maí í fyrra eftir nokkurra ára dvöl í Danmörku og hóf þegar að kanna möguleikana á því að rafvæða íslenska bílaflotann .
" Ég hef starfað í orkugeiranum , m.a. í Austur-Evrópu og á Spáni , og langaði að finna leið til að nota rafmagn til að knýja bílaflota landsmanna .
Ég tryggði sjálfur fjármagn í verkefnið – gerðist einskonar innrásarvíkingur – og komst eftir að hafa kynnt mér málið vel og vandlega að því að ekkert land er betur til þess fallið en Ísland að gera tilraun af þessu tagi .
Það þarf ekki nema 50 megavött til knýja allan flotann .
" Gísli fékk nokkra einstaklinga til liðs við sig , m.a. feðgana og fasteignasalana Sighvat Lárusson og Sturlu Sighvatsson sem eru miklir áhugamenn um rafknúin farartæki .
Hafa þeir félagar ferðast vítt og breitt um heiminn til að kynna sér hvernig standa beri að byltingunni .
Enginn að flytja inn rafbíla Verkefnið vatt fljótlega upp á sig .
" Upphaflega ætluðum við bara að setja upp rafhleðslukerfið en þegar við komumst að því okkur til mikillar undrunar að svo til enginn var að flytja inn rafbíla til landsins ákváðum við að taka það að okkur líka , " útskýrir Gísli , en þannig varð rafbílaumboðið Þytur til .
Markmið Gísla er skýrt : Að fimmtíu þúsund rafbílar verði komnir á götur landsins fyrir árslok 2012 .
Hann viðurkennir að það sé knappur tímarammi og fyrir vikið þurfi að vinna hratt og örugglega .
" Það vill svo til að sáralítil endurnýjun bílaflotans hefur átt sér stað á umliðnum mánuðum .
Fólk hefur sem kunnugt er haldið að sér höndum í kreppunni .
Undanfarin ár hafa að meðaltali verið endurnýjaðir 15.000 bílar á ári en á þessu ári verður endurnýjunin líklega allt að 90% minni .
Fólk á fyrir vikið eftir að endurnýja bíla sína í stórum stíl á næstu árum og þegar að því kemur stefnum við að því að rafbíllinn verði orðinn raunhæfur valkostur .
" Að sögn Gísla eru rafbílarnir enn sem komið er nokkuð dýrari en venjulegir bensínbílar frá framleiðendum en sökum niðurfellinga á innflutningstollum og vörugjöldum , sem eru um 40% á aðra bíla , mun munurinn í raun ekki vera svo mikill .
" Þegar rafbílarnir fara í fjöldaframleiðslu má síðan búast við að þeir lækki verulega í verði , " segir Gísli og bætir við að boðið verði upp á fjármögnun og sérstakar tryggingar fyrir kaupendur hér á landi .
Að sögn Gísla er helsta fyrirstaðan hugarfarið og fyrir vikið sé brýnt að upplýsa fólk hratt um kosti rafbílsins .
Í því skyni mun 2012 – Nýtt upphaf gangast fyrir kynningum í skólakerfinu næsta vetur , frá grunnskóla og upp úr .
Þá mun rafbílaframleiðandinn Tesla kynna bíla sína hér á landi í byrjun næsta mánaðar , auk þess sem fyrsta hreinræktaða rafbílasýningin í heimi , að sögn Gísla , fer fram í Laugardalshöllinni 6.- 8. nóvember nk. Rafhleðslustöðvar um allt land En það er ekki nóg að hafa bílana .
Fólk þarf að geta hlaðið þá .
Gísli bendir á að hleðslan muni að langmestu leyti fara fram á heimilum eigendanna að næturlagi .
Hann segir að meðalakstur 80% bifreiða sé 33 km á dag og þar sem rafbílar komast á bilinu 200 til 450 km á hleðslunni þurfi ekki að hlaða bílinn nema á viku til tveggja vikna fresti .
Að auki verða settir upp átta til tíu þúsund rafhleðslupóstar fyrir árið 2012 .
Þetta eru bæði 1 fasa og 3 fasa-staurar sem settir verða á almenn bílastæði , hjá fyrirtækjum og stofnunum og hugsanlega við stór fjölbýlishús .
Síðan verða settar upp u.þ.b 150 hraðhleðslustöðvar á vel völdum stöðum um land allt , t.d. hjá bensínstöðvum og á öðrum stöðum sem henta vel með hliðsjón af umhverfi og skipulagsmálum .
Engin mengun er af svona hraðhleðslustöðvum .
" Þetta er sáraeinfalt .
Það þarf bara að stinga í samband – plögga sig , " segir Gísli .
Kerfið hefur einmitt hlotið nafnið " Plöggið " og eru fyrstu staurarnir væntanlegir til landsins á næstu dögum .
Plögg-kerfið er ISO-staðlað og stefnt er að því í samvinnu við verkfræðistofuna EFLU að gera það útflutningshæft árið 2011 .
Að sögn Gísla er stefnt að því að heimahleðslan fari einfaldlega inn á rafmagnsreikning heimilisins , þannig að fólk þurfi ekki að greiða jafnóðum fyrir hleðsluna .
Boðið verður upp á áskrift að Plögginu og áætlar Gísli að hún komi til með að kosta 40 til 50 þúsund krónur á ári , alltént fyrst um sinn .
Hleðslan sem fer fram heima er innifalin og kemur því til lækkunar á rafmagnsreikningi heimilisins .
Og Gísli hefur hugsað dæmið lengra .
" Segjum sem svo að íslenska ríkið myndi ákveða að gefa öllum rafbílum á landinu rafmagnið eftir að hleðslukerfið hefur verið að fullu sett upp ætti kostnaðurinn ekki að vera nema um 5.000 kr. á bíl .
" Breytt í almenningshlutafélag Gísli segir sér og samstarfsmönnum sínum ljúft og skylt að hleypa verkefninu af stokkunum , en langtímatakmarkið sé að breyta 2012 – Nýju upphafi í almenningshlutafélag .
" Stefnt er að því að gera það í ársbyrjun 2013 .
Áhuginn er mikill og við höfum þegar hitt að máli ýmsa erlenda aðila sem settu sig í samband við okkur að fyrra bragði .
Við erum ekki byrjaðir að kynna félagið sem fjárfestingarkost .
" Um allan heim er verið að hrinda af stað verkefnum sem ganga út á rafbílavæðingu .
Eitt af þeim verkefnum sem hvað lengst er komið nefnist Better Place en því er beinlínis stefnt gegn notkun olíu .
Verkefnið hefur fengið mjög mikinn meðbyr , að sögn Gísla , og hafa verið undirritaðir samningar við m.a. Ísrael , Ástralíu , Danmörku , Kaliforníu og Havaí .
Markmið Better Place er olíulaus heimur og samþykkja þeir engar málamiðlanir .
Sem dæmi telja þeir tvinnbíla lélegan kost til að sporna við CO 2 mengun .
Sett er skýr krafa um að raforkan sem notuð er til hleðslu í þeirra kerfi sé unnin á vistvænan hátt og er helst horft til sólar- og vindorku í því sambandi .
Til að þetta verkefni gangi upp þarf sem dæmi að skipta út mjög stórum hluta raforkuvera á Havaí og þá yfir í vind- og sólarorkuver .
Sú vinna er þegar hafin og er áætlað að verkefninu ljúki árið 2012 .
Verkefnið í Danmörku er unnið með DONG sem er einn helsti orkuframleiðandinn þar í landi og er ætlunin að hefja innleiðingu rafbíla árið 2011 .
Gísli setti sig í samband við forsvarsmann Better Place sem er Ísraeli .
Hann reyndist aftur á móti ekki hafa áhuga á samstarfi við Ísland enda væri það land " hrunið " .
" Þetta viðhorf hvatti okkur bara til dáða og nú erum við staðráðin í því að gera betur en Better Place , " segir Gísli .
Hann bendir á , að Íslendingar búi svo vel að hafa nú þegar nánast alla sína raforku frá jarðhita- eða vatnsaflsvirkjunum .
" Má því segja að við séum komin skrefi framar en flestar ef ekki allar þjóðir hvað varðar umhverfisvæna raforku , " segir hann og bætir við að það sé mikið öryggisatriði fyrir þjóðir að eiga orkuna sjálfar .
Sama málið og hitaveitan Það segir sig sjálft að olíufélögin munu missa spón úr aski sínum rafvæðist íslenski bílaflotinn .
Gísli óttast þó ekki andspyrnu þeirra .
" Fyrir nokkrum áratugum tók þjóðin ákvörðun um að hætta að nota olíu til að hita upp húsin sín .
Hitaveitan varð til .
Þetta er nákvæmlega sama málið – bara miklu ódýrara og auðveldara í framkvæmd .
" Eins og bíleigendur voru rækilega minntir á nýverið eru álögur á eldsneyti mikilvægur tekjustofn hjá hinu opinbera .
Gísli er aftur á móti sannfærður um að unnt verði að endurheimta þær tekjur með öðrum hætti .
" Það hlýtur að vera þjóðhagslega hagkvæmt að nýta hin ýmsu kerfi sem til eru í landinu betur en nú er gert , svo sem virkjanir , háspennulínur og raforkukerfið .
Þá mun rafbílavæðingin spara þjóðinni mikinn gjaldeyri og eins og við vitum er hann gríðarlega dýrmætur .
Ég spái því jafnframt að við munum hafa auknar tekjur af ferðamönnum sem munu koma til að skoða þetta skrýtna land sem reiðir sig á hreina og endurnýtanlega orku .
Það eru allir að kalla eftir framtíðarsýn .
Gjörið þið svo vel ! " Kostir rafbíla * Reiknað er með að kostnaður við að nota rafmagn sem orkugjafa sé u.þ.b. 15-30% af núverandi kostnaði við rekstur hefðbundins bíls .
* Enginn kolefnisútblástur eða CO 2 -mengun .
* Engin hljóðmengun .
* Einn gír fram , einn gír afturábak .
* Léttar , einfaldar vélar með fáum íhlutum og álagspunktum gera viðhald einfaldara og ódýrara .
* Einfalt að hlaða – bara stinga í samband .
* Mun meiri kraftur en í hefðbundnum bensínbílum .
Fyrsta Teslan á leið til landsins Rafbílar eru óðum að ryðja sér til rúms og að sögn Gísla Gíslasonar munu um sjötíu tegundir frá öllum helstu bílaframleiðendum heims koma á markað á næstu þremur árum .
Við erum ekki að tala um neinar " saumavélar " en flestir þessara bíla eru kraftmiklir , jafnvel innan við 4 sekúndur að ná 100 km / klst. Tesla Roadster Sport er einn þekktasti rafbíllinn í dag .
Fyrsti bíllinn þeirrar gerðar sem afhentur er í Evrópu kemur hingað til lands í byrjun næsta mánaðar og er Gísli Gíslason sjálfur kaupandinn .
Að hans sögn hefur framleiðandinn með tilkomu nýrrar tækni náð eftirsóttu forskoti .
Hægt er að fá bílinn í mismunandi útfærslum og ýmsa hluti sérsmíðaða .
Það tekur aðeins 3,9 sek. að ná 100 km hraða , og bíllinn nær að aka 450 km á fullri hleðslu .
Bensínfylling kr. 8.500 – rafhleðsla kr. 200 Þetta er dæmigerður 100% rafbíll með enga útblástursmengun .
Tesla notar Lithium-ion-rafhlöður með fimm ára ábyrgð og endast þær að lágmarki 160.000 km .
Fyrir á Gísli bensínbíl .
Það kostar hann 8.500 kr. að fylla tankinn og á honum kemst hann 285 km .
Til samanburðar kemst Tesla-bíllinn 450 km á hleðslunni .
Og hvað skyldi kosta að fylla hann ? 200 kr , segir Gísli .
Af öðrum framleiðendum má nefna Smith Electric Vehicles sem framleitt hefur rafbíla í yfir 80 ár .
Í byrjun voru það tveggja hæða strætisvagnar en síðar voru það mjólkurbílar enda mjólkin keyrð út á nóttunni og krafa gerð um að þeir væru hljóðlátir .
Smith framleiðir fjóra stærðarflokka af rafbílum og eru þeir bæði fyrir fólks- og vöruflutninga .
Framleiddir eru bílar með flutningsgetu frá 800 kg og í allt að 12 tonna flutningsgetu .
Með þessum bílum hafa fyrirtæki og stofnanir möguleika á því að nota rafbíla til daglegrar notkunar sem menga ekki og eru hagkvæmir í rekstri .
Viðhalds- og rekstrarkostnaður bíla getur verið gríðarlegur .
Með því að skipta yfir í rafbíla geta fyrirtæki og stofnanir sparað allt að 70% af rekstrarkostnaði bílaflotans , að sögn Sighvatar Lárussonar .
Smith þjónustar yfir 5.000 bíla fyrir fyrirtæki og stofnanir í Bretlandi og einn af viðskiptavinunum er með um 3.000 rafbíla sem allir eru eldri en 25 ára og í fullri notkun á hverjum degi .
Lesendur geta kynnt sér fleiri gerðir rafbíla í máli og myndum á heimasíðunni 2012.is .
Verulega drægi úr losun koltvíoxíðs Ísland er með hæstu skráða meðaltalslosun fólksbíla á koltvíoxíði af öllum löndum á Evrópska efnahagssvæðinu .
Þetta kemur fram á vef félagsins 2012 – Nýtt upphaf , 2012.is .
Þrátt fyrir að meðaltalslosunin hafi lækkað á síðustu árum hefur heildarlosun aukist .
Að óbreyttu er Ísland langt frá að geta uppfyllt þau langtímamarkmið sem sett hafa verið um losun gróðurhúsalofttegunda frá samgöngum .
Fjöldi bíla á hvern íbúa með því mesta í heimi Stærri bílar , öflugri vélar og fleiri þættir gera það að verkum að útblástur vegna bílaumferðar á Íslandi hefur aukist jafnt og þétt .
Nam útblásturinn um 750 þúsund tonnum á árinu 2006 en fjöldi bíla á hvern íbúa hér á landi er með því mesta sem gerist í heiminum , um 665 bílar á hverja 1.000 íbúa ( tölur frá 2006 ) .
Fólksbílar hér á landi eru rúmlega 200 þúsund talsins en heildarfjöldi ökutækja liðlega 230 þúsund .
Margháttuð mengun fylgir notkun bíla og er bruni jarðefnaeldsneytis einungis einn þáttur í því .
Við bruna jarðefnaeldsneytis eins og olíu og bensíns , sem að stærstum hluta er kolefni , myndast mikið magn koltvíoxíðs ( CO 2 ) en það er helsta gróðurhúsalofttegundin .
Önnur mengun sem fylgir bílaumferð er svifryk , sýrumyndandi efni og forefni ósons .
Að sögn Gísla Gíslasonar yrði þetta vandamál úr sögunni eftir rafbílavæðinguna og Ísland myndi auðveldlega geta uppfyllt skuldbindingar sínar varðandi losun gróðurhúsalofttegunda .
" Það er stóri bónusinn í þessu máli .
" Leiðrétting 15. júní - Rafbílar ekki kynntir Ekkert verður af því að félagið 2012 - Nýtt upphaf gangist fyrir opnu húsi í Ráðhúsi Reykjavíkur á miðvikudaginn kemur , 17. júní , til að kynna áform sín um að rafvæða íslenska bílaflotann , eins og fram kemur í sunnudagsútgáfu Morgunblaðsins .
Nánar má fræðast um starfsemi félagsins á heimasíðu þess , 2012.is .
