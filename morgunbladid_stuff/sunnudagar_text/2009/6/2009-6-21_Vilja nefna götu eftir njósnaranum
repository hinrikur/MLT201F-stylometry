Eftir Steinþór Guðbjartsson steinthor@mbl.is ÓRAGSFÉLAGIÐ í Winnipeg ( The Intrepid Society of Winnipeg ) vill að gata í miðborg Winnipeg í Kanada beri nafn Williams Stephensons , Vestur-Íslendings og eins fremsta njósnaforingja Breta í síðari heimsstyrjöldinni , sem var fyrirmynd Ians Flemmings að njósnaranum James Bond .
William Samuel Clouston Stanger fæddist í Winnipeg 23. janúar 1897 og ólst þar upp .
Foreldrar hans voru Sarah Johnston , sem var íslensk í báðar ættir , og William Hunter Stanger frá Orkneyjum .
Þegar faðir hans dó í nóvember 1901 stóð móðir hans uppi með þrjú ung börn og það réð hún ekki við .
Vinahjón í nágrenninu , Kristín Guðlaugsdóttir og Vigfús Stefánsson ( Stephenson ) tóku William að sér og hann varð Stephenson .
Viðurkenningar Í ársbyrjun 1945 var tilkynnt að Bretar hefðu slegið William Stephenson til riddara .
Um tveimur árum síðar varð hann fyrsti útlendingurinn til að fá heiðursorðu Bandaríkjanna til óbreytts borgara .
Kanadaorðuna fékk hann 1980 en hann lést 31. janúar 1989 .
Frímerki með mynd af William S. Stephenson var gefið út í Kanada árið 2000 , en þrátt fyrir allt er hann ekki mjög þekktur í landinu .
Honum hefur samt verið sýndur nokkur sómi í Winnipeg .
Fyrir um áratug var reist stytta af honum í flugmannsbúningi við Memorial Boulevard gegnt þinghúsinu og skömmu áður gaf Óragsfélagið Manitoba Club litla styttu og mynd af hetjunni , en gripirnir eru við innganginn í matsal félagsins í fornfrægu húsi við hliðina á Fort Garry-hótelinu á Broadway .
Fyrir nokkrum árum breytti borgarstjórnin nafni á einu bókasafni og nefndi það eftir Stephenson .
Í hverfinu , þar sem hann ólst upp , er skjöldur til minningar um hann , en því miður er ekki farið rétt með allar staðreyndir í textanum .
Lítil gata Óragsfélagið hefur lagt til að Portage Avenue East , sem er stutt gata frá mótum Main Street og Portage Avenue í suðaustur , verði nefnd William Stephenson Place .
Við götuna er Fairmont-hótelið , eitt glæsilegasta hótel borgarinnar , og nokkur fyrirtæki .
Félagið valdi þessa götu vegna staðsetningar hennar í miðbænum og vegna þess hvað hún er lítil , en fyrir vikið hafi nafnbreytingin áhrif á fá fyrirtæki .
Dagblaðið Winnipeg Free Press segir að mikilsmetnir menn í borginni eins og Leonard Asper , Tom Axworthy og Arni Thorsteinson séu á meðal margra stuðningsmanna tillögunnar en eigendur nokkurra fyrirtækja við götuna hafa lagst gegn hugmyndinni .
Málið er til athugunar hjá nefnd hjá borginni .
