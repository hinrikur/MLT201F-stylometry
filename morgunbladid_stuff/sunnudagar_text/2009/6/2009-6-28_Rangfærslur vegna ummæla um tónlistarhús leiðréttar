Í laugardagsblaði Morgunblaðsins kjósa Stefán Hermannsson , framkvæmdastjóri Austurhafnar TR og Stefán P. Eggertsson , stjórnarformaður sama fyrirtækis , að bera undirritaðan þeim sökum að hafa viðhaft villandi ummæli í sjónvarpsumræðum sl. miðvikudag um kostnað skattgreiðenda vegna tónlistarhúss við Reykjavíkurhöfn ( TRH ) .
Slíkar ásakanir eru ósanngjarnar og ekki verður hjá því komist að leiðrétta þær .
Segja þeir félagar að þegar ráðist sé í fjárfestingu , sem fjármögnuð sé með lánum , sé afar villandi að ræða um kostnað verkefnisins sem heildargreiðslur afborgana og vaxta á öllum lánstímanum .
Að ræða um kostnað verkefnisins sem 30 milljarða sé villandi .
Ásakanir þessar um villandi ummæli eru rangar og óskiljanlegar í ljósi þess að ég hef frá upphafi þessa ógæfumáls lagt mikla áherslu á að gera greinarmun á kostnaðaráætlun byggingarinnar annars vegar og heildargreiðslum afborgana og vaxta á lánstíma hins vegar , þ.e. heildarskuldbindingu skattgreiðenda vegna verksins .
Þegar ég , árið 2004 , greiddi atkvæði gegn umræddum byggingarframkvæmdum , einn kjörinna fulltrúa , hafði ég m.a. til hliðsjónar miklar umræður , sem þá höfðu átt sér stað á vettvangi sveitarstjórna í Danmörku og víðar , um kosti og galla svokallaðrar einkaframkvæmdar .
Þær umræður höfðu þá þegar m.a. leitt í ljós að kjörnir fulltrúar höfðu freistast til að misnota kosti einkaframkvæmdar til að auka lántöku sveitarfélaga vegna stórframkvæmda langt umfram það sem eðlilegt gat talist .
Niðurstaðan var sú að stjórnmálamenn yrðu ekki síður að horfa til áætlaðra heildarskuldbindinga skattgreiðenda vegna opinberra byggingarframkvæmda en kostnaðaráætlana , sem hafa oft reynst heldur bjartsýnar hérlendis , svo ekki sé meira sagt .
Því miður hafa sumir baráttumenn fyrir byggingu tónlistarhússins ætíð viljað gera lítið úr hinum mikla vaxta- og fjármagnskostnaði vegna framkvæmdarinnar og jafnvel orðið þykkjuþungir þegar minnst hefur verið á slíkt .
Er furðulegt að nú skuli tveir embættismenn opinbers fyrirtækis ráðast fram á ritvöllinn og saka undirritaðan um að gefa Kastljósi villandi upplýsingar þegar heildarkostnaður verksins er dreginn fram .
Ítrekað skal að þegar farið er yfir umræddan Kastljósþátt , kemur skýrt fram að undirritaður gerir skýran greinarmun á kostnaði vegna byggingar sjálfs hússins og heildarskuldbindingu vegna alls verkefnisins .
Í þættinum segir orðrétt : , , Kjartan Magnússon borgarfulltrúi vill meina að þetta þýði að heildarskuldbindingar ríkis og borgar vegna tónlistarhússins næstu 35 árin nemi þá alls um 30. milljörðum .
Kjartan hefur gagnrýnt framkvæmdir við tónlistarhúsið frá upphafi , einn borgarfulltrúa .
" Ég tel að gera verði þá kröfu til stjórnmálamanna að þeir hugsi um langtímahagsmuni umbjóðenda sinna .
Afar varlega þarf að fara í að samþykkja dýr verkefni og velta kostnaðinum við þau yfir á komandi kynslóðir eins og því miður gerðist þegar samþykkt var að ráðast í byggingu tónlistarhússins árið 2004 .
Það er lágmark að þeir sem bera ábyrgð á þeirri framkvæmd , embættismenn sem kjörnir fulltrúar , viðurkenni þann gífurlega vaxta- og fjármagnskostnað sem skattgreiðendur framtíðarinnar munu þurfa að bera vegna þessarar feikidýru framkvæmdar .
Hvernig eiga Íslendingar að læra af þeim mistökum fortíðar , sem fólust í ofurskuldsetningu þjóðarinnar , ef menn kjósa að einblína á kostnaðaráætlanir en neita að horfast í augu við þau fjármagnsgjöld sem fylgja einkaframkvæmdum ? Höfundur er borgarfulltrúi .
