Jóni Bjarnasyni landbúnaðarráðherra verður tíðrætt um að vernda þurfi innlenda landbúnaðarframleiðslu .
Hann var óvenjulega hreinskilinn um aðferðir sínar í viðtali við Ríkisútvarpið í liðinni viku , þegar hann var spurður af hverju landbúnaðarráðuneytið hefði breytt útreikningi sínum á tollum til að gera innflutning búvara enn dýrari en ella og útiloka hann frá íslenzkum markaði : " Við þessar aðstæður velur maður þá aðferð sem uppfyllir alþjóðlega samninga og skuldbindingar gagnvart Alþjóðaviðskiptastofnuninni en velur jafnframt þá aðferð sem gefur innlendri framleiðslu sem besta vernd .
" Ráðherrann hefði alveg eins getað sagt : " Við þessar aðstæður velur maður þá aðferð sem gerir manni bezt fært að svína á neytendum .
" Í stað þess að velja þá aðferð , sem hefði skilað lægstum tolli , lækkað verð til neytenda og aukið erlenda samkeppni við landbúnaðinn , valdi landbúnaðarráðherrann leiðina sem kemur neytendum verst .
Ráðherrann fór reyndar ekki rétt með , þegar hann sagðist uppfylla alþjóðlegar skuldbindingar og samninga Íslands .
Samkvæmt WTO-samningunum ber að veita erlendum búvöruframleiðendum markaðsaðgang á lágum tollum .
Nú breytir landbúnaðarráðuneytið útreikningi tollanna og fær út að tollur á innflutningskvótanum verði enn hærri en almennu ofurtollarnir .
Í upphafi dró ráðuneytið þá ályktun að ekki ætti þá einu sinni að auglýsa innflutningskvóta .
Það er klárt brot á samningum WTO , enda breytti landbúnaðarráðuneytið ákvörðun sinni eftir að Samtök verzlunar og þjónustu gerðu við hana athugasemdir .
Tollkvótarnir verða þannig boðnir út , en ráðuneytið breytir ekki útreikningi sínum , þannig að neytendur eru líklega lítið betur settir .
Af sama toga er ákvörðun Jóns Bjarnasonar , sem Morgunblaðið sagði frá á þriðjudag , að reyna að breyta matvælafrumvarpinu um aðlögun Íslands að heilbrigðisreglum Evrópusambandsins í landbúnaði þannig að áfram verði hægt að hindra innflutning á fersku kjöti .
Það er mikið vafamál að þau ákvæði standist ákvæði reglnanna , sem á að innleiða með frumvarpinu .
Aukinheldur eru slíkar hindranir fyrst og fremst skálkaskjól ; með þeim á að veita innlendum framleiðendum vernd fyrir samkeppni , fremur en að verið sé að vernda heilbrigði íslenzks landbúnaðar eða heilsu neytenda .
Ekki eru mörg ár síðan íslenzkar kjötvinnslur gátu ekki fengið leyfi til að flytja út kjöt til ESB vegna þess að þær stóðust ekki heilbrigðiskröfur sambandsins .
Jafnvel yfirdýralæknir , sem ekki kallar allt ömmu sína , hefur ekki treyst sér til að leggjast gegn innflutningi á hráu kjöti , sem háður er ströngum heilbrigðisreglum og stöðlum ESB .
Ef hætta er talin á smiti eða sýkingum með slíkum innflutningi , er hægt að beita almennum öryggisákvæðum EES-samningsins – í undantekningartilfellum .
Neytendur þurfa ekki á því að halda að dregið verði úr samkeppni á búvörumarkaði .
Frjáls samkeppni er ein forsenda þess að það takist að vinna á móti sífelldum verðhækkunum .
Ríkisstjórnin á að vera í liði með almenningi í baráttunni gegn háu matvöruverði .
Ekki stilla sér upp með úreltu landbúnaðarkerfi , sem vill helzt ekki þurfa að þola neina samkeppni .
