Sonja Guðlaugsdóttir fæddist í Ólafsvík 10. desember 1939 , í húsi því sem nefnt var Betlehem .
Hún lést á heimili sínu aðfaranótt 24. maí síðastliðins og var jarðsungin frá Ólafsvíkurkirkju 30. maí .
Við kveðjum í dag okkar ástkæru systur Sonju með hryggð og söknuð í huga .
Sonja var elst í níu systkina hópi .
Á langri samferð er svo sannarlega margs að minnast .
Sonja var fyrirmyndarsystir að öllu leyti og bar hag okkar fyrir brjósti fram á síðasta dag .
Við ólumst upp á mannmörgu heimili , sjómenn í fæði og mikill gestagangur .
Sonja sem unglingur annaðist heimilisverkin með mömmu af stakri prýði og hún gekk okkur í móðurstað þegar mömmu naut ekki við .
Hún var okkur því meira en góð systir .
Heimili Sonju og Helga stóð okkur alltaf opið og þangað var eins og að koma heim .
Þau voru höfðingjar heim að sækja og Sonja mikil matmóðir .
Mikið var skeggrætt um þjóðfélagsleg málefni og oft slegið á létta strengi því þau voru fundvís á spaugilegar hliðar mannlífsins .
Ógleymanlegar eru glímurnar sem Helgi háði við börnin sem öll sigruðu , ekki síst fyrir mikla hvatningu Sonju .
Samverustundirnar á Fróðá skipa sérstakan sess í huga okkar því þar gerðust mikil ævintýri .
Sonja var nokkurs konar " veiðistjóri " sem var umhugað um að allir fengju fisk .
Þar voru háðar veiðikeppnir og þar fór Sonja fremst í flokki við að skapa þá stemningu að öllum hljóp kapp í kinn .
Á kvöldin voru sagðar sögur , farið yfir atburði dagsins og gjarnan aðeins fært í stílinn .
Sonja var mjög starfsöm og sérlega trygg sínum vinnuveitendum .
Hún starfaði m.a. á símstöðinni og þótti það í þá daga ábyrgðarmikið starf vegna þess að þá var símstöðin ekki sjálfvirk .
Hún vann lengi við fiskvinnslu og netavinnu hjá pabba og um árabil í versluninni hjá Siggu Tótu , vinkonu sinni .
Ung að árum var hún kokkur á síldarbátnum Tý .
Það var einstök alúðin sem hún lagði í allt sem hún tók sér fyrir hendur enda var hún eftirsótt til vinnu .
Sonja var drífandi , hafði létta lund og vinsæl meðal vinnufélaganna .
Hún bar velferð Ólafsvíkur fyrir brjósti og atvinnugreinarinnar sem samfélagið byggðist á .
Hún lagði ríka áherslu á að versla í heimabyggð .
Sonja lét sér annt um samferðamenn sína og lagði mörgum lið þótt ekki færi hátt .
Sonja stundaði sjóstangaveiði af miklum áhuga og tók þátt í mótum víða um land og naut mikils stuðnings Helga varðandi það .
Á vetrarkvöldum var hugað að veiðidótinu , það gert klárt fyrir komandi mót og ýmis " leynitrix " útbúin .
Verðlaunabikarar hennar eru vitnisburður um keppnisskap og metnað .
Hún lét veikindi ekki aftra sér frá að taka þátt í mótum síðustu árin , svo mikill var áhugi hennar á íþróttinni og einnig var vinátta veiðifélaganna henni mikils virði .
Sonja og Helgi voru í senn góðir uppalendur og vinir barnanna sinna .
Eftir að börnin fóru að heiman og stofnuðu fjölskyldur var mikill samgangur þeirra á milli .
Sonja tók virkan þátt í lífi þeirra og hlúði að þeim á allan hátt .
Tengdabörnin urðu sem hennar eigin og ömmubörnin og langömmubörnin voru henni sem dýrmætar perlur .
Við vottum Helga , börnum , tengdabörnum , barnabörnum og barnabarnabörnum okkar dýpstu samúð .
Blessuð sé minning Sonju .
Óttar , Steinþór , Guðmunda , Rafn , Sólveig , Björg og Guðlaug Sandra .
Glæsileiki og glaðværð fylgdi Sonju frá æsku .
Þessa mynd hafði hún alla sína tíð .
Mynd hennar var fyllri en þetta .
Hjartahlýja , gestrisni , dugnaður og viljastyrkur var hennar gerð .
Þessir eiginleikar hennar voru alltaf til staðar , hvort sem lífið bauð upp á góða eða erfiða tíma .
Lífið gaf og tók .
Sonja og Helgi eignuðust myndarlega og góða fjölskyldu sem þau hafa ræktað af umhyggju .
Sonja naut sín meðal fólks .
Var gjarnan hrókur alls fagnaðar , hvort sem var á skemmtunum eða við önnur tækifæri .
Einna best naut hún sín með sjóveiðistöngina , enda veiðiskapur í blóð borinn , samanber föður og systkini .
Við sjóstöngina var ekkert gefið eftir , enda var Sonja landskunn fyrir veiðiskapinn og félagsskapinn meðal þátttakenda á sjóstangveiðimótum .
Góð heilsa er ekki sjálfgefin á lífsleiðinni .
Um árabil tókst Sonja á við krabbamein með æðruleysi og viljastyrk .
Annaðist hún heimili sitt svo lengi sem nokkur möguleg geta var til og kannske rúmlega það .
Síðustu vikurnar naut hún þess að Ísafold dóttir hennar , sem komin var heim frá læknisnámi í Danmörku , fékk þess kost að annast móður sína sem var heima .
Elsku bróðir og mágur .
Þegar þú hafðir samband og sagðir frá andláti eiginkonunnar tókstu svo til orða : " Hetjan mín kvaddi klukkan fjögur í nótt .
" Já , Sonju var sannarlega rétt lýst sem hetju .
Við þökkum fyrir að hafa tengst og kynnst Sonju .
Helgi , börn , barnabörn , tengdabörn og öll fjölskyldan eiga samúð okkar alla .
Svanur og Edda .
Bjart er oft við Breiðafjörðinn blessar vorsól lífið allt .
Blikar fögur strönd og straumur stenst það ekkert hjarta kalt .
Undir sól í aftanljóma eyja má þar Bjarg og Skor glitra í fjarska og innar eyjar , allt er lifir dýrkar vor .
( G.Þ.G .
) Þessi texti lýsir vel útsýninu úr eldhúsglugganum í Sandholti 7 þar sem við mágkonurnar sátum löngum stundum og ræddum málin við dúkað borð og ávallt kveikt á kerti , gott uppáhellt kaffi og meðlæti sem skorti aldrei .
Við fylgdumst með bátunum koma að landi og spáðum í aflann .
Þar voru líka teknar ákvarðanir um næsta veiðimót eða verið að minnast góðra móta þar sem við höfðum aflað vel , en sigurinn var ekki síður sá að komast á mót og fagna með góðum vinum .
Skipstjórarnir okkar víðs vegar um landið höfðu sérstakan sess í okkar huga og ræddum við mikið um þá enda voru þeir hetjur hjá Sonju , sama hver var , allir svo góðir .
Mörgum stundum eyddum við saman að skoða veiðarfærin og spá í þau , hvað mun reynast best hér og þar .
Félagsskapurinn í Sjósnæ gaf okkur margar ógleymanlegar gleðistundir ; þegar hugurinn var þungur var leitað í góðu minningarnar og þá var bara gleði og hlátur .
Eina ferð fórum við saman til Írlands á Evrópumót EFSA í sjóstöng , sú ferð var okkur eftirminnileg .
Sonja var mikil keppnismanneskja og mikil veiðikona en var ávallt tilbúin að aðstoða keppinautinn ef svo bar við .
Frá fyrstu kynnum okkar höfum við verið bestu vinkonur og hún verið mér sem besta systir .
Hjá henni fékk ég hvatningu og styrk í blíðu og stríðu , frá henni fór ég léttari í lundu , allt var skemmtilegt sem við gerðum saman .
Gott samband var á milli systkinanna , Sonja elst , svo mikið var leitað til hennar af stóra hópnum , mér fannst ég vera ein af þeim .
Sonja var falleg og glæsileg kona , það var hún til hinstu stundar .
Þótt krabbameinið hafi herjað hart á hana hélt hún reisn sinni , hún stóð meðan stætt var og sinnti sínum heimilisverkum ótrúlega lengi og aldrei kvartað .
Eftir að kraftar þrutu var hún umvafin ástúð og umhyggju eiginmanns , barna og tengdabarna .
Einkadóttirin , Ísafold , " rósin hennar mömmu " , útskrifaðist sem læknir fyrr á þessu ári og var það Sonju mikil hamingja að geta tekið þátt í þeirri gleði .
Setti hún sér það takmark frá upphafi máms hennar að komast til Danmerkur og upplifa stundina , henni tókst það og það var stór sigur .
Ísafold annaðist móður sína frá byrjun apríl til hinstu stundar af svo mikilli ást og alúð að unun var að sjá .
Þá mynd mun ég geyma í hjarta mér .
Sunnudagsmorguninn 24. maí við sólarupprás þegar Breiðafjörðurinn skartaði sínu fegursta þá var stundin komin , Frelsarinn góði breiddi út faðminn og tók á móti mágkonu minni og ég sé hana sem fallegan engil með fallega ljósa hárið og tveir litlir englar í örmum hennar .
Elsku Helgi bróðir , börnin og fjölskyldur , Guð styrki ykkur í sorginni , þið eruð hetjur .
Mágkonu minni og vinkonu þakka ég alla tryggð við mig og fjölskyldu mína , sjáumst síðar .
Sigurbjörg Kristjánsdóttir .
Við sem urðum þeirrar gæfu aðnjótandi að fá að vera Sonju samferða , kynnast henni frá unga aldri og eiga hana sem frænku verðum ævinlega þakklát fyrir þá gjöf .
Margar góðar minningar um Sonju koma upp í hugann nú þegar hún hefur kvatt þennan heim .
Minningar um allt það sem ég sem krakki og síðar fullorðin fékk að upplifa með henni og líta upp til hennar alla tíð .
Það var alltaf gott að koma til Sonju frænku , venjulega allt fullt af kræsingum , hveitikökum með hangikjöti , heimabakað brauð og sætabrauð .
Sonja klikkaði aldrei á að hringja í okkur eða vilja hitta okkur þegar við vorum í Ólafsvík .
Þegar einhver í fjölskyldunni átti afmæli sögðu börnin svo oft að nú ætti Sonja eftir að hringja , þá væri dagurinn fullkominn .
Það verður skrýtið á næstu afmælisdögum að hún hringi ekki , en ég hugsa þá til hennar og ég veit að hún verður hjá mér .
Það var sama hvort við hittum Sonju eða heimsóttum hana á Fróðá , í Sandholtið eða Stekkjarholtið , alltaf var gott og gaman að koma til hennar og Helga .
Hún hugsaði alla tíð vel um sitt fólk og sá til þess að allir færu mettir úr heimsóknum hjá henni .
Ég hugsa oft um þá stund þegar Sonja og amma Inga hittu mig á sjoppunni eitt skiptið , fyrir mörgum árum , og ungur maður kom gangandi eftir Ólafsbrautinni í Ólafsvík .
Sonja sagði við mig að ég ætti eftir að eiga hann sem eiginmann , vittu bara til sagði hún og amma Inga tók undir .
Allt gekk þetta eftir og Sonju hefur alla tíð þótt hún eiga fyrir vikið eitthvað í mínu hjónabandi .
Okkur þykja eftirfarandi ljóðlínur eiga vel við þegar við hugsum til Sonju frænku : Þegar ég hugsa um þig sé ég glampandi bros .
Þegar ég hlusta eftir þér heyri ég innilegan hlátur .
Þegar ég reyni að sjá þig sé ég fallegan engil engil sem brosir og hlær innilegum hlátri .
( Höf. ók .
) Við fjölskyldan þökkum Sonju frænku fyrir samfylgdina , góð frænka hefur kvatt okkur .
Blessuð sé minning hennar .
Drífa og fjölskylda .
Hún Sonja er dáin eftir langa og hetjulega baráttu í veikindum sínum .
Það er langt síðan ég sá fyrst þessa glæsilegu konu , leiðir okkar lágu fyrst saman þegar við fluttum í næsta hús við þau hjón .
Dætur okkar eru jafnaldra og voru saman í skóla .
Þá vorum við sonur hennar saman á litlu Auðbjörginni .
Seinna fórum við að stunda sjóstangaveiði ásamt mágkonu hennar , henni Sibbu , en þetta hafa alltaf verið hetjur í félaginu okkar .
Það er margs að minnast þegar ég lít til baka .
T.d. á einu mótinu sem ég var mótsstjóri og sé að einn báturinn kemur í land strax aftur , þá hafði Sonja orðið fyrir því óláni að fá öngul í gegnum fingur .
Við brunum heim til læknisins og vekjum hann því þetta var mjög snemma , hann vill fá okkur á heilsugæslustöðina og taka öngulinn , en nei það var enginn tími til slíks , báturinn beið og hún þurfti að komast strax aftur um borð .
Læknirinn stóð á náttfötunum í forstofunni og tók öngulinn .
Þetta sýnir hvernig Sonja var .
Sonja var mikil aflakló og var alltaf með þeim hæstu í öllum keppnum .
Sonja var í stjórn Sjósnæ um árabil og mikil áhugamanneskja um sjóstangaveiði .
Hún hefur sýnt það og sannað að hún var ekki minni veiðimaður en bræður hennar sem hafa verið skipstjórar og miklir veðimenn .
Kæri Helgi og fjölskylda , ég vil fyrir mína hönd , fjölskyldu minnar og Sjóstangafélags Sjósnæ votta ykkur dýpstu samúð .
Sigurður Arnfjörð , formaður Sjósnæ .
