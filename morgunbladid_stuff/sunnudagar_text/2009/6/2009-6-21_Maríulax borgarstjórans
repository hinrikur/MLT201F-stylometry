HANNA Birna Kristjánsdóttir , borgarstjóri í Reykjavík , landaði fyrsta laxi sumarsins í Elliðaánum klukkan hálfátta í gærmorgun .
Samkvæmt hefð hóf borgarstjórinn veiðar í Sjávarfossi , og naut aðstoðar Ásgeirs Heiðars , sem er margreyndur leiðsögumaður .
Þrátt fyrir að lax hafi sést af og til í fossinum á síðustu vikum , þá sýndu laxar maðkinum lítinn áhuga þar að þessu sinni .
Ásgeir Heiðar lagði þá til að gengið yrði niður að Breiðu , neðst í ánum , en þar hafði hann séð fisk .
Borgarstjóri óð þar út í ána og innan skamms tók laxinn .
Viðureignin var fumlaus og innan nokkurra mínútna var nýgengin fimm punda hrygna í háfnum .
Borgarstjóri dáðist að fiskinum og beit veiðiuggann af honum , eins og hefð er að gera við fyrsta lax .
" Ég hef aldrei veitt lax áður .
Hann var kröftugur , " sagði Hanna Birna að því loknu og horfði á fiskinn .
" En ég hef ekki samanburð , þetta er maríulaxinn , " bætti hún við .
" Mér fannst þetta gaman .
Ég er líka í fylgd með færu fólki og gerði eins og mér var sagt , " sagði hún og brosti .
Henni fannst ánægjulegt að hafa náð laxinum fljótt og hafa ekki þurft að standa í fiskleysi fram eftir degi .
" Það er einstakt að hafa þessa náttúruperlu hér í miðri borg , " sagði Hanna Birna .
efi@mbl.is 