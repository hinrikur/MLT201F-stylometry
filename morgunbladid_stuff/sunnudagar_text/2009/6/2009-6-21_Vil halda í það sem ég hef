Eftir Steinþór Guðbjartsson steinthor@mbl.is Ég kvarta ekki vegna þess að þetta hefði getað farið mun verr og það eru margir sem eiga við miklu meiri fötlun að stríða heldur en ég , " segir Selma H. Pálsdóttir .
" Því er ekki að neita að slysið hefur haft mikil áhrif á mig og fjölskylduna .
Margt sem ég gerði áður og var auðvelt þarf ég að gera öðruvísi núna .
Til dæmis keyri ég ekki beinskiptan bíl , sem kemur sér illa á ferðalögum .
Það er mun dýrara að leigja sjálfskipta bíla og því leigjum við beinskiptan og þá lendir það alltaf á eiginmanninum að keyra .
Ég tek ekki áhættu á því að meiðast meira , því ég vil halda í það sem ég hef .
Þess vegna fer ég til dæmis ekki á skíði , því ef ég myndi detta eru miklar líkur á því að ég myndi slasa mig illa í hnénu og ég vil hafa hnén í lagi .
" Síðustu helgina í september 2001 höfðu Selma og Stefán H. Matthíasson , þáverandi sambýlismaður hennar og eiginmaður síðan 2005 , ákveðið að fara í Þórsmörk .
Útivist á fjöllum var þeirra helsta tómstundagaman og þau áttu jeppa til að komast sem víðast .
Tölvupóstur frá markaðs- og kynningarstjóra Íslenskra ævintýraferða , fyrirtækinu sem Selma vann hjá , setti stórt strik í reikninginn .
" Hæ , hó , er stemmning fyrir " canyoning – team building – group spirit healing " gljúfurgöngu upp að Glym nk. lau. kl. ca .
13,00...Það er nauðsynlegt fyrir okkur að hafa hugmynd um þessa ferð ef við ætlum að selja hana næsta sumar , " sagði meðal annars í póstinum .
Þórsmerkurferðinni var slegið á frest , en þess í stað farið í Glymsgil með starfsmönnum og mökum , alls 18 manns .
Ristin hvarf Þungbúið var ferðadaginn og rignt hafði dagana á undan .
Samkvæmt skýrslum vitna höfðu fæstir þátttakenda farið áður í Glymsgil .
Þeir voru með hjálma og í blautbúningi , því ekki er hægt að ganga í þröngu gilinu nema ganga í ánni .
Í kjölfar slyssins sendi einn eigandi landsins sýslumanni Borgarness bréf þess efnis að hættulegt væri að ganga inn gilið vegna hættu á grjóthruni , en hópurinn var ekki varaður við grjóthruni .
Hann benti á að Glymsgil væri innan girðingar og þar væri bannað að fara með hópa auk þess sem bannað væri með lögum að selja aðgang að landinu .
" Mér fannst ég vera í rosalega góðum höndum og það hvarflaði ekki að mér að við værum að fara inn á hættusvæði enda var búið að auglýsa ferðina í bæklingi fyrirtækisins sem ég vann hjá .
" Ferðin var erfið og þrjár konur urðu eftir við eitt haftið .
Nokkru síðar ákváðu fjórir þátttakendur að fara ekki lengra en hin héldu áfram .
" Framundan var nokkurra metra hár foss og mér leist ekki á hann , " rifjar Selma upp .
" Sá fyrsti fór upp og dró hina .
Þeim svelgdist á og áttu mörg hver frekar erfitt með að komast upp þennan foss .
Mér finnst óþægileg tilfinning að svelgjast á og ákvað því að fara ekki lengra heldur bíða eftir þeim .
Mig langaði ekki að príla þarna upp fossinn .
" Skömmu síðar urðu þau vör við grjóthrun .
Hópurinn í miðjunni , sem Selma var í , lenti í hruninu .
" Fremsti hópurinn var nýlagður af stað upp fossinn , þegar drunurnar byrjuðu .
Guði sé lof , því ef við hefðum öll verið á þessum þrönga bletti hefði örugglega einhver dáið .
Það var ekki hægt að hlaupa í skjól .
Ein konan sökkti sér í kaf í ánni og slapp .
Sú sem stóð við hliðina á mér fékk smá hrun á öxlina og meiddist ekki mikið .
Ég og einn strákur , sem sat á steini skammt frá okkur , fengum gusuna yfir okkur .
Skömmu áður var hann að hugsa um að taka hjálminn af sér en sem betur fer gerði hann það ekki , því hann fékk grjót á höfuðið og hjálmurinn splundraðist .
Hann fékk líka grjót á ristina og hún varð eins og barinn brjóstsykur .
Þetta gerðist ofsalega hratt .
Ég fékk allt í einu sand í andlitið mér og í kjölfarið hófust trufluð læti .
Drunurnar voru miklar og grjótið small með miklum látum í ána allt í kringum okkur .
Eftir að þetta var yfirstaðið lá ég á hliðinni , hugsaði um hvað Guð ætlaði mér með þessu og kannaði ásigkomulagið .
Ég gat hreyft höfuðið , axlirnar og bakið .
Ég fann ekkert til í bakinu og var sérstaklega ánægð með það .
Ég fann fyrir handleggjunum og vinstri fætinum fram í tær en gat ekki hreyft hægri fótinn .
Fann samt fyrir tilfinningu í honum að hluta , en gerði mér ekki grein fyrir því hvar hún hætti .
Ég fann fyrir mikilli hitasviðatilfinningu í kringum tærnar , svipaðri þeirri og maður finnur fyrir þegar manni er mjög kalt og kemur inn í hita .
Ég leit niður á hægri fótinn og sá hvítar sinarnar standa út úr fætinum .
Ég hélt að þetta væru ber beinin , að skinnið hefði skafist af , en þá var bara ristin farin .
Auk þess var slæmt opið beinbrot fyrir ofan ökklann , þar sem allar sinar , taugar og vefir og hvað þetta heitir nú allt saman voru í rúst , en það sá ég ekki og er fegin því .
" Erfið björgun Ekkert símasamband var í gilinu og því leið nokkur tími áður en björgunarmenn komu á vettvang .
Selma segir að biðin hafi verið erfið .
" Mér var skítkalt , en félagarnir hlúðu vel að mér þar sem ég lá , bundu um fótinn og gáfu mér verkjalyf .
Ég lá á flötum steini og horfði upp í himininn .
Eftir einhvern tíma sá ég þyrluna hringsóla fyrir ofan og þungu fargi var af mér létt , en svo fór hún jafn snögglega og hún hafði birst .
Það var ömurleg lífsreynsla .
Þeir eru komnir , sjá okkur ekki og eru farnir , sagði ég .
Stebbi reyndi að róa mig og sannfærði mig um að þeir vissu af okkur og kæmu von bráðar .
Þetta var alveg eins og í bíómynd , vonin sem hvarf .
En ég var í góðum höndum og mér leið ekki illa , þrátt fyrir allt .
Ég var ekki í losti og missti ekki blóð vegna kuldans .
Ég sofnaði ekki og mig grunaði strax að ég myndi missa fótinn .
Það raskaði ekki ró minni og þakka ég það jákvæðri umræðu um stoðtækjafyrirtækið Össur .
Ég hugsaði , æ , ég fæ gervifót og það verður ekkert mál .
Á sama tíma dældi ég í mig verkjatöflum , hvort sem ég var með verki eða var hrædd við að fá þá .
En mér var ógeðslega kalt .
Hver einasti vöðvi nötraði og ég sagði stöðugt við sjálfa mig að ég yrði að slaka á .
Mér var kalt svo lengi en björgunarmennirnir komu með teppi og héldu á mér hita á leiðinni niður .
Þá voru þeir stundum alveg upp í háls í vatni og héldu mér fyrir ofan sig .
Ótrúlegir menn .
" Í frétt Morgunblaðsins af slysinu segir meðal annars að allt að 90 menn úr ýmsum björgunarsveitum af höfuðborgarsvæðinu og Akranesi hafi komið að björgunarstarfinu .
" Mjög erfitt starf beið björgunarfólksins þegar sjúkraflutningarnir hófust og tók um þrjár klst. að flytja hina slösuðu niður í sjúkrabíl .
Víða þurfti að vaða í axlardjúpu og straumþungu árvatninu í myrkri og feta sig í hliðarhalla meðfram ánni og slaka börunum niður höft .
" Barátta Í vottorði endurhæfingarlæknis kemur meðal annars fram að " vegna ástands mjúkvefja var ákveðið að gera aflimun ( amputation ) ofan við sköflungsbrotið eða um miðjan fótlegg .
" Eftir að hafa legið á bæklunarlækningadeild um tíma fór Selma heim , en datt þá á stúfinn og skurðsárið rifnaði upp að hluta .
" Ég var með hækjur og ætlaði á salernið þegar hægri hækjan flæktist í poka á gólfinu og ég datt .
Stúfurinn lenti á þröskuldinum og það byrjaði að blæða .
Þjálfun með gervifót tafðist því í nokkurn tíma og ég fór ekki inn á endurhæfingardeildina að Grensási með fótinn fyrr en 27. nóvember eða um tveimur mánuðum eftir slysið .
" Sjúkraþjálfunin gekk ágætlega .
Selma segir að hún hafi lengi verið með verki í beinendanum og upp á sköflunginn .
Því hafi verið erfitt að ganga og jafnvel sitja og fyrir vikið hafi hún lengi þurft að styðjast við hækjur .
Á tímabili hafi hún líka fyllst ákveðinni depurð og gengið til sálfræðings .
" Þetta fór í skapið á mér og það þurfti lítið til þess að stuða mig .
" Miklu máli skiptir fyrir Selmu að halda sér í góðu líkamlegu formi og stundar hún æfingar reglulega í líkamsræktarstöðvum .
" Ég fer ekki í sömu tækin og áður , mörg tæki henta mér ekki lengur , en flestar æfingar get ég gert öðruvísi .
Samt ekki allar og ég skokka til dæmis ekki á hlaupabretti .
Það er vont .
Þegar ég geri ýmsar æfingar finn ég að það tekur meira í vinstra megin en hægra megin vegna þess að ég hef ekki sama kraftinn , ekki sama jafnvægispunktinn .
En ég verð alltaf að vera hraust , því ég verð með gervifót það sem eftir er .
" Elísabet Arna , dóttir Selmu , var fimm ára þegar slysið gerðist , en sonurinn Andri Snær er sex ára og hefur því aldrei séð móður sína með náttúrulega hægri fót .
Selma segir að þar sem hún hafi ekki getað keyrt bíl í langan tíma hafi hún mikið verið upp á aðra komin , en það hafi allt gengið vel .
Hins vegar hafi gengið illa að fá bætur og hafi hún þurft að leita réttar síns fyrir dómstólum .
Krafa hennar hafi verið viðurkennd hjá Héraðsdómi Reykjavíkur í desember 2003 og síðar staðfest í Hæstarétti í apríl 2004 .
Samt sem áður hafi Tryggingastofnun synjað henni um að fá örorkubætur og ekki látið sér segjast fyrr en úrskurðarnefnd almannatrygginga hafi viðurkennt slysið sem vinnuferð , sett ofan í við stofnunina og viðurkennt bótaskyldu hennar fyrir rúmlega fjórum árum .
Breytt líf Nú fara þau hjónin ekki lengur saman á fjöll .
" Ég er ekkert hrifin af því að vera á ferðinni og hef til dæmis nánast ekkert farið með Stebba í gönguferðir eftir slysið .
Hann gengur með öðru fólki í staðinn .
Mér líður líka illa í jeppum á fjallvegum , er bílhrædd í hálendi .
Ég treysti engu , ekki bílnum , vegunum , umhverfinu .
Fæ flog í halla og það heyrist vel í mér ef jeppinn hallast eitthvað , þó hann sé bara í beygju .
Einu sinni vorum við mæðgurnar tvær heima .
Ég var tiltölulega nýbúin að fá gervifót og þar sem hann þreytti mig var ég ekki alltaf í honum .
Elísabet var nýbúin í baði , ég klæddi hana í nærföt og við fengum okkur kakósúpu .
Heit súpan slettist á lærið á henni en sem betur fór var ég í fætinum og gat því brugðist strax við og kælt lærið .
Hún hefði brennt sig meira ef ég hefði ekki verið í fætinum því þá hefði ég ekki getað brugðist eins skjótt við .
Ég var með fullkomlega heilbrigðan fót en eftir slysið er ég stundum með verki .
Stíflaðir hársekkir er algengt vandamál og á þessu ári hef ég fengið sýkingar í hnésbótina sem hafa stoppað mig í líkamsræktinni og í eitt skiptið gat ég ekkert gert í tvær vikur .
Læknirinn minn segir að það sé vegna lélegs sogæðakerfis sem gerist oft þegar líkamshlutar eru fjarlægðir .
Ég er oft með svokallaða draugaverki og verð að gæta mín á saltneyslu .
Ef ég fæ mér poppkorn fæ ég bjúg og draugaverki daginn eftir .
það getur verið mjög óþægilegt .
" Eftir að hafa lokið námi frá Ferðamálaskóla Íslands árið 2000 hóf Selma störf hjá ferðaskrifstofu sem seinna varð að Íslenskum ævintýraferðum .
Nokkrum mánuðum eftir slysið varð fyrirtækið gjaldþrota og fór hún því ekki aftur til starfa .
Nokkrum árum síðar var Selma í 25% vinnu hjá Ferðaklúbbnum 4x4 , en ákvað síðan að taka stúdentspróf í fjarnámi og lauk því vorið 2007 .
Hún hóf síðan spænskunám við Háskóla Íslands en gerði hlé á því um síðustu áramót .
" Ég hafði menntað mig til þess að starfa í ferðaþjónustunni en nú langar mig ekki til þess að selja ferðir .
Ég vil ekki vera ábyrg fyrir einhverju sem getur komið fyrir fólk , " segir hún .
Selma segist stundum velta því fyrir sér hvers vegna hún hafi lent í þessu slysi .
Hún vitnar í bókina Secret eða Leyndarmálið og bendir á að þar sé gengið út frá því að fólk sendi út boð og fái það sem það vilji .
" Ég veit ekki hvaða boð ég sendi út en ég ræddi þetta við vinkonu mína á dögunum og hennar skýring var sú að fólki væri ætlað að lenda í hlutum til þess að geta síðan hjálpað öðrum .
Ég hef svo sem talað við fólk sem hefur misst útlim og þarf að fá gervilim þannig að vonandi hef ég orðið að liði .
Með öðrum orðum þá er ég ánægð með allt jákvætt sem slysið leiðir af sér .
Áður þótti mér mjög skrýtið og hálf asnalegt að sjá myndir af fólki sem vantaði útlim eða limi og núna er ég kominn í hópinn .
Mér finnst það enn svolítið asnalegt að vera ekki eins og ég var sköpuð , hef ekki enn sætt mig við að líta svona út og finn sérstaklega fyrir því á sumrin en verð sáttari við þetta með hverju árinu sem líður .
Ég er samt ekkert viss um að sú tilfinning fjari einhvern tíma út .
Ég held að fólk verði aldrei fullsátt við að missa útlim .
En mér hefur tekist á þessum átta árum að lifa með þessu .
Ég var vön því að vera berfætt en fer ekki í sandala í góða veðrinu .
Þeir myndu bara fjúka af mér .
Og ég sakna þess að geta ekki verið í flottum sandölum .
" Sá slysið fyrir Stefán H. Matthíasson , eiginmaður Selmu , segir að slysið hafi styrkt þau heilmikið , en vissulega hafi það breytt miklu .
" Ég fæ hana ekki lengur til að fara í jeppaferðir , það er alveg tómt mál að tala um , " segir hann .
" Fyrr í vikunni minntist ég á að gaman væri að renna í Mörkina en hún vildi ekki sjá það .
" Mörgum árum áður en þau kynntust segist Stefán hafa séð fótinn hennar fyrir sér .
" Ég hef stundum séð fyrir óorðna hluti en áttaði mig ekki á þessu fyrr en sýnin rifjaðist upp eftir slysið .
Fyrst ég hafði séð þetta fyrir var ég óánægður með að hafa ekki fengið viðvörun , þegar við fórum í gilið , en greinilega var þetta eitthvað sem átti að gerast .
Það var búið að ákveða þetta .
" Stefán var á undan Selmu þegar grjóthrunið varð .
" Ég var kominn upp fossinn og heyrði ekkert í hruninu , " rifjar hann upp .
" Fólkið fyrir neðan mig kallaði á okkur og þá hljóp ég nánast á vatninu .
Ég vissi að Selma hafði lent í slysinu og sveif einhvern veginn til hennar .
Það var skelfilegt að koma að þessu og sjá hana svona mikið slasaða .
Ristin hafði kubbast af og sinarnar stóðu út í loftið en í einhverri örvæntingu tók ég bútinn og setti í poka ef hægt væri að festa hann aftur á .
" Meðan beðið var eftir björgun segist Stefán hafa orðið var við annað hrun og hafi grjót lent rétt hjá þeim .
" Þá varð ég verulega smeykur , því það hrundi mjög mikið í kringum okkur .
" Selma segir að þegar slysið hafi átt sér stað hafi dóttir hennar verið með föður sínum í heimsókn hjá vinafólki og hegðað sér mjög undarlega .
" Henni var ískalt á sama tíma og ég skalf úr kulda eftir slysið , þannig að hún hefur fundið eitthvað á sér .
Allt kvöldið var hún óvenjulega lítil í sér .
" Á spítala eftir um sjö tíma bið Fernt lenti í grjóthruni í Glymsgili laugardaginn 29. september 2001 og slasaðist tvennt alvarlega .
Slysið varð um klukkan 17:30 og um sjö tímum síðar var komið með Selmu á slysadeild Landspítalans í Fossvogi .
Í skýrslu sýslumannsins í Borgarnesi kemur fram að Neyðarlínan hafi tilkynnt alvarlegt slys við fossinn Glym í Botnsdal í Hvalfirði klukkan 18:12 og skömmu síðar hafi þyrla Landhelgisgæslunnar verið kölluð út vegna slyssins .
Haft er eftir fararstjóra hópsins að fernt hafi lent í grjóthruni í gili um 50 til 100 metrum neðan við fossinn og tvennt slasast alvarlega .
Ekkert fjarskiptasamband væri í gilinu og um klukkutíma gangur á slysstað frá eyðibýlinu Stóra-Botni , þar sem lögreglan hitti fararstjórann kl. 18:24 .
Fararstjórinn sagði leiðina mjög erfiða og ekki fært að slysstað nema sérútbúnu fólki þar sem ganga þyrfti ána í mjög djúpu gilinu .
Þyrlan lenti við bæinn kl. 19:14 og kl. 19:17 voru læknir og 20 björgunarsveitarmenn lagðir af stað inn gilið .
Kl. 20:00 var slasaði maðurinn kominn í sjúkrabíl á leið til Akraness og kl. 20:27 fór þyrlan af vettvangi þar sem flugmenn hennar töldu ekki annað ráðlegt vegna flugskilyrða .
Kl. 21:10 lagði björgunarliðið af stað með Selmu af slysstað og kl. 23:45 var lagt af stað með hana í sjúkrabíl til Reykjavíkur .
Getur gert allt " Ég er enn með fótinn og get gert allt sem ég vil , " segir Matthías Zaiser , sem lenti í slysinu með Selmu og fótbrotnaði meðal annars á fimm stöðum á hægra fæti auk þess sem hann marðist á öxl og fékk höfuðsár .
Eftir slysið komst Matthías niður gilið með hjálp félaga sinna og komst því á sjúkrahús mun fyrr en Selma .
" Það tók mjög langan tíma að jafna sig og ná fyrra krafti en með reglulegum æfingum og jákvæðu hugarfari tókst það , " segir hann .
Matthías starfar sem leiðsögumaður og var uppi á Mýrdalsjökli þegar blaðamaður náði sambandi við hann .
" Ég verð að gæta þess að halda mér í formi því ef ég slaka á er þreytan fljót að segja til sín , " segir hann .
