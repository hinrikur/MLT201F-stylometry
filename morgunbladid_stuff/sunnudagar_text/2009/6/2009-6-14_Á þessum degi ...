Um kvöldmatarleyti þriðjudaginn 14. júní 1962 ætlaði Juris Slesers að heimsækja móður sína , hina 55 ára gömlu Önnu , í íbúð hennar á Gainsborough-stræti í Boston .
Hann vissi ekki betur en hún væri heima og því fylltist hann angist þegar hún kom ekki til dyra .
Slesers braust inn í íbúðina og fékk ótta sinn staðfestan þegar hann kom að móður sinni látinni í baðherberginu .
Anna Slesers var nakin undir fráhnepptum náttslopp og mittisbandið hafði verið notað til að kyrkja hana .
Það síðan bundið snyrtilega í slaufu um háls hennar .
Málið var hið undarlegasta .
Engin ummerki voru um innbrot og kunnugum þótti óhugsandi að Anna Slesers , sem var hlédræg að eðlisfari , hefði hleypt ókunnugum manni inn til sín , allra síst á náttslopp einum fata og án fölsku tannanna sinna .
Hún hafði verið áreitt kynferðislega en ekki nauðgað .
Engu var stolið í íbúðinni .
Morðið á Önnu Slesers markaði upphafið á mikilli morðöldu í Boston sem lauk ekki fyrr en nítján mánuðum síðar .
Þá lágu þrettán konur á aldrinum nítján ára til áttræðs í valnum .
Annað fórnarlambið , hin 65 ára gamla Helen Blake , fannst látin rúmum hálfum mánuði síðar .
Hún hafði verið áreitt kynferðislega en ekki nauðgað og sokkabuxur , sem notaðar voru til að kyrkja hana , bundnar ásamt brjóstahaldi í slaufu um hálsinn á henni .
Þá varð lögreglu ljóst að hún átti í höggi við raðmorðingja .
Rannsóknin hvorki gekk né rak og skelfingin í borginni ágerðist eftir því sem morðunum fjölgaði .
Þá veltu fjölmiðlar sér upp úr úrræðaleysi lögreglu gagnvart morðingjanum sem hlaut nafnið Boston-kyrkirinn .
Græni karlinn kom lögreglu á bragðið Það var á endanum allt annað mál sem kom lögreglu á sporið .
Í skjóli kyrkisins hafði nauðgari gengið laus við litla eftirtekt almennings og fjölmiðla .
" Græni karlinn " var hann nefndur vegna þess að hann framdi verknaðinn ávallt íklæddur grænum vinnubuxum .
Talið er að hann hafi nauðgað allt að þrjú hundruð konum áður en lögregla hafði hendur í hári honum eftir að eitt fórnarlambanna bar kennsl á hann í nóvember 1964 .
Nauðgarinn reyndist vera Albert DeSalvo , 33 ára , giftur tveggja barna faðir .
Var hann dæmdur í ævilangt fangelsi .
Það var svo bak við lás og slá að DeSalvo fór að gorta af því við samfanga sinn að hann væri Boston-kyrkirinn .
Samfanginn , George Nassar , gerði lögmanni sínum viðvart og í kjölfarið var DeSalvo yfirheyrður .
Við yfirheyrslurnar gekkst hann við morðunum þrettán og gaf lögreglu upplýsingar af ýmsu tagi .
Gerði m.a.s .
teikningar af vettvangi .
Engin áþreifanleg sönnunargögn fundust hins vegar og DeSalvo var aldrei ákærður fyrir morðin .
Hann var myrtur í koju sinni í fangelsinu 25. nóvember 1973 , stunginn sex sinnum í hjartastað .
Morðinginn fannst aldrei .
Ýmsir hafa efast um sekt DeSalvos fram á þennan dag og DNA-rannsókn sem gerð var fyrir nokkrum árum á einu fórnarlambanna , Mary Sullivan , var vatn á myllu þeirra .
Niðurstöðurnar tengdu DeSalvo nefnilega ekki við glæpinn .
Ein kenningin er sú að samfanginn sem DeSalvo kjaftaði í , George Nasser , sé hinn raunverulegi kyrkir en Nasser , sem afplánar lífstíðardóm fyrir morð , hefur alla tíð vísað þeim ásökunum á bug .
Skyldi kyrkirinn ennþá ganga laus í Boston ? orri@mbl.is 