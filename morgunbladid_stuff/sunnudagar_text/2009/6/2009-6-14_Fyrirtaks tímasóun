Eftir Birtu Björnsdóttur birta@mbl.is NÆST þegar yfirþyrmandi leiði sækir að er gott að vita af vefsíðu sem virðist hafa þann eina tilgang að stytta áhugasömum stundir við tilgangslausa en skemmtilega dægradvöl .
Á vefsíðunni bored.com er hægt að drepa ófáar klukkustundirnar við hina og þessa iðjuna sem tvímælalaust myndi flokkast undir fyrirtaks tímasóun .
Vantar þig ráðningu drauma ? Langar þig að lesa bækur á netinu þér að kostnaðarlausu ? Viltu fá hjálp við að finna þér töff gælunafn ? Eða langar þig að fá hugmyndir að því hvernig sé best að pirra fólk í kringum þig ? Ef þú svarar einhverjum þessara spurninga játandi gæti bored.com verið rétti staðurinn fyrir þig .
Áhugasamir geta sent sér sjálfum tölvupóst á síðunni sem minnir kannski meira á flöskuskeyti , því móttaka skeytisins fer ekki fram fyrr en einhvern tíma í framtíðinni .
Á síðunni er hægt að senda sjálfum sér tölvupóst og ráða móttökudeginum , allt fram til ársins 2106 ! Þarna er líka hægt að heyra hljóð frá þúsundum mismunandi staða í heiminum , ef mann langar til að auðvelda sér ferðalög í huganum , láta hella yfir sig móðgandi svívirðingum , selja límónaði , láta tarot-spil segja manni til um framtíðina og hanna sína eigin flugeldasýningu á vefnum .
Síðan hýsir einnig tölvuleiki í hundraðatali , brandara , grín og glens til að hressa sig við og alls kyns spurningakeppnir , getraunir , leiki og gátur sem ættu að geta haldið fólki við heilabrot , í allavega heila viku samfleytt .
Upptalningin segir aðeins frá broti af því sem er í boði á vefsíðunni en tekið skal fram að engin ábyrgð er tekin á fjarveru frá skólabókum eða vinnu eftir að síðan er prófuð .
