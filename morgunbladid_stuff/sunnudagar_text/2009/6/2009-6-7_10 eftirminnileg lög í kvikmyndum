Eftir Birgi Örn Steinarsson biggi@mbl.is Þegar kemur að kvikmyndum á orðatiltækið " tónlist er tilfinning í hljóði " einstaklega vel við .
Fyrir hundrað árum var leikið á píanó undir þöglum kvikmyndum til þess að kæfa annars æpandi þögn hvíta tjaldsins .
Þegar kvikmyndagerðarmenn hitta naglann á höfuðið hvað tónlistarval varðar við lykilsenur getur það haft slík áhrif á áhorfandann að hár rísa á höndum og tárin leka niður vanga þeirra .
Stundum styðjast leikstjórar við tónlist poppara eða rokkara sem smellpassa svo vel að senurnar verða ógleymanlegar og lögin öðlast jafnvel annað líf .
Rifjum upp nokkrar slíkar .
Apocalypse Now / The Doors – The End .
Leikstjórinn Francis Ford Coppola gefur tóninn á vonleysislega sýn sína á Víetnam-stríðið strax í opnunaratriði myndarinnar þar sem þyrlur fljúga yfir þykkan skóg sem brennur hægt til kaldra kola við heimsendaóð rokksveitarinnar The Doors .
Hippasveitin hefði líklegast aldrei samþykkt lagið í myndina ef ekki hefði verið um stríðsádeilu að ræða .
Pulp Fiction / Urge Overkill – Girl , You ' ll be a Woman Soon Þessi afar kynörvandi útgáfa af smelli Neils Daimonds smellpassar til þess að fanga spennuna er ríkir á milli Miu Wallace ( Umu Thurman ) og Vincents Vega ( Johns Travolta ) eftir að þau koma heim af veitingastaðnum Jack Rabbit Slim .
Á meðan Vincent reynir að tala losta sinn niður á klósettinu stelst Mía í heróínið hans sem hún taldi ranglega kókaín .
Lagið fjarar svo út um leið og Mía missir meðvitund með blóð seytlandi niður nasirnar .
Fight Club / Pixies – Where is my Mind ? Atriðið sem kynnti Pixies fyrir nýrri kynslóð rokkunnenda .
Persóna Edwards Nortons ( sem aldrei er nefnd með nafni í myndinni ) er fyllt blöndu af hryllingi og aðdáun þegar hann fylgist með hryðjuverki níhílistans Tylers Durdens ( Brad Pitt ) .
Áhorfandinn fyllist einkennilegu æðruleysi á meðan skýjakljúfar sem hýsa höfuðstöðvar helstu greiðslukortafyrirtækja heims falla einn af öðrum .
Magnolia / Aimee Mann – Wise Up Á viðkvæmum tímapunkti í þessari mögnuðu mynd þegar allar persónur virðast ná botni sínum gerist hið ótrúlega .
Í eymd sinni raula þær allar með þessum tilfinningaþrunga óði sem fjallar um að gefast upp fyrir eigin sjálfi .
Meira að segja sjálfur Tom Cruise syngur og það virkar .
Almost Famous / Elton John – Tiny Dancer Hljómsveitin Stillwater sækir gítarleikarann Russell Hammond ( Billy Crudup ) í partí eldsnemma um morguninn .
Hljómsveitarmórallinn er í botni eftir heljarinnar rifrildi kvöldið áður .
Russell er leiddur inn í rútuna á bömmer og sveitin heldur tónleikaferðalagi sínu áfram .
Þegar þessi gullni slagari Eltons Johns ómar í rútunni er hann eins og plástur á sárin .
Wayne ' s World / Queen – Bohemian Rhapsody Þetta frábæra byrjunaratriði á fyrri Wayne ´ s World-myndinni gefur tóninn í þessari frábæru gamanmynd .
Wayne ( Mike Mayers ) eru í bílnum að syngja með í fíling .
Létt grín sem gerir þó , ótrúlegt en satt , ekki lítið úr laginu sjálfu .
Donnie Darko / Gary Jules – Mad World Það er lítið um orð síðustu fjórar mínúturnar í vísindaskáldsögunni Donnie Darko .
Enda algjör óþarfi , þessi ábreiðsla Garys Jules á gamla Tears for Fears-laginu segir allt sem segja þarf .
O Brother , Where Art Thou / Oh Death – Ralph Stanley Óborganleg sena þar sem strokufangarnir Everett ( George Clooney ) , Pete ( John Turturro ) og Delmar ( Tim Blake Nelson ) rata óvart inn á útiþing Klux Klux Klan .
Atriðið er listavel sett upp og er spaugilegur óður til nasistamynda Lene Riefenstahl .
Romeo + Juliet / Des ' ree – Kissing You Leikstjórinn Baz Luhrman ber einstakt skynbragð á að blanda saman popptónlist við kvikmyndun .
Það sannar þessi listfengna og rómantíska sena þegar augu dæmdu elskhuganna Rómeós ( Leonardo DiCaprio ) og Júlíu ( Clare Daines ) mætast fyrst í gegnum fiskabúr á salernum skemmtistaðar .
Easy Rider / The Band – The Weight Ekkert spes að gerast í myndinni .
Wyatt ( Peter Fonda ) og Billy ( Dennis Hopper ) keyra á mótorhjólum sínum í gegnum Arizona og tónlist The Band smellpassar .
