AÐ UNDANFÖRNU hefur mikið verið rætt um inntökuskilyrði og háar einkunnir sem krafist er hjá framhaldsskólum landsins .
Ég tel að allir hafi reynt það á eigin skinni að vera misjafnlega í stakk búnir til að takast á við verkefni hvers dags sem okkur er gefinn .
Við getum verið illa sofin , þreytt , haft áhyggjur , jafnvel lasin eða þá vaknað hress og full af orku og samkvæmt því farnast okkur verkin .
Slík verk geta þó stundum haft meiri þýðingu en flest annað sem við tökum okkur fyrir hendur , eins og það að þreyta erfið próf sem munu fylgja okkur inn í framtíðina .
Af eigin reynslu og annarra tel ég að fólk geti af þessum sökum liðið miklar kvalir vegna prófkvíða sem kemur í veg fyrir að þekking viðkomandi komist til skila .
Hvert er þá hið raunverulega gagn af því að taka slíkt hefðbundið próf , annað en það að prófa það hversu miklu andlegu álagi nemandinn getur risið undir ? Í aðalnámsskrá grunnskóla stendur eitthvað í þá veru að skólum og kennurum beri að stuðla að velferð og vellíðan nemenda og að allir fái að njóta sín sem einstaklingar .
Þótt þetta sé afskaplega almennt orðað fæ ég ekki séð með nokkru móti að prófpyntingar geti stuðlað að velferð nemenda .
Auðvitað þarf einhvern námsmælikvarða þótt ekki þurfi hann að vera í formi hefðbundinna prófa og nú þegar er það gert í nokkrum skólum .
Símat á hæfni þeirra yfir námstímann ætti þannig ekki vera flókið fyrirbæri og hlýtur að gefa miklu sannari mynd af því hvar hver og einn nemandi er raunverulega staddur , eða hvort honum hæfi ef til vill annars konar nám .
Samt er það ótrúlega ríkt í skólakerfinu að steypa alla einstaklinga í sama farið og virðist sem fátt eitt hafi þar breyst að heitið geti síðan um miðbik síðustu aldar .
Hvað á það annars að þýða að njörva hin hefðbundnu " fög " niður í kassalaga uppsetningu ? Af hverju má ekki láta þessi fög " flæða " svolítið saman , eins og raunar margar heiðarlegar tilraunir hafa verið gerðar með og gefist vel ? Nei , enn skal námsefninu troðið með ferkantaðri hugmyndafræði í nemendurna og þeir síðan píndir til páfagaukslærdóms fyrir lokapróf grunnskóla til að þeir komist inn í " elítuskólana " .
Ef fram fer sem horfir munu innan tíðar margir okkar ágætu framhaldsskólar óvart safna að sér einsleitum " gáfumannahópi " þar sem allir einstaklingarnir verða gæddir sömu eiginleikunum , eiginleikunum til að taka próf .
Er þetta ekki líka grófleg vanvirðing við þá framhaldsskóla sem ekki setja slíkar einkunnakröfur og skila af sér síst verri nemendum ? Þetta góða fólk er að sjálfsögðu í sínum rétti til að fá að njóta hæfileika sinna eins og öllum ber .
Þeir nemendur sem ekki komast inn í slíka skóla , eiga þó á hinn bóginn sama rétt til að njóta sinna eiginleika , að finna sinn farveg .
Þarna geta verið á ferðinni einstaklingar sem hafa ýmsa þá kosti til að bera sem ekki er hægt að taka próf í né eru mælanlegir með hefðbundnum prófmælikvörðum .
Hefur annars nokkru sinni verið tekið próf í hæfni í mannlegum samskiptum ? Einlægni ? Hreinskiptni ? Ósíngirni ? Hjálpsemi ? Glaðlyndi ? Mannkærleika ? Jákvæðni ? Hrokagikkurinn getur hins vegar fengið 9,5 í aðaleinkunn , verið " afburðanemandi " allt til doktorsprófsins , fengið margvísleg verðlaun og viðurkenningar en verið fullkomlega ófær til einföldustu verka og afleitur í öllum mannlegum samskiptum .
Slíkt var kallað menntunarskortur í minni sveit .
Þegar svo er komið að jafnvel þeir nemendur sem fá háar einkunnir brotna niður og þurfa á áfallahjálp að halda þegar þeir komast ekki inn í viðkomandi skóla þá sér hver heilvita maður að hér er eitthvað meira en lítið alvarlegt á seyði .
Eða var ekki ætlunin með náminu að byggja einstaklinginn upp , láta hann finna til sjálfstrausts , gera hann að hamingjusamri manneskju ? Ég vona að þeir framhaldsskólar sem velja nemendur eftir prófgetu beri gæfu til að breyta slíku nú þegar .
Er ekki kominn tími til að hleypa inn ferskum vindum og nýrri hugsun hvað varðar uppbyggingu og mat á menntun á okkar góða landi ? Viljum við ekki stuðla að því að hér lifi og starfi hamingjusamir einstaklingar við störf sem hæfa getu og áhuga hvers og eins ? Er ekki kominn tími til að við leggjumst öll á eitt til að finna hæfileika hvers einasta barns svo það fái notið sín og verði fullgildur þjóðfélagsþegn ? Þurfum við ekki líka að kenna því að njóta þess ferðalags sem lífið er hér og nú ? Markmiðið ætti að vera tóm fangelsi og atvinnulausar lögreglur .
Útópía ? Jú , kannski , en ættum við ekki að láta af græðgi og eiginhagsmunum , vinna saman og taka svolítið utan um hvert annað ? Börnin og unglingarnir okkar þurfa þess öðrum fremur í dag .
Þann mannauð og hæfni sem býr í hverju einasta nýfæddu barni ber okkur öllum skylda til að rækta og finna réttan farveg fyrir .
Við erum öll nákvæmlega jafn mikilvæg og jafn merkileg og við getum ekki verið án hvert annars .
Við búum yfir mismunandi blæbrigðum og lit og tónum en það er pláss fyrir okkur öll , við þurfum bara hjálp til að finna okkur réttan stað þar sem við fáum notið sólar og dafnað , svo aldrei þurfi að rífa okkur upp eins og illgresi .
Höfundur er bókasafnsfræðingur og móðir þriggja hálffullorðinna barna .
