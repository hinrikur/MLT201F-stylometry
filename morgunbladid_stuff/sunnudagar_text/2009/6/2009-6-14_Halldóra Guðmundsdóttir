Halldóra Guðmundsdóttir fæddist í Landlist í Vestmannaeyjum 29. nóvember 1934 .
Hún lést á gjörgæsludeild Landspítalans við Hringbraut 2. júní síðastliðinn og var jarðsungin frá Bústaðakirkju 12. júní .
Far þú í friði , friður Guðs þig blessi , hafðu þökk fyrir allt og allt .
Gekkst þú með Guði , Guð þér nú fylgi , hans dýrðarhnoss þú hljóta skalt .
( Vald .
Briem .
) Ég kveð yndislega móðursystur mína með söknuði og þakka fyrir ljúfar minningar tengdar samverustundum þar sem Dóra frænka var oftast miðdepillinn með sína háu rödd og glaðværð .
Þessi einstaka kona sýndi mér og systkinum mínum mikla umhyggju og hlýju eftir að foreldrar okkar létust og fyrir það verð ég alltaf þakklát .
Ég og fjölskylda mín munum ávallt minnast Dóru með mikilli hlýju .
Elsku Sigtryggur , Þórhildur , Kristbjörg og fjölskyldur – guð veri með ykkur á erfiðri stund Sigríður Bína Olgeirsdóttir og fjölskylda .
Ég sit hér heima , hlusta á fuglana syngja og horfi á mynd af glæsilegri konu .
Minningarnar streyma inn í huga og hjarta .
Dóra frænka er fallin frá .
Konan sem gaf lífinu lit , konan sem var svo falleg , konan sem hafði meiri visku en flestir og konan sem mér þótti svo vænt um .
Dóra hefur verið stór hluti af lífi mínu frá því að ég man eftir mér og er erfitt að hugsa til þess að fá ekki að hitta hana eða spjalla við hana framar .
Hún var móðursystir mín , vinkona og fyrirmynd .
Fjölskyldan okkar er samheldin og megum við þakka Dóru fyrir það góða og trygga samband sem ríkir á milli okkar .
Fjölskyldan var henni allt og þótti henni mikilvægt að halda sambandi við sitt fólk .
Í bernsku minni voru engin jól nema farið var í flott jólaboð til Dóru og Sigtryggs .
Þar hittust öll systkini Dóru , sjö talsins , með allan sinn barnahóp og var það þeim hjónum mikilvægt að gera umhverfið ævintýralegt og skrautlegt fyrir okkur börnin .
Það var mikil stemming sem ríkti á bænum , Dóra skipulagði leiki og söngva sem við frændsystkinin tókum þátt í vel inn á unglingsárin og var nei ekki tekið til greina því enginn var undanskilinn og skipti þá engu hvort leika þurfti dýr , prinsessur í álögum eða aðrar verur úr ævintýraheimi .
Eftirvæntingin var ekki síður fyrir að fara hjá okkur þegar Dóra og Sigtryggur komu heim úr siglingum því alltaf var komið færandi hendi , Dóra vildi alla gleðja .
Eftir að foreldrar okkar systkinanna féllu frá reyndist hún okkur sem sterkasti klettur þrátt fyrir að missir hennar hafi ekki verið minni .
Lífið hafði ekki alltaf verið henni auðvelt .
Hún var lífsreynd manneskja sem kunni að deila reynslu sinni af mikilli hlýju , æðruleysi og kærleik .
Kærleikurinn var Dóra og trúin henni mikilvæg .
Henni var mikið í mun að rækta fjölskyldu- og vinasambönd .
Aldrei leið langur tími á milli þess sem Dóra hringdi , rétt til að fullvissa sig um að öllum liði vel .
Símtölin þurftu ekki að vera löng , það var nóg að heyra röddina hennar og notalegt að vita til þess að hún hugsaði til mín og var annt um mig .
Síðustu jól var ég svo heppin að getað upplifað aftur jólin hennar Dóru í gegnum dóttur mína .
Við fórum systurnar í jólahúsið til Dóru og Sigtryggs með börnin okkar .
Í dyrunum tók Dóra á móti okkur brosandi , með rauðan varalit , hafði sett á sig nokkur skrautleg hálsmen til að gleðja augu barnanna og skapa ævintýralegt andrúmsloft .
Hún var drottningin .
Heitt súkkulaði var borið fram í viðeigandi jólakönnu og aftur leið okkur eins og börnum .
Ég kveð hana Dóru frænku með miklum trega og þakklæti fyrir að hafa átt hana að .
Það hafa verið forréttindi að fá að kynnast henni , læra svo margt af henni og þiggja hennar góðu ráð , ráð sem hún setti fram af sinni djúpu visku og innsæi .
Hún Dóra frænka er nú í tryggum faðmi Guðs .
Kæri Sigtryggur , Þórhildur og Kristbjörg , missir ykkar er mikill .
Megi Guð varðveita Dóru frænku og minningu hennar .
Gyða Björg Olgeirsdóttir .
Mig langar að skrifa nokkur orð til þín , elsku Dóra frænka .
Þegar ég sit og hugsa um þig þá brosi ég því þú varst þannig kona að þú komst manni til að brosa og hlæja .
Minningarnar eru fullar af gleði og það er svo gott að geta hugsað þannig um þig .
Dóra þú varst sterk kona og höfuð fjölskyldunnar okkar , fylgdist vel með og lést þig málin varða sem var svo gott .
Þegar ég var lítil þá fannst mér svo gaman að horfa á þig því þú varst alltaf svo flott máluð og fín .
Ég gat horft á þig með stjörnur í augunum yfir þessum glæsileika .
Í minningunni eru það jólin heima hjá þér og Sigtryggi sem skara fram úr .
Allt svo skreytt , bæði að utan og innan .
Jólaboðin þar sem þú lést okkur börnin æfa jólalögin og leikritin sem við fluttum svo fyrir framan aðra í fjölskyldunni og auðvitað tekið upp á myndbönd .
Þetta eru minningar sem yndislegt er að hugsa um .
Þú varst best , frænka .
Þegar við systurnar vorum orðnar einar eftir að hafa misst foreldra okkar þá varst þú okkur mikil stoð og stytta .
Þú komst mikið til okkar , hvattir áfram í skóla og vinnu og lagðir okkur lífsreglurnar .
Auðvitað fórum við eftir þeim , annað ekki hægt , þú vissir hvað var réttast að gera .
Það sem þú sagðir og gerðir fyrir okkur systur verður seint þakkað .
Það eru svo margar minningar um þig og mér finnst svo óraunverulegt að þú sért farin frá okkur .
Þegar ég sá þig í síðasta sinn í veislu nokkrum dögum áður en þú fórst á spítalann þá varstu svo glæsileg .
Þú brostir þínu breiðasta brosi svo ákveðin í að þetta myndi allt ganga vel .
Þú varst bara Dóra frænka , hlæjandi , segjandi sögur og þú söngst líka fyrir okkur .
Já , ljúf minning að muna þennan síðasta tíma með þér sem gleðistund .
Ég veit að þú ert komin á fallegan og góðan stað þar sem þú ert með Fjölni syni þínum sem þú saknaðir svo mikið .
Mér finnst huggun að vita að þú ert komin til hans og umvefur hann örmum þínum .
Elsku Sigtryggur , Þórhildur , Kristbjörg og fjölskyldur .
Guð geymi ykkur í sorginni og styrki á þessum erfiða tíma .
Þín systurdóttir , Þórhildur Ýr Olgeirsdóttir .
Dóra frænka .
Þvílík kona sem nú hefur kvatt .
Þegar ég var lítil stelpa dáðist ég oft af því hve fallega augnskugga Dóra frænka notaði og hvað hún málaði sig og klæddist glæsilega .
En mesta prýðin var hennar fallega persóna sem bjó yfir miklum krafti .
Þennan kraft hafa án efa allir skynjað sem einhvertímann hafa hitt Dóru .
Því fylgdi alltaf eftirvænting að hitta Dóru frænku eða jafnvel aðeins að heyra af henni fréttir því hún setti svo sannarlega svip sinn á líf allra sem henni tengdust .
Ekki síst setti hún svip sinn á Landlystarfjölskylduna í heild sinni sem öll geymir með sér margar hlýjar minningar sem þakka má Dóru frænku .
Í æsku liðu engin jól án þess að boðið væri heim til Dóru og Sigtryggs .
Jólaboðin til þeirra í Hlyngerði voru fyrir mér eins og annar aðfangadagur því slík var eftirvæntingin að komast heim til þeirra í fjölmennið og fjörið sem alltaf var til staðar .
Öll fjölskyldan kom þarna saman og Dóra sá um að stjórna og skapa réttu stemminguna .
En stemmingin var ekki aðeins í jólaboðum heima hjá henni heldur hvar sem Dóra var .
Nærvera hennar var slík að eftir var tekið .
Hún sýndi öllum athygli og áhuga og gaf sér tíma til að tala við fólk .
Dóra var ófeimin að nálgast aðra og eyddi ekki tímanum í yfirborðskennt spjall heldur um það sem skipti máli .
Hún spurði óhikað spurninga og þorði að velta steinum ef því var að skipta .
Þegar ég skrifa þessi orð og hugsa til Dóru frænku birtist mér andlit hennar með geislandi brosi .
Ég heyri hláturinn hennar og minnist þess hve gott var að heyra rödd hennar þegar hún sló á þráðinn til kanna stöðuna hjá mér og mínum .
Hún gætti þess alltaf að halda sambandi og láta sig varða um það sem var að gerast hjá mér eða öðrum í fjölskyldunni .
Hennar álit og viðurkenning skipti mig miklu máli og reyndist mér mikils virði , ekki síst eftir að foreldrar mínir féllu frá .
Þrátt fyrir hennar sorgir í lífinu stóð Dóra upprétt , föst fyrir í trú sinni og gaf af sér með gleði og góðum ráðum sem margir fengu að njóta .
Með þakklæti bið ég Guð að blessa Dóru frænku og megi minning um stórkostlega manneskju lifa áfram með okkur öllum um ókomin ár .
Elsku Sigtryggur , Þórhildur , Kristbjörg og fjölskyldur .
Ég bið Guð að styðja og blessa ykkur öll .
Olga Hrönn Olgeirsdóttir .
Elsku Dóra .
Okkur langar til að þakka þér fyrir allar góðar stundirnar í gegnum árin og alveg sérstaklega fyrir alla vinsemdina og hlýhuginn sem þú ávallt sýndir dætrum okkar .
Við viljum minnast þín með sálmi Herra Sigurbjörns Einarssonar biskups .
Þú , Guð , sem veist og gefur allt , mitt geð er hvikult , blint og valt og hugur snauður , hjartað kalt – þó vil ég vera þinn .
Og þú ert ríkur , þitt er allt , og þú ert faðir minn .
Þú þekkir allan heimsins harm , hvert hjarta grætur þér við barm , þú vegur á þinn ástararm hvert afbrot manns og böl .
Við krossins djúpa , hreina harm þú helgar alla kvöl .
Þú átt mitt líf , þú leystir mig , þú lést mig blindan finna þig af þeirri náð , er söm við sig hvern dag mig dæmdan ber .
Þú , Kristur , bróðir , blessar mig og biður fyrir mér .
Minn Guð , sem varst og ert mér allt og alla blessar þúsundfalt , þú skilur hjartað , veilt og valt , og mannsins mörgu sár .
Þú ber þinn kross og bætir allt og brosir gegnum tár .
( Sigurbjörn Einarsson .
) Blessuð sé minning þín .
Við biðjum góðan Guð að vernda og styrkja Sigtrygg , Þórhildi , Kristbjörgu Hrund og fjölskyldur þeirra .
Kristbjörg Konráðsdottir og Lúðvík H. Gröndal .
Elsku Dóra okkar er horfin úr þessum heimi .
Margar góðar minningar koma upp í hugann þegar hugsað er um öll góðu árin sem við höfðum samband hvor við aðra .
Halldóra og Sigtryggur voru nýlega flutt frá Vestmannaeyjum til Reykjavíkur þegar hún kom í Pólýfónkórinn .
Það var árið 1965 .
Við urðum þá fljótlega góðar vinkonur .
Dóra hafði fallega sópran söngrödd og einnig góðan tónlistarsmekk .
Nokkrum árum seinna fórum við í söngnám í Tónlistarskólann í Reykjavík ásamt nokkrum félögum úr Pólýfónkórnum .
Söngkennari okkar var Engel Lund ( Gagga ) eins og hún var oftast kölluð .
Við lærðum mikið af henni .
Dóra var mjög vandvirk og lagði sig alla fram við söngnámið eins og öll önnur verkefni sem hún tók sér fyrir hendur því hún var mjög kröfuhörð við sjálfa sig .
Glaðsinna var hún og hafði mikla útgeislun og á góðum stundum naut hún þess að vera í góðra vina hópi og var þá oft mikið sungið .
Lífið hefur ekki alltaf leikið við hana Dóru okkar .
Hún hefur orðið fyrir mörgum áföllum í lífinu .
Mesta áfallið var þegar hún missti snögglega Fjölni son sinn .
Einnig missti hún tvær systur sínar og bróður á besta aldri .
Dóra var mikil hetja að ganga í gegnum þessa erfiðleika , enda var hún mjög trúhneigð og sótti styrk til bænarinnar .
Dóra hugsaði mikið um skyldmenni sín og vini og fylgdist vel með högum þeirra .
Við munum geyma minningar um góða vinkonu sem vildi öllum vel .
Við hjónin vottum Sigtryggi og fjölskyldunni allri samúð okkar á þessum tímum sorgar og saknaðar .
Blessuð sé minning Halldóru Guðmundsdóttur .
Ásbjörg og Jón .
Hvernig er hægt að þakka meira en 50 ára kæra vináttu og tryggð ? Það verður ekki gert í fáum orðum og kannski ekki þótt þau væru mörg .
En það má íhuga hana og velta henni fyrir sér , draga lærdóm , varðveita hana í hugskoti sínu og hjarta .
Það er í anda Dóru vinkonu okkar sem við kveðjum í dag og það munum við gera .
Mannshugurinn er flókið fyrirbæri eins og lífið sjálft og mótast stöðugt að vilja hvers manns í samspili við aðstæður .
Því varðar miklu að rækta vel sinn reit og það gerði Dóra alla tíð .
Þessi hugrækt , ef svo má nefna , gerði hana sterka og fjölskylda , frændgarður og fjölmargir vinir gátu sótt til hennar styrk og gleði þegar á þurfti að halda .
Að upplagi var Dóra góð manneskja og hrekklaus og gaf mikið af sér , var einstaklega næm á tilfinningar annarra og hafði lag á að taka tillit til allra .
Hugurinn var opinn , hún skynjaði vel að mál hafa venjulega fleiri en eina hlið og átti því auðvelt með að setja sig í annarra spor .
Trúin var Dóru mikilvæg alla tíð en það lýsir henni vel að í þeim efnum sem öðrum gafst ávallt tilefni til ígrundunar , leitar og skilnings .
Þá verður að nefna í þessu samhengi fróðleiksást hennar , vilja til að upplifa , áhuga á hvers kyns listum og öllu því sem fallegt er og mannbætandi .
Allra þessara þátta og svo ótalmargs annars í fari vinkonu okkar munum við minnast með söknuði .
Dóra naut þeirrar gæfu að þau Sigtryggur voru ákaflega samrýnd og samhent og þau kunnu að meta hvort annars kosti .
Það er ekki ofsagt að á fögru heimili þeirra var lögð aðdáunarverð rækt við fjölskylduna og vináttuna .
Dóra þurfti að takast á við sorgina oftar en einu sinni og gerði það af styrk og æðruleysi .
Það er hlutskipti þeirra sem eftir lifa .
Hún var hamingjusöm þegar kallið kom , lífið hafði gefið henni mikið og hún var lánsöm í börnum sínum og barnabörnum .
Minningin um góða manneskju og góða fyrirmynd styrkir þau í sorginni nú og þegar frá líður og hvetur til að eiga sér fögur markmið .
Klara , Þorleifur , Halldóra og synir .
Halldóra Guðmundsdóttir , kær vinkona mín , hefur kvatt að sinni .
Sorgin er sár , en efst í huga er þakklæti fyrir vináttu okkar allt frá æskuárum .
Ég hef trúlega verið þrettán ára , nýlega flutt til Eyja , þegar ég man Dóru í Landlyst fyrst þar sem hún stóð syngjandi á sviðinu í Höllinni .
Hún söng yndislega , kannski var hún tíu ára þá .
Hún söng " Taktu sorg mína , góði Guð .
" Segja má að textinn sé lýsandi , því að Dóra var trúuð á fallegan og einlægan hátt .
Vegna aldursmunar vorum við aldrei saman í skóla .
Seinna sungum við um tíma saman í Kirkjukór Landakirkju .
Við urðum vinkonur .
Vinátta okkar hefur verið mér dýrmæt .
Vinátta okkar dýpkaði með árunum .
Dóra var sterk í vináttu sinni , ræktaði vini sína af umhyggju og alúð .
Hún var ótrúlega næm á annarra líðan , kom óvænt einmitt þegar hennar var þörf .
Virðing fyrir tilfinningum annarra var henni í blóð borin .
Dóra var góð manneskja , vönduð , hjartahlý , hláturmild .
Það var reisn yfir Dóru .
Hún var rausnarleg en lítillát .
Hún var áköf , áhugasöm um allt sem gerir mannlífið fegurra .
Hún var hrifnæm á það sem fagurt var og elskaði söng og fagra tónlist .
Fjölskyldan var henni hjartfólgin umfram allt .
Heimili hennar og Sigtryggs bar vott um ríkt fegurðarskyn og myndarskap .
Ég er þakklát fyrir samtölin okkar mörgu og löngu .
Við reyndum að kryfja og skilja mannlega breytni .
Hvað er rétt , hvað er rangt ? Hverjir eru möguleikar okkar til að hafa jákvæð áhrif hér og nú .
Við töluðum um ljóð , bækur , tónlist , sönglist .
Svo gat ég ráðfært mig við hana um matseld , húshald , klæðaburð og hvað eina .
Dóra átti lifandi trú .
Trúin var styrkur hennar í sorg og gleði .
Fyrir mörgum árum gaf hún mér mannakorn .
Á dánardegi hennar dró ég þessi orð í minningu hennar : " Og þetta er fyrirheitið , sem hann gaf oss : Hið eilífa líf .
" ( 1.Jh .
2.25 ) .
Ég sendi innilegar samúðarkveðjur til fjölskyldu Dóru og allra sem elskuðu hana .
Minning hennar lifir .
Þórey Kolbeins .
Glæsileg og formföst , en svo frjáls og falleg og alltaf svo hlý að hjartarótum , jafnvel þegar hún setti upp sparisvipinn og tók kóssinn óhikað í umræðum líðandi stundar .
Hún haggaðist ekki frekar en Heimaklettur hvaða átt sem á dundi , en auðvitað bar hún sig betur en í brjóstinu bjó þegar sorg og ólán bönkuðu .
Dóra í Landlyst var mögnuð kona eins og allt hennar fólk , fór aldrei með háum tónum , en hélt strikinu í takt við lífið sjálft og átti svo gott með að gefa sinn góða anda öðrum til góðs .
Mikið hefur maður alltaf verið stoltur af því að eiga frændsemi við Landlystarfólkið , listrænt fólk , duglegt , söngvið og svo vel af Guði gert , Guðsgjafir eins og Guðni heitinn organisti í Bústaðakirkju og bróðir Dóru er gott dæmi um .
Systurnar í Landlyst hafa meira svipmót til gyðja en manna í augum samferðamanna og ekki voru bræðurnir eftirbátar í sjarma .
Meira að segja fas þessa fólks var svo taktfast og samofið að maður vissi að himnafaðirinn hafði valið því sérstakan stíl .
Það sýndi sig í lífi Dóru að stórbrotnar konur og stórbrotnir menn fylgjast að því ljúfmennið og athafnamaðurinn Sigtryggur Helgason , eiginmaður Dóru er maður mikilla sæva eins og öll hans ætt , aldrei hálfkák , aldrei hugsað smátt , allt frumlegt ræktað og sókndirfska í fyrirrúmi og oft reyndist landið of lítið fyrir hugprýði þeirra .
Dóra var listilegt ankeri á lífskúnstnerinn maka sinn , hann svo ör til gleði og sækinna verkefna , hún meira jarðbundin brjóstvitinu góða sem fer sjaldan fram úr sér og tekur áhættuna varlega .
Þeim fór svo vel að halda í hönd hvort annars og það var svo gaman að sjá hvernig ást þeirra gaf endalausan yl og ilm , eitthvað sem lífsins ólgusjór slípaði aldrei niður , þaggaði aldrei lífsgleðina í rótum upprunans .
Það voru margar dagsstundir , en þó aðeins örstutt spor frá því að Sigtryggur læddist á loftið til ungpíunnar í Landlyst , elsta húsi Vestmannaeyja sem er svo lítið að utan en stórt að innan , og til þess til að mynda þegar Dóra og Sigtryggur brugðu sér í skemmtisiglingu um Miðjarðarhafið síðasta haust .
Þá komu þau á stað sem þau höfðu heimsótt fyrir margt löngu , yngri að árum , og ærslin hlupu í þau , ástin bjarta , innst í hjarta .
Þau gleymdu sér og misstu af skipinu sem var laust frá pollum þegar þau mættu til skips .
Þeim var róið á lítilli kænu um borð í 100 þúsund tonna skipið .
Þetta fór þeim svo vel því þau hafa alltaf sýnt að það smáa og stóra er bara stigs munur , aðalatriðið er lífsgleðin og góðu stundirnar þótt mótlætið fylgi alltaf með .
Óvænt var Dóra kölluð til sjúkrahúss galvösk og til í slaginn , af því að lífið var framundan með Sigtryggi hennar og fólkinu þeirra .
En þar sló hljómur til þagnar .
Ein af gersemunum úr Landlyst er gengin á vit feðra sinna .
Megi góður Guð varðveita og styrkja Sigtrygg og fjölskylduna alla .
Sárt er þessarar sætu og ljúfu konu saknað , en minningin lifir og hollráðin hennar eru kannski verðmætari með hverri stundu.Í himnaranninn stormar nú glæsileg og formföst kona , frjáls og falleg .
Árni Johnsen .
