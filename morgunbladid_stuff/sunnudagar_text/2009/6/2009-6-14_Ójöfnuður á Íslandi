Í KÖNNUN félagsmálaráðuneytis og Mannréttindastofu kemur fram að tæplega 60% Íslendinga telja algengt eða mjög algengt að fólki sé mismunað eða það áreitt vegna kynþáttar eða þjóðernis .
Fjórðungur telur sig hafa orðið vitni að mismunun eða áreitni vegna þjóðernis eða kynþáttar .
Fjórðungur telur mismunun vegna trúar eða trúarskoðunar algenga eða mjög algenga .
Þó að þetta séu ívið lægri tölur en í löndum í norðanverðri Evrópu þá er þetta alvarleg vísbending um það að ekki sé , í þessum efnum , allt eins og það ætti að vera hjá þjóð þar sem mikill meirihluti fólks vill án efa lifa í samfélagi þar sem mismunun af ofangreindum ástæðum er ekki liðin .
Í þessu samhengi er eðlilegt að vekja athygli á skýrslu eftirlitsstofnunar Evrópuráðsins ECRI sem hefur það verkefni að ráðleggja ríkisstjórnun um leiðir til að vinna gegn mismunum sem stafar af kynþáttafordómum .
ECRI hefur vakið athygli ríkisstjórnar Íslands á því að lagarammann þurfi að styrkja , bæði refislöggjöf og almenna löggjöf og fræða með beinskeyttari hætti en nú er bæði nemendur og kennara um kynþáttafordóma og hvernig mismunun þrífst í skjóli þeirra .
Við höfum ekki sinnt þessum málum nægilega og fáum að óbreyttu skömm í hattinn þegar eftirlitsstofnunin kemur hingað aftur 2011 .
Í uppbyggingu nýs samfélags er það verðugt markmið að útrýma kynþáttafordómum og mismunun vegna þeirra .
BALDUR KRISTJÁNSSON , sérfræðingur í ECRI , tilnefndur af íslenskum stjórnvöldum .
Frá Baldri Kristjánssyni 