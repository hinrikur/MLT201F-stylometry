GAMLA klisjan minnir okkur á að tvo þarf til að dansa tangó .
Góður rekstur er oftast samspil metnaðarfullra og samviskusamra starfsmanna sem valdir hafa verið af framsýnum og sanngjörnum stjórnendum sem kunna að leiða gott teymi .
Hér eru nokkuð ráð til að hafa í huga til að vera góður vinnuveitandi : * Sýndu gott fordæmi : ekki biðja starfsmennina um að leggja meira á sig en þú leggur á sjálfan þig .
Það er erfiðisvinna að reka fyrirtæki , og vitaskuld eiga stjórnendur og eigendur rétt á að gera vel við sig og miðla verkefnum niður goggunarröðina , en það hvetur undirmennina til dáða ef þeir vita að yfirmaðurinn telur sig ekki of góðan til að bretta upp ermarnar og vinna skítverkin .
* Ekki ráða manneskju nema að mjög vandlega athuguðu máli .
Engum er greiði gerður með því að vera veitt starf sem hann ræður ekki við , eða vera ráðinn í stöðu sem ekki á eftir að vera þörf fyrir nema í skamman tíma .
* Ekki gleyma að umbuna .
Fátt hvetur starfsmenn meira til dáða en að fá umbun fyrir vel unnin störf .
Gerðu vel við þá sem eiga það skilið : jafnvel einlægt og vel útilátið hrós getur skipt sköpum þegar ekki eru nægir peningar til staðar til að veita launahækkanir eða bónusa .
Ekki gleyma heldur að þakka fótgönguliðunum sem halda vélinni gangandi .
Það eitt að bjóða upp á laufléttar veitingar í lok langrar vinnuviku getur gert kraftaverk .
* Eru starfsmennirnir sjálfstætt hugsandi og gagnrýnir ? Það kann að vera vandrataður vegur , en oftast er ávinningur af því að hvetja starfsfólkið til að spyrja um og jafnvel gera athugsemdir við stefnu og starfsaðferðir .
Góðar hugmyndir koma ekki bara að ofan .
* Gættu að því hvernig þú gagnrýnir .
Hreinskilni skiptir sköpum en fara þarf með ólíkum hætti að ólíku fólki .
Að baktala starfsfólk og hvað þá að gera lítið úr starfsmanni fyrir framan aðra er ekki góðs viti .
