Á dögunum lenti Víkverji í könnun hjá Gallup um þjónustu Íslandsbanka .
Víkverji er ekki mikið fyrir að taka þátt í könnunum því það tekur yfirleitt nokkurn tíma og Víkverji er afar nískur á tíma sinn .
En af því að Íslandsbanki er þjónustubanki Víkverja kunni hann ekki við að segja nei og svaraði samviskusamlega fjölmörgum spurningum .
Víkverji uppgötvaði í miðri könnun að honum þykir vænt um bankann sinn og telur hann veita bestu mögulegu þjónustu .
Þessi uppgötvun gerði Víkverja næstum því hamingjusaman .
Honum leið svo vel að geta hrósað einhverjum , jafnvel þótt þessi " einhver " sé stofnun en ekki manneskja .
Víkverja þótti reyndar verra að geta ekki hrósað frábærum þjónustufulltrúa sínum í könnuninni .
Bankinn hefur eiginlega gert allt sem hægt er fyrir Víkverja og fyrir það er Víkverji óendanlega þakklátur .
Víkverji veit að það er ekki vinsælt að segja þetta í kreppunni þar sem svo margir hatast við bankakerfið en Víkverji segir það samt : Það er gaman að eiga viðskipti við góðan banka .
Á dögunum las Víkverji 79 af stöðinni eftir Indriða G. Þorsteinsson sem nú er komin út í kilju hjá Forlaginu .
Þetta er stutt saga , vel smíðuð og stíluð .
Víkverji var ansi sáttur við hana .
Í lokin skilur höfundurinn lesandann eftir með angurværa tilfinningu , eins og flinkir höfundar gera þegar þeim hefur tekist að fá lesandann til að lifa sig inn í líf sögupersóna þar sem hlutir fara ekki á besta veg .
Og þar sem Víkverji er á jákvæðum nótum þessa vikuna vill hann endilega fá að hrósa Hátækni í Ármúla .
Þangað þurfti Víkverji að leita fyrir skömmu og fékk afar góða þjónustu – og var meira að segja boðið kaffi sem hann varð reyndar að afþakka af þeirri einföldu ástæðu að hann drekkur ekki kaffi .
