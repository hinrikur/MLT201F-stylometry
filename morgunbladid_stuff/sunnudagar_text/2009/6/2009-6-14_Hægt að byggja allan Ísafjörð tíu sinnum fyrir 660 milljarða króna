SKULDBINDINGAR íslenska ríkisins vegna Icesave svara til tífalds brunabótamats allra fasteigna á Ísafirði .
Ef endurreisa þyrfti allan Ísafjörð , allar íbúðir , verslanir , skrifstofur , verksmiðjur , skóla , kirkjuna og aðrar fasteignir í kaupstaðnum , þá myndi Icesave-upphæðin , 660 milljarðar króna , duga tíu sinnum til þess .
Hún jafngildir einnig tvöföldu brunabótamati á öllum fasteignum í Hafnarfirði og áttföldu brunabótamati allra fasteigna í Fjarðabyggð .
Rétt er að taka skýrt fram , að hér er miðað við heildarskuldbindingar samkvæmt Icesave-samkomulaginu , fyrir sölu á eignum Landsbankans .
Andvirði þeirra eigna mun koma til lækkunar .
Í samantekt Morgunblaðsins er því ekkert mat lagt á hversu háar upphæðir lenda á almenningi , heldur reynt að setja skuldbindingarnar í skiljanlegt samhengi .
Ef 660 milljarðar króna væru í þúsund króna seðlum þyrfti 55 flutningabíla til að flytja peningana .
Aðeins þyrfti um fimmtung farmsins til að ljúka framkvæmdum við nýtt háskólasjúkrahús , Sundabraut , tvöföldun Suðurlandsvegar milli Hveragerðis og Selfoss og framkvæmdum við Tónlistar- og ráðstefnuhúsið í Reykjavík .
Samanlögð fjárhæð þeirra lána , sem ríkið mun væntanlega taka frá útlöndum vegna bankahrunsins , nemur tæpum 1.350 milljörðum .
Það jafngildir um fjórðungi af brunabótamati allra fasteigna á landinu , eins og það var um síðustu áramót .
| 30 