Það hefur legið fyrir frá því að ríkisstjórn Samfylkingar og Vinstri grænna var mynduð , raunar miklu lengur , að ráðstafanir í ríkisfjármálum yrðu sársaukafullar .
Eftir það sem á undan hefur dunið á íslensku þjóðinni , hafa allir vitað að svo yrði , það hefur bara verið spurningin um hvernig tekið yrði á ríkisfjármálunum , ekki hvort .
Það er ekki síst þegar kynna á erfiðar , óvinsælar og kvalafullar ráðstafanir , sem mikilvægt er að vel sé á öllum kynningarmálum haldið .
Á því prófi hafa oddvitar ríkisstjórnarinnar kolfallið .
Þau hafa æ ofan í æ frestað ákvörðunum , frestað kynningum og staðið ómarkvisst að kynningum .
Oft hefur virst eins og mottóið væri : Frestur er á illu bestur .
Þau forklúðruðu kynningunni á Icesave-samningnum og báru alltaf fyrir sig leyndarskyldu , sem reyndist svo alls engin hafa verið .
Sama máli gegnir með matreiðslu þeirra á frumvarpi um ráðstafanir í ríkisfjármálum .
Þingheimur veit ekki sitt rjúkandi ráð , almenningur veit ekki sitt rjúkandi ráð .
Hver segir satt ? Hver segir ósatt ? Hvort hefur Steingrímur J. rétt fyrir sér , um að eignir ríkisins séu ekki að veði í Icesave-samningunum , eða aðstoðarmaður hans Indriði H. Þorláksson , sem segir að eignir ríkisins séu að veði ? Hvor hefur rétt fyrir sér í lagalegri túlkun á þessu atriði Magnús Thoroddsen hrl. og fyrrverandi forseti Hæstaréttar , sem telur að ákvæðið um að komi til greiðslufalls af hálfu ríkissjóðs jafngildi afsali fullveldis , eða Jóhannes Karl Sveinsson hrl. sem telur ákvæðið ekkert hafa með afsal fullveldis að gera ? Seint á fimmtudag var frumvarp um ráðstafanir í ríkisfjármálum lagt fram á Alþingi .
Það sem margir óttuðust kom á daginn .
Stjórnvöld treysta sjálfum sér til þess að fara í innan við 1% niðurskurð á ríkisútgjöldum á þessu ári , en þau treysta á hinn bóginn þjóðinni til þess að axla stórauknar álögur í formi aukinnar skattheimtu , atvinnulífið á að búa við stórhækkað tryggingagjald og elli- og örorkulífeyrisþegum treysta þau til þess að taka á sig stórlækkað frítekjumark , sem þýðir skertar rástöfunartekjur hjá elli- og örorkulífeyrisþegum .
Að vísu var frétt á forsíðu Morgunblaðsins í gær , laugardag , þess efnis að áform ríkisstjórnarinnar um niðurskurð ráðuneyta á næsta ári séu miklu meiri , eða á bilinu 5% og upp í 10% , en oddvitar ríkisstjórnarinnar hafa látið nægja að kynna þau áform fyrir þingflokkum stjórnarinnar .
Almenningi kemur málið ekki við , að svo stöddu .
Ég ætla svo sem ekkert að vera að agnúast út í einstaka liði frumvarps , því vitanlega hafði stjórnin ekki úr neinum slemmuspilum að moða , svo gripið sé til líkingamáls úr bridds .
Það sem fer fyrir brjóstið á mér er andvaraleysi þeirra Jóhönnu Sigurðardóttur og Steingríms J. Sigfússonar fyrir því hvernig þau matreiða áform sín ofan í þjóðina .
Þau standa hálfnakin á berangri og um þau næða norðanvindar , eftir að algjör uppgjöf þeirra gagnvart ríkisútgjöldum og niðurskurði á þeim er orðin að opinberri staðreynd .
Jóhanna , sem félags- og tryggingamálaráðherra um margra ára skeið , og Steingrímur J. , sem formaður VG frá stofnun flokksins , virðast illilega hafa villst af leiðinni , sem þau hafa ávallt sagt vera sína leið : Að standa vörð um hag þeirra lægstlaunuðu , þeirra sem minnst mega sín .
Nú fundu þau drjúgan tekjupott í elli- og örorkulífeyrisþegum , sem eiga að bæta afkomu ríkissjóðs um tæpa tvo milljarða króna á þessu ári og um rúma 3,6 milljarða króna á því næsta .
Um leið og þessar ráðstafanir hafa verið njörvaðar niður í frumvarpi því sem nú er til meðferðar hjá Alþingi , er ekki minnst einu orði á pósta sem Steingrímur J. og fleiri höfðu þó talað digurbarkalega um fyrr í vor .
Þar á ég t.d. við endurskipulagningu og fækkun ríkisstofnana , fækkun ráðuneyta , sendiráða og skattstofa .
Hefði það ekki verið til einhvers skilnings fallið og jafnvel jákvæðni í garð fyrirhugaðra ráðstafana , ef ríkisstjórnin hefði haft manndóm í sér til þess að vera strax tilbúin með útfærðar hugmyndir um það hvernig verði að verki staðið í þeim efnum og hvað slíkar ráðstafanir þýddu fyrir ríkissjóð í milljörðum ? Er ekki líklegt að elli- og örorkulífeyrisþegar hefðu betur getað sætt sig við þá kjaraskerðingu sem þeim er nú gert að taka á sig , ef þeir hefðu fengið nákvæmar upplýsingar um að stjórnvöld ætli að standa við stóru orðin um hagræðingu , niðurskurð , fækkun og sameiningu ríkisstofnana ? Hvað hyggjast stjórnvöld til dæmis gera við Varnarmálastofnun ? Var ekki rætt að með því að sameina stofunina Landhelgisgæslunni væri hægt að spara umtalsverðar fjárhæðir ? Hvenær ætlar ríkisstjórnin að sýna þjóðinni að hún treystir sér til þess að taka raunverulegan þátt í erfiðleikunum með því að gera það sem þjóðinni hefur verið uppálagt að gera : Að herða sultarólina ? agnes@mbl.is 