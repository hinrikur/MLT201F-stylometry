Eftir Steinþór Guðbjartsson steinthor@mbl.is Ásta : " Við Greta Mjöll erum afskaplega líkar .
Hún er lík pabba sínum í andliti en mér að mörgu öðru leyti .
Hólmfríði Ósk svipar hins vegar til mín en er annars óskaplega lík pabba sínum .
Samt þykja þær mjög líkar .
Eldri dóttir okkar er líka í boltanum og við erum allar ágætis vinkonur .
Þegar ég eignaðist dæturnar lagði ég upp með að þær yrðu félagar okkar foreldranna og mér finnst að það hafi tekist ágætlega .
Auðvitað hefur kastast í kekki .
Við erum ekki skaplausar og við getum rifist .
Annað væri óeðlilegt .
Hins vegar stendur rifrildið aldrei lengi .
Greta Mjöll er ákveðin , hefur bein í nefinu og er mjög hæfileikarík .
Þó hún hafi verið mikið í sviðsljósinu og fengið mikla athygli , einkum fyrir fótbolta , söng og glæsileika , hefur hún náð að halda sér á jörðinni .
Þegar Greta Mjöll spyr mig álits svara ég og það er ekki alltaf það sem hún vill heyra , þó það sé kannski það rétta .
Þá þarf hún smá tíma til þess að jafna sig .
Ég spyr hana um allt í hennar lífi og stundum finnst henni nóg komið , jafnvel óþægilegt , en stundum finn ég að hún hefur þörf fyrir að ræða þessi mál við mig .
Mér fannst mjög erfitt þegar eldri dóttirin var flutt að heiman og sú yngri farin í skóla erlendis .
Alla tíð hafði ég fylgst með þeim og allt í einu skipti ég engu máli , var orðin ein eftir með karlinum í kotinu .
Því finn ég mig að því að reyna að halda pínulítið í þær , vera með þeim eins mikið og ég get .
Ég er venjuleg mamma og þegar ég segi eitthvað sem ekki passar getur henni fundist það röfl .
Hún flutti að heiman til að fara í skóla í Bandaríkjunum og flutti svo aftur heim .
Það er örugglega erfiðara að koma aftur eftir að hafa séð um sig sjálf og kannski sér hún mig nú í öðru ljósi en áður .
Fyrir viku sáum við til dæmis gamanleikinn Fúlar á móti í Óperunni og við hlógum mikið .
Sérstaklega stelpurnar sem sögðu að efnið ætti allt við um mig .
" Lífið snýst um íþróttir og söng " Ómeðvitað beindi ég stelpunum í íþróttirnar .
Ég var sjálf á kafi í fótboltanum þegar ég eignaðist þær , og var númer eitt , tvö og þrjú hjá fjölskyldunni , þar sem mín íþrótt skipti öllu máli .
Stelpurnar eltu mig og frá byrjun snerist líf þeirra um fótboltann .
Greta Mjöll kom inná í sínum fyrsta leik þegar hún var þriggja og hálfs árs , og spilaði með systur sinni .
Kannski má segja að ég hafi stýrt þeim og fyrir bragðið fengu þær smjörþefinn mjög fljótt , en ég leyfði þeim líka að fara í annað en fótbolta .
Greta Mjöll var í fimleikum í Gerplu og komst í aldurstengt landslið .
Hún var líka í landsliðshópi í frjálsíþróttum og var valin á Ólympíudaga æskunnar sem keppandi bæði í knattspyrnu og frjálsíþróttum .
Það er einsdæmi , að ég held , en áréttar hvað hún er hæfileikarík .
Það má segja að hæfileikar hennar séu meðfæddir , en hún hefur líka alltaf verið mjög dugleg að æfa .
Hófi fór í tónlistarskóla , lærði á píanó og semur lög og útsetur fyrir þær systurnar .
Greta Mjöll hefur aldrei gefið sér tíma til þess að læra söng , þó hún syngi mikið .
Þegar hún var sem mest í sviðsljósinu vegna söngsins vorum við Sammi svolítið áhyggjufull því hún var svo ung .
Við óttuðumst að hún færi á flug , en hún hélt sér við jörðina .
Við vorum líka áhyggjufull þegar hún meiddist í fyrra og skólinn og fótboltinn í uppnámi , en hún tókst á við mótlætið af miklu hugrekki .
Hún lærði hvað skipti máli í lífinu fyrir hana .
Dæturnar eru báðar afbragðs námsmenn og Greta Mjöll fékk til dæmis 10 í þýsku á stúdentsprófi .
Hún fékk fullan námsstyrk frá Georgetown-háskóla í Washington í Bandaríkjunum , en varð að hætta mannfræðináminu þar vegna knattspyrnumeiðsla í fyrrasumar .
Í kjölfarið fór hún að vinna við þáttagerð hjá Sjónvarpinu og var annar stjórnenda Skólahreysti í vetur .
Það varð til þess að hún ákvað að fara í fjölmiðlun og fékk fullan styrk til þess frá Northeastern-háskóla í Boston .
Þetta er í rauninni hennar atvinnumennska .
Við erum miklar vinkonur .
Ég hef alltaf lagt áherslu á að dætrunum líði vel heima hjá okkur og heimili okkar hefur alltaf verið heimili þeirra og þeirra félaga .
Dæturnar hafa alltaf verið heimakærar og það segir mér að þar líður þeim vel .
" Glöð og brosmild " Ég hef aldrei skipt mér af því í hvaða stöðu Greta leikur á vellinum .
Einu sinni fengum við markmannsþjálfara og hann tók Gretu út sem eina af efnilegustu stelpunum en ég get sagt núna að ég hefði ekki viljað sjá hana spila í marki .
Ég hef aldrei hætt í fótbolta því þegar ég hætti að spila 1994 fór ég að starfa með A-landsliðinu .
Ég var svo komin í unglinganefndina þegar Hófi var í unglingalandsliðinu , fannst það óþægilegt og skipti aftur .
Eftir að Greta Mjöll var orðin fastamaður í landsliðinu hætti ég sem liðsstjóri landsliðsins .
Mér fannst óþægilegt að vera kölluð mamma þar .
Gretu Mjöll fannst þetta allt í lagi en mér fannst þetta ekki sanngjarnt gagnvart henni og öðrum og fór því aftur í unglinganefnd Knattspyrnusambandsins .
" " Greta Mjöll er listakokkur og það eru ekki margir betri .
Frá því hún var pínulítil hefur hún alltaf viljað elda og frá unga aldri hefur hún boðið vinum sínum í þriggja rétta máltíð en ekki upp á pizzur eða pylsur .
Frá því hún fæddist hefur hún látið hafa fyrir sér og hún flýtti sér að verða stór .
Hún kom með látum í heiminn , sat uppi fjögurra mánaða , byrjaði að ganga átta mánaða og var hætt á bleiu innan við eins árs .
Það fór mikið fyrir henni þegar hún var lítil , og þegar við fórum í sund kom ég gjarnan sveitt upp úr lauginni .
Greta Mjöll var mjög uppátækjasöm .
Í hvert skipti sem hún gerði eitthvað af sér og var skömmuð setti hún í brýrnar , starði á viðkomandi og sagði : " Ég er Lína Langsokkur " .
Þar með var hún komin með huliðshjálm .
Ég held að Lína hafi verið hennar helsta fyrirmynd .
Það sem einkennir Gretu Mjöll öðru fremur er kátínan , gleðin , brosið .
Það sem Greta Mjöll gerir best er að brosa og vera glöð , því þá líður öllum vel nálægt henni .
Því oftar sem hún brosir því yndislegri er hún .
En eins kát og glöð og hún er þá er hún mjög viðkvæm .
Hún grætur yfir sorglegum bíómyndum þó hún vilji vera töffari .
En Greta Mjöll er mjög ákveðin og lætur engan vaða ofan í sig .
Hún er prakkari og stríðin .
Hún þorir líka að standa á móti , þorir að vera öðruvísi .
Ég vildi samt að hún gengi stundum betur um .
Ég held að hún eigi eftir að eignast mörg börn og koma jafnvel nálægt stjórnmálum .
Hún er mikill hugsuður og veltir fyrir sér lífinu og tilverunni .
Ég er mjög stolt af því að eiga Gretu Mjöll sem dóttur .
Hún er mjög góð manneskja .
" Á að reka gistiheimili og selja peysur Greta Mjöll : " Mamma er kjarnakona , svona keppnis , eins og við unga fólkið köllum það .
Svona alvöru , alveg ekta .
Gerir allt vel sem hún gerir .
Hún sest aldrei niður , keyrir sig út allan daginn og hreinlega " deyr " yfirleitt klukkan hálf-tíu á kvöldin .
Eftir að hún hætti í boltanum furðaði ég mig oft á því að hún var algjör tannstöngull , leit þvílíkt vel út , þrátt fyrir að vera ekkert í ræktinni , en fljótlega áttaði ég mig á því að hún stoppaði aldrei og þessi djöfulgangur hélt brennslunni gangandi .
Við eigum gullfallegt heimili og hún á nánast allan heiðurinn af því .
Hún er mikill arkitekt og hefði getað gert ótrúlega margt ef tímarnir hefðu verið öðruvísi .
Hún er þvílíkur hönnuður og mesta prjónakona sem ég þekki .
Hún prjónar lopapeysu á sólarhring og hannar mynstrið í leiðinni enda eru peysur hennar mjög eftirsóttar .
Hún er hrikalega flink í höndunum og vinahópurinn kemur oft í heimsókn til að fá leiðbeiningar .
Fyrir utan allt þetta er hún einn besti íþróttamaður sem Ísland hefur átt og það er ekkert smá spark í rassgatið að eiga slíka mömmu .
Hún hefur verið mín helsta fyrirmynd í íþróttun um .
En það er ekki hægt að bera okkur saman að því leyti , því við spiluðum ekki saman og tímarnir eru allt öðruvísi – þú berð ekki Pele og Ronaldo saman .
Hún hefur hvatt mig til góðra verka og ég hef verið heppin að hafa haft hana að leiðarljósi .
Ég hef verið í fótbolta frá því ég man eftir mér , en okkur systrunum var ekki ýtt út í fótbolta heldur fengum að prófa allt sem við vildum .
" Prakkarastrik og viðbrögð " Það var mikill kraftur í mér frá unga aldri og hún lærði það fljótt að klæða mig aldrei á undan sér , þegar við komum úr sundi , vegna þess að hún lenti í því , að þegar ég var klædd hljóp ég bara út og hún varð að elta mig á búbbunum .
Ég var kexruglaður krakki og þá þurfti mamma stundum að taka í taumana .
Reyndar var ég frekar prakkari .
Ég held að hún hafi skilið mig allra best því mér er sagt að hún hafi ekki verið skárri .
Ég var svolítið þannig að ég stóð uppi á borði og sagði : " Ég er Lína langsokkur og ég get allt " eða ég brotnaði niður .
Hún tók mig á teppið , þegar á þurfti að halda , og talaði rólega við mig , þegar það átti við .
Ég var mjög uppátækjasöm og stundum kom ég henni í bobba .
Ég hef nánast " búið " niðri í Smára og 1995 fóru þar fram leikir í heimsmeistarakeppninni í handbolta .
Mig minnir að Kórea hafi verið að spila þegar ég tók eftir rauðum brunagaur sem á stóð " ýtið hér " .
Auðvitað ýtti ég á hnappinn og allt í einu þurfti að stöðva leikinn og mikið fum og fát .
Þetta þótti mömmu ekki skemmtilegt , þó ég hafi ekki ætlað mér að gera neina vitleysu og stoppa HM .
Einu sinni tróð ég bananahýði ofan í stút sem var notaður til þess að vökva blómin og skemmdi stútinn .
" Af hverju gerðirðu þetta , " spurði hún og horfði hvöss á mig .
Það fannst mér ágætis leið frekar en að vera skömmuð , því þá fór ég að hugsa um spurninguna .
Hún var heldur ekki mjög kát þegar ég var í glænýju úlpunni og ætlaði að skipta á kolum og steinum í grillinu .
Kolin voru svo heit að ég vafði úlpunni utan um þau með þeim afleiðingum að það kviknaði í henni .
Eitt sinn varð mamma virkilega reið .
Ég og vinkona mín spurðum hana hvort við mættum fá smákökur í poka því við ætluðum í lautarferð .
Hún var að baka smákökur fyrir jólin og lét okkur fá nokkrar kökur , sumar brenndar og aðrar brotnar .
Við fórum beint í næsta hús og buðum gömlu konunni þar að kaupa kökurnar .
Hún fann til með okkur , sá eflaust fyrir sér neyðina á heimilinu svona rétt fyrir jólin og lét okkur fá hundrað krónur fyrir pokann .
Við fórum beint út í sjoppu og keyptum okkur bland í poka fyrir peninginn .
Síðan fórum við heim til vinkonu minnar og byrjuðum að raða smákökum í poka með frekari sölu í huga enda þótti okkur hugmyndin einstaklega góð .
Mamma hennar sá hvað við vorum að gera , hringdi strax í mömmu og spurði hvort hún vissi um nýja fyrirtækið okkar .
Mamma trompaðist , því henni fannst svo hræðilegt að við hefðum selt brenndar smákökur .
" Veistu hvað þetta lætur mig líta illa út ? " spurði hún .
Hún var líka reið þegar ég kom heim úr fyrstu utanlandsferðinni 10 ára gömul og gaf henni geitung sem ég fann og hafði spreyjað og sett í gjafaöskju .
Ég gaf öllum gjafir og þetta var það eina sem ég gaf henni .
Hún bjóst við einhverjum eigulegum hlut en öskraði þegar hún opnaði öskjuna enda ekki hrædd við neitt eins mikið og geitunga .
Þegar ég var beðin um að segja brandara á bekkjarkvöldi sagði ég brandara sem ég sagðist hafa heyrt heima .
Hann var um mann sem vildi vera Adam á öskudag og fór í búningabúð til að kaupa laufblað .
Hvaða stærð viltu , spurði afgreiðslukonan .
Minnstu gerð , svaraði maðurinn en sagði svo að þetta væri allt of lítið .
Þá kom konan með meðalstærð og enn sagði hann laufblaðið of lítið .
Hún kom með stærstu gerð en blaðið var ekki nógu stórt .
Konan brást hin reiðasta við og sagði : " Ef þú ert með svona stórt typpi troddu því þá í eyrað á þér og leiktu bensíndælu " .
Mamma blóðroðnaði , hélt fyrir andlitið allan tímann , á meðan átta ára dóttir hennar sagði brandarann , og var ekki skemmt .
" Mikilvægasti hlekkurinn " Mamma er mikilvægasti hlekkurinn í mínu lífi en hún á líka mjög auðvelt með að fara í taugarnar á mér .
Hún er þessi týpíska mamma .
Hún er mjög hreinlát og það verður alltaf allt að vera hreint heima .
Það sem ég þoli síst , sem er reyndar best , er að hún hefur alltaf verið svo dugleg við að hjálpa mér , reddar öllu og gerir allt fyrir mig .
Fyrir vikið get ég ekki sagt nei , þegar hún biður mig um eitthvað .
Ég þoli það ekki en á sama tíma dýrka ég hvað hún gerir mikið fyrir mig .
Mömmur hafa þetta eilífðartromp á hendi sem er pirrandi en á sama tíma guðdómlegt .
" Greta , nennirðu að ganga frá ...
" Ég er mjög dugleg að svara : " Já , já , ég geri það á eftir " .
Það fer rosalega í taugarnar á henni .
Samt held ég að ég sé mjög dugleg heima og þessi þrifnaður hennar á eftir að fylgja mér þegar ég flyt að heiman .
Mér hefur alltaf þótt pirrandi þegar hún hefur beðið mig að taka úr vélinni eða ryksuga en ég er þakklát fyrir það að í framtíðinni kem ég örugglega til með að eiga hreint heimili .
Uppeldið hefur skilað sér .
Við erum miklar vinkonur .
Ég hef oft sleppt partíi til að vera heima og horfa á vídeó með mömmu og pabba .
Mér finnst mjög gaman að fara í búðir með mömmu .
Hún er rosaleg gella og við notum sömu föt .
Þegar ég horfi á hana þá hlakka ég til þess að verða 48 ára , því hún lítur svo hrikalega vel út .
Við höfum til dæmis farið tvær saman í helgarferð til Danmerkur og það var ógeðslega gaman .
Við erum fáránlega líkar líkamlega og sagt er að við séum alveg eins byggðar .
Í fótbolta erum við með sömu kosti og galla nema að ég er örvfætt .
Við framleiðum nánast sömu táfýlu og ég vonast til þess að vera eins heit og hún 48 ára .
Þegar ég kom inn í landsliðið þótti mér mjög þægilegt að hafa mömmu sem liðstjóra .
Ég hafði stefnt að landsliðssæti alla ævi og það veitti mér mikið öryggi að hafa hana til þess að leiða mig fyrstu skrefin , en síðan var eðlilegt að hún hætti , ekki síst hennar vegna , og ég flygi úr hreiðrinu .
" " Í framtíðinni sé ég mömmu reka gistiheimili .
Hún er besti gestgjafi sem ég hef kynnst og frábær kokkur .
Hún er alvöru húsmóðir , ræktar grænmeti og býr til fíflahunang , sultu , saft , snafs og vín að hætti gamla tímans en er samt nýtískuleg í öllu , er allur pakkinn .
Hún gæti selt peysur í einu horninu og svo væru þau með hestaleigu .
" Greta Mjöll Samúelsdóttir Hún fæddist 5. september 1987 .
Hún gekk í Kópavogsskóla og tók stúdentspróf við Menntaskólann í Kópavogi 2007 .
Hún hóf síðan háskólanám í mannfræði í Washington en fer í nám í blaða- og fréttamennsku við háskóla í Boston í haust .
Hún er landsliðskona í knattspyrnu og hefur unnið til margra verðlauna og viðurkenninga .
Hún hefur leikið 21 A-landsleik og skorað þrjú mörk .
Hún hefur einnig leikið í landsliðum U-17 , U-19 og U-21 , samtals 55 landsleiki með öllum landsliðum og gert 23 mörk .
Hún var fyrirliði yngri liðanna í 10 leikjum .
Hún var valin efnilegasti leikmaður Íslandsmótsins í knattspyrnu árið 2005 , sama ár og hún varð Íslands og bikarmeistari með Breiðabliki .
Hún hefur leikið 94 leiki með liðinu á Íslandsmóti , í bikarkeppni , meistarakeppni og Evrópukeppni , og skorað í þeim alls 55 mörk .
Ásta B. Gunnlaugsdóttir Hún fæddist 13. maí 1961 .
Hún er gagnfræðingur frá Víghólaskóla í Kópavogi .
Hún hefur unnið fyrir Ungmennafélagið Breiðablik í Smáranum síðan hún hætti að leika knattspyrnu 1994 og verið rekstrarstjóri Smárans frá aldamótum og Fífunnar síðan hún bættist við .
Ásta lék knattspyrnu með meistaraflokki Breiðabliks í 20 ár og skoraði 154 mörk í 142 leikjum .
Markamet hennar , 32 mörk í 1. deild , stóð þar til í hittiðfyrra .
Hún varð Íslandsmeistari 10 sinnum með Breiðabliki , síðast 1994 , og var þá valin knattspyrnumaður ársins fyrst kvenna , og Íþróttamaður Kópavogs .
Hún var með í öllum landsleikjum Íslands frá upphafi 1981 til 1994 nema hvað hún missti af tveimur leikjum vegna fæðingar Gretu Mjallar .
Hún var auk þess landsliðsmaður í frjálsíþróttum og handknattleik .
Eiginmaður Ástu er Samúel Örn Erlingsson , kennari og leiðsögu- og fjölmiðlamaður og fyrrverandi landsliðsmaður í blaki .
Þau eiga tvær dætur .
Hólmfríður Ósk er fyrsta barn íslenskrar landsliðskonu í knattspyrnu sem kemst í unglingalandslið .
Greta Mjöll er fyrsta barn a-landsliðskonu sem leikur með a-landsliðinu .
