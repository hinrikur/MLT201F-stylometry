Eftir Svanbjörgu H. Einarsdóttur svanbjorg@mbl.is ATVINNULEYSI hrellir ekki þá sem starfa við skipaviðgerðir .
Verkefni sem fóru úr landi á góðæristímanum eru núna unnin hér heima .
" Við tókum ekki þátt í fjaðrafokinu undanfarin ár og því er kreppan ekki að þjaka okkur .
Undanfarið höfum við auglýst talsvert eftir fólki og ráðið nánast alla umsækjendur en okkur vantar fleira fólk , " segir Hilmar Kristinsson , verkstjóri hjá Stálsmiðjunni .
Skipasmíðar hátækniiðnaður Hann segir tækifærin í skipasmíðum og -viðgerðum mikil en hins vegar vanti fjármagn .
" Undanfarin ár virtust allir missa áhuga á iðnaði hér innanlands og öll framleiðsla datt niður .
Flestir virtust halda að peningar yrðu bara til úr pappír .
Skip voru smíðuð í útlöndum og send utan til viðgerða .
Við hreinlega misstum af lestinni .
" Hilmar segir skipasmíðar og -viðgerðir hafa verið sterka atvinnugrein hérlendis á árum áður og fjöldi hæfileikaríkra manna hafi starfað við greinina .
Íslendingar hafi á sínum tíma verið fremstir í hönnun og smíði fiskiskipa .
Hilmar bendir á að skipasmíðar séu hátækniiðnaður sem bjóði upp á fjölda starfa .
Að hönnuninni komi verkfræðingar , vélfræðingar og fleiri hönnuðir .
Að smíðinni komi iðnaðarmenn úr margvíslegum greinum og einnig ófaglært fólk .
Iðnaður í sárum eftir góðæri Hann leggur áherslu á að styðja verði við bakið á iðnaðar- og framleiðslufyrirtækjum sem séu hreinlega í sárum eftir allt pappírsgóðærið .
Það séu þau sem skapi gjaldeyri .
" Það þarf iðn- og framleiðslugreinar til að " bakka upp " þjóðfélagið .
Þingið er fullt af hámenntuðu fólki sem skynjar kannski tölur og pappír .
En við þurfum kjarkmikið fólk með víðtæka reynslu , fólk sem veit hvað það er að vinna með höndunum .
Við megum ekki gleyma því að uppruni okkar er í sjávarútvegi og landbúnaði og að við búum yfir gríðarlegri þekkingu á þessum sviðum .
" 