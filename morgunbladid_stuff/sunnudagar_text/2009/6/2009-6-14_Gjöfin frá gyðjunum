Eftir Ingu Rún Sigurðardóttur ingarun@mbl.is Metropolitan-safnið í New York setur árlega upp stórar sýningar tengdar tísku en í ár er vorsýningin tileinkuð fyrirsætum .
Hún ber nafnið The Model as Muse : Embodying Fashion og eru frægar fyrirsætur þar í fyrsta sæti .
Sýningin kannar sambandið milli hátísku og ímyndar fegurðar með því að einbeita sér að þekktum fyrirsætum á síðari hluta 20. aldar og hlutverki þeirra í að sýna og stundum hvetja til tísku .
Fyrirsætur hafa margar hverjar verið fatahönnuðum mikill innblástur .
" Við lítum til þess krafts sem föt geta gefið , skoðum tískuljósmyndun og hvernig fyrirsæturnar sýna útlit ákveðins tímabils .
Ofurfyrirsæta getur náð að fanga tíðarandann með því að vera ekki aðeins innblástur fatahönnuða og ljósmyndara heldur líka sinnar eigin kynslóðar , " segir Harold Koda sýningarstjóri , um sýninguna á vef safnsins .
Fyrirsætan sem var í aðalhlutverki á opnun sýningarinnar hefur einmitt gegnt slíku hlutverki .
Kate Moss mætti á opnunina ásamt hinum þekkta hönnuði Marc Jacobs , sem er jafnframt helsti styrktaraðili sýningarinnar , ásamt Condé Nast , útgáfufyrirtæki tískutímaritsins Vogue .
Á sýningunni er að finna um 80 mikilvæga alklæðnaði úr tískusögunni og eru margir þeirra hátískukjólar .
Einnig er til sýnis ýmiss konar efni úr bíómyndum , auglýsingum og tískublöðum til að varpa betra ljósi á hvert tímabil fyrir sig .
Á meðal hönnuða sem koma við sögu í sýningunni eru Giorgio Armani , Cristóbal Balenciaga , Pierre Cardin , Karl Lagerfeld hjá Chanel , Christian Dior , John Galliano hjá Christian Dior , Rudi Gernreich , Halston , Marc Jacobs með hönnun fyrir Perry Ellis og Louis Vuitton , Charles James , Donna Karan , Calvin Klein , Helmut Lang , Ralph Lauren , Prada , Paco Rabanne , Yves Saint Laurent og Gianni Versace .
Á meðal fyrirsæta sem sýningarstjóri telur mikilvæga í sögunni eru Nadja Auermann , Naomi Campbell , Janice Dickinson , Dovima , Linda Evangelista , Lisa Fonssagrives , Jerry Hall , Shalom Harlow , Lauren Hutton , Iman , Peggy Moffitt , Kate Moss , Jean Shrimpton , Christy Turlington , Twiggy , Amber Valletta og Veruschka .
Ekki má gleyma ljósmyndurunum , en meðal annars má sjá verk frá Richard Avedon , David Bailey , Cecil Beaton , Gilles Bensimon , Patrick Demarchelier , Annie Leibovitz , Peter Lindbergh , Steven Meisel , Helmut Newton , Norman Parkinson , Irving Penn , Gösta Peterson , Juergen Teller og Ellen von Unwerth í sýningunni .
Þeir sem hafa áhuga á að fræðast meira um þetta fólk en komast ekki á sýninguna geta fest kaup á bók sem safnið gefur út af þessu tilefni og ber sama nafn og sýningin .
Ennfremur hefur Marc Jacobs hannað stuttermabol innblásinn af gyðjunum , sem einnig er til sölu á vef safnsins www.metmuseum.org en þar er ennfremur hægt að fræðast nánar um sýninguna .
Tískutengdar bíómyndir sem safnið ætlar að sýna til heiðurs fyrirsætum eru Funny Face ( 1957 ) , Qui êtes-vous , Polly Maggoo ? ( 1966 ) og Unzipped ( 1995 ) , allt myndir sem tískuáhugafólk gæti haft gaman af .
Sýningin stendur til 9. ágúst .
