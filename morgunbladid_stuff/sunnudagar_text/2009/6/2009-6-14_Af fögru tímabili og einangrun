Eftir Ingvar Örn Ingvarsson ingvarorn@mbl.is Hnattvæðingin er allt um lykjandi og áhrif hennar eru að ná hámarki .
Fjármagnsflutningar á milli landa eru auðveldir og hraðvirkir , vinnuafl er nánast alveg frjálst til flutnings og stórfyrirtæki fjárfesta í þjóðfélögum þar sem aðstæður eru hagstæðar og stjórnmálalíf stöðugt .
Menningin er fjölþjóðleg og undir víðtækum þjóðlegum áhrifum sem gegnsýra samfélagið .
Það finnast kínversk þvottahús og verkamenn í Bandaríkjunum , franskir veitingamenn í Hong Kong og Afríku , breskir tryggingasalar og bankar koma upp útibúum í hverri heimsálfu og skandinavískir vopnasalar selja fjarlægum ríkisstjórnum hönnun sína .
Þýskt stál er eftirsótt um allan heim , suður-amerískir bananar sömuleiðis , bandarísk bómull , indverskt silki og svona mætti lengi áfram telja .
Margir telja líklega að verið sé að lýsa hagkerfi nútímans þar sem fólk , fé , fyrirtæki og þjónusta hafa öðlast möguleika til lífs utan þjóðfélaganna sem skópu þau .
Það er vissulega svo en samt gera sér ekki allir grein fyrir því að lýsingin gæti allt eins lýst tímabili því í lok 19. aldar og fram undir fyrri heimsstyrjöld sem hefur verið kallað " Belle Époque " á frönsku .
Hnattvæðingin er nefnilega ekki nýtt fyrirbæri eins og oft er látið liggja að í fjölmiðlum og víðar .
Og það sem meira er , færð hafa verið rök fyrir því að hnattvæðingin sé ekki enn komin á þann stað sem hún var á í kringum aldamótin 1900 og að reyndar hafi hnattvæðingin hafist með siglingum manna eins og Kólumbusar eða Leifs Eiríkssonar .
Iðandi mannlíf og fjölbreytni Um aldamótin 1900 náði fallega tímabilið , eins og Belle Époque útleggst á íslensku , líklega hámarki sínu .
Vestrænar borgir voru margar hverjar orðnar alþjóðlegar og þekktar fyrir sérhæfð viðskipti sín eða framleiðslu , demantamarkaðir voru í Amsterdam , trygginga- og bankastarfsemi í London , þýskur stóriðnaður í Essen , frönsk list í París , úraframleiðsla í Genf og bandarísk heimilistækjaframleiðslu í Milwaukee .
Með sanni mátti segja að frjálsir flutningar fjármagns , lítil höft á innflutning varnings og vinnuafls sem og almenn hagsæld í heiminum hafi stuðlað að borgarsamfélagi sem varð einskonar suðupottur mismunandi menningarheima .
Tímabilið frá um það bil 1860 til 1910 var þannig tímabil framfara og friðar , eitt lengsta hagsældarskeiðið og reyndar fyrsta hagvaxtarskeiðið þar sem á stuttum tíma urðu meiri framfarir í kaupmætti jarðarbúa en hafði orðið jafnvel nokkur hundruð ár á undan .
Hvað er hnattvæðing ? Það getur verið erfitt að henda reiður á hugtaki eins og hnattvæðingu .
Orðið er notað um allt og ekkert og hefur mismunandi þýðingu eftir því hvar í heiminum maður er staddur .
Þannig er alls óvíst að íbúar Ghana eða Bólivíu líti hnattvæðinguna sömu augum og Bandaríkjamenn eða Japanar .
Í augum sumra er hnattvæðingin ekkert annað en ameríkuvæðing heimamenningarinnar á meðan hún táknar fremur jákvæð kynni af framandi samfélögum í vestrænni þjóðfélögum , áhrif frá fleiri löndum en eingöngu Bandaríkjunum .
Megineinkenni Hnattvæðingar , bæði þá og nú , eru þó fyrst og fremst viðskipti sem jukust gríðarlega vegna aukinna samgangna og fjarskipta .
Ef þetta er notað sem viðmið þá má einnig líta til annarra þátta , sem einnig hafa áhrif þar á .
Til dæmis má nefna óheftan flutning vinnuafls og fjármagns en hvorutveggja krafðist samgangna og fjarskipta .
Þessi þróun hafði bein áhrif á þjóðir heimsins .
Bændur gátu ræktað nýjar tegundir korns eða ávaxta , verslanir seldu nýjustu tísku – Haute Couture frá Frakklandi , og einnig klæði alls staðar að úr heiminum , fjölmiðlar fluttu fjármála- og heimsfréttir og birtu myndir af þekktri hönnun með innslögum um arkitektúr Art Nouveau-tímans .
Einnig á sambærilegan hátt gátu stefnubreytingar í stjórnmálum haft víðtæk áhrif , langt út fyrir landsteinana .
Meintar markaðsumbætur í Kólumbíu gátu þannig hækkað verð á kaffibaunum frá Eþíópíu og því haft bein áhrif á afkomu búgarðseigenda , og verkalýðs þar .
Breytingum háð Hnattvæðingin er af mörgum talin hafa náð hámarki eins og áður segir á tíma Belle Époque en á þeim tíma var flutningur vinnuafls mun auðveldari en hann er í dag .
Það getur reynst erfitt að fá atvinnuleyfi í dag og innflytjendur eru yfirleitt ekki velkomnir nema þegar þjóðfélög glíma við sáran skort á vinnuafli .
Dæmi um slíkt eru straumar Pólverja til Íslands síðustu ár og Tyrkja til Danmerkur og Þýskalands uppúr 1960 .
Skoðanir á þá leið að þjóðfélög nútímans eigi erfitt með að mæta innflytjendastraumi eru eilítið sérstæðar í ljósi þess að í hnattvæðingunni í lok 19. aldar fluttu um 45 milljón manns sig um set , til Afríku og Ameríku frá Evrópu og frá Asíu til Ameríku .
Það þarf ekki mikið ímyndunarafl til að sjá fyrir sér þýðingu þessa á tíma nýrrar samskiptatækni en mors-merkjakerfið hafði verið tekið í notkun um miðbik 19. aldar .
Í raun er sú bylting samskiptasögunnar ekki þýðingarminni en útbreiðsla veraldarvefsins og vefpóstsins sem sömuleiðis hafa haft mikil áhrif á framþróun hnattvæðingarinnar .
Höftin koma þó og fara líkt og sjá má af hnignun fallega tímabilsins við upphaf fyrri heimsstyrjaldarinnar og því má vera ljóst að hnattvæðing er ekki endilega ástand sem er komið til að vera .
Millistríðsárin höfðu til að mynda þau áhrif að hnattvæðing fallega tímabilsins gekk að verulegu leyti til baka þó hnignunin hafi vissulega hafist fyrr , sérstaklega hvað varðar efnahagsleg áhrif .
Í dag geta svæðisleg áhrif , eins og til dæmis frá Evrópusambandinu , einnig haft áhrif .
Evrópusambandið eykur samstarf innan ákveðins svæðis , en getur samt hamlað hnattvæðingunni .
Einnig mætti nefna pólitísk áhrif eins og frá kalda stríðinu .
Margir spyrja sig að því í dag hvort draga muni úr hnattvæðinguí kjölfar efnahagskreppunnar , líkt og forðum .
Það er vissulega sennilegt að slíkt gerist og má finna ástæðurnar fyrir því í eðli þess hvernig þjóðir takast á innbyrðis .
Það reynist alltaf auðveldara að halda háleitum markmiðum á lofti á meðan hlutirnir ganga vel .
Á þeim tíma er innflutningur mikill og fólk veltir sér upp úr öllum þeim efnislega auði sem hnattvæðingin býður upp á .
Þegar miklir hagsmunir eru í húfi þá getur siðferðið og ljósbjört framtíðarsýnin hinsvegar verið fljót að fjúka og þá rísa upp tollamúrar , efnahagssamstarf leysist upp og vinnuafl á erfiðara með að færast á milli landa .
Fólk snýr sér aftur að því sem stendur því næst og fræjum einangrunar er sáð .
Við höfum alltaf verið hnattræn Unnur Dís Skaptadóttir , prófessor í mannfræði við Háskóla Íslands , segir að margt sé líkt með nútímanum og tímabilinu frá um 1880 til 1910 .
" Sumir tala um að hnattvæðing sé ekki nýtt fyrirbæri og að við höfum alltaf verið hnattræn og því er ég alveg sammála .
Sérstaklega hafa samskipti aukist í heiminum síðustu fimm aldirnar .
En það sem ég kalla hnattvæðingu snýst meira um aukinn hraða á flutningi fjármagns og í samskiptum .
Það er vegna þessa sem hugtakið " globalisation " fór að verða svona vinsælt eins og það hefur verið síðastliðin 20 ár .
Orðið hnattvæðing er þannig notað til þess að lýsa þessum veruleika sem felst í auknum hraða og nýrri tækni .
" Unnur segir að þó yfirleitt sé vísað til tímans eftir 1980 þegar talað er um hnattvæðingu þá þýði það ekki að hnattræn tengsl hafi ekki verið til staðar áður .
Þannig sé margt í nútímasamfélagi líkt því sem var fyrir um einni öld .
Ítalir ferðuðust t.d. til Bandaríkjanna og sendu peninga heim líkt og fólk gerir í dag , segir Unnur .
" Það er miklu auðveldara í dag að vera þátttakandi í tveimur samfélögum .
Fólk er í daglegum samskiptum við börnin sín og maka í heimalandi þótt það sjálft sé í námi eða starfi annars staðar .
Það er þetta sem ég sé sem hnattvæðingu í dag .
Þegar ég var í námi í Bandaríkjunum 1982 þá hringdi maður kannski tvisvar á ári til Íslands en í dag er hægt að hringja daglega , " segir Unnur .
Þannig er það hraðinn og tíðnin í dag sem einkennir hnattvæðinguna fyrst og fremst en eins og kennt er í hnattvæðingarnámskeiði Unnar í Háskóla Íslands eru margar fleiri hliðar sem tengjast þessu efni .
Kampavín og stál Barátta um einkaleyfi og vörumerki tíðkaðist á Belle Epoque , fallega tímabilinu , eins og nú .
Kampavínið franska var til dæmis munaðarvara sem naut vörumerkjaverndar samkvæmt Madridar-sáttmálanum frá 1891 , en varð fyrir óvæntri samkeppni frá Bandaríkjunum , þar sem framleiðendur notuðust við heitið Champagne , þvert á vilja Frakka .
Kampavín var alþjóðlegur drykkur og nutu drykkjarins konungsfólk eins og villimaðurinn Leópold II konungur Belgíu jafnt sem frægðarfólk á við Söruh Bernhardt .
Miklir hagsmunir voru því í húfi því markaðssetning munaðarvaranna gekk út á fræga fólkið .
Þá má einnig nefna að viðskiptahagsmunir réðu því að vörur frá Þýskalandi voru merktar " Made in Germany " í Bretlandi þar sem stálframleiðsla Þjóðverja var talin verri en Breta .
Kaldhæðni örlaganna hefur svo hagað málum þannig að þessi skammarstimpill er núna gæðastimpill .
Niðurstaðan er sú sama , aðgerðir í einu landi höfðu þá sem nú áhrif í öðrum löndum .
