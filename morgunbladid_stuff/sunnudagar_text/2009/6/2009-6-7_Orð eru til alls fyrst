Ræða Baracks Obama , forseta Bandaríkjanna , í Kaíró á fimmtudag var afrek .
Allt frá því að hryðjuverkin voru framin í New York og Washington 11. september 2001 hafa samskipti Bandaríkjamanna – og fyrir vikið Vesturlanda – við múslimaríki verið á rangri braut .
Með ræðunni á fimmtudag vildi Obama slá nýjan tón .
Ræðunnar var beðið með mikilli eftirvæntingu , ekki síst fyrir botni Miðjarðarhafs .
Ísraelar finna til mikils öryggisleysis þessa dagana vegna þess að þeir vita ekki hvar þeir hafa hinn nýja forseta .
Palestínumenn eru eðlilega tortryggnir í garð Bandaríkjamanna og það mun þurfa meira en orð til að eyða þeirri tortryggni , en tónninn í ræðu Obama skipti sköpum .
Obama vildi í ræðunni rétta múslimum sáttahönd án þess þó að gefa eftir í grundvallarmálum .
Leitað eftir nýju upphafi Obama viðurkenndi í upphafi ræðunnar að nú væri spenna í samskiptum Bandaríkjanna og múslíma og hún ætti sögulegar rætur , sem væru mun dýpri en deilur okkar tíma .
" Sambandið milli íslams og vestursins byggir á sambýli og samstarfi í aldanna rás , en einnig ágreiningi og trúarbragðastríðum , " sagði hann .
" Á seinni tímum hefur spennan nærst á nýlendustefnu , sem svipti marga múslima réttindum og möguleikum , og köldu stríði þar sem allt of oft var farið með lönd með múslima í meirihluta sem staðgengil án tillits til þeirra væntinga .
Að auki hafa róttækar breytingar , sem fylgt hafa nútímanum og hnattvæðingu , verið mörgum múslimum ástæða til að líta á vestrið sem fjandsamlegt hefðum íslams .
" Obama sagði að öfgamenn hefðu nýtt sér þessa spennu með því að höfða til minnhluta múslima .
Hryðjuverk hefðu leitt til þess að í Bandaríkjunum væri fólk , sem teldi íslam ekki aðeins fjandsamlegt Bandaríkjunum og vestrinu heldur mannréttindum .
Þetta hefði alið á meiri ótta og vantrausti .
" Ég er hingað kominn til að leita eftir nýju upphafi í samskiptum Bandaríkjamanna og múslima um allan heim sem byggist á sameiginlegum hagsmunum og sameiginlegri virðingu og byggist á þeirri staðreynd að Bandaríkin og íslam útiloka ekki hvort annað og þurfa ekki að vera í samkeppni .
Öllu fremur skarast þau og eiga grundvallaratriði sameiginleg – grundvallaratriði réttlætis og framfara , umburðarlyndi og reisn allra mannvera .
" Obama kvaðst hins vegar gera sér grein fyrir því að árum tortryggni yrði ekki eytt með einni ræðu .
Obama lagði áherslu á níu liði í ræðunni .
Fyrst gerði hann að umtalsefni nauðsyn þess að bregðast við herskárri öfgahyggju í öllum sínum myndum .
Hann lagði áherslu á að Bandaríkin væru ekki í stríði við íslam : " Við munum hins vegar án afláts bregðast við ofbeldisfullum öfgamönnum , sem ógna öryggi okkar , vegna þess að við höfnum því sem fólk af öllum trúarbrögðum hafnar : morðum á saklausum körlum , konum og börnum .
Og það er frumskylda mín sem forseta að vernda bandarísku þjóðina .
" Hann sagði að enginn ætti að líða öfgamennina og benti á að í Kóraninum segði að dræpi einhver sakleysingja væri sem hann hefði myrt allt mannkyn .
" Viðvarandi trú rúms milljarðs manna er miklu umfangsmeiri en hatur fárra , " sagði hann .
" Íslam er ekki hluti af vandamálinu í baráttunni við ofbeldisfulla öfgahyggju , heldur mikilvægur þáttur í að stuðla að friði .
" Obama réttlætti aðgerðirnar gegn Al-Qaeda í kjölfar 11. september 2001 og sagði að enn legðu samtökin á ráðin um ný hryðjuverk þar sem saklausir borgarar væru skotmarkið .
Hann gekkst hins vegar einnig við því að Bandaríkjamenn hefðu farið út af sporinu .
" Og loks , rétt eins og Bandaríkin geta aldrei þolað ofbeldi öfgamanna , megum við aldrei breyta frá grundvallarreglum okkar .
11. september var gríðarlegt áfall fyrir land okkar .
Óttinn og reiðin , sem spratt fram , voru skiljanleg , en urðu til þess að við gengum þvert á hugsjónir okkar .
Nú höfum við gripið til aðgerða til að breyta um stefnu .
Ég hef afdráttarlaust bannað beitingu Bandaríkjamanna á pyntingum og fyrirskipað að snemma á næsta ári verði búið að loka fangelsinu í Guantanamo-flóa .
" Þarna ítrekar Obama að hann ætli að leiðrétta það mál , sem kallaði hvað mesta skömm yfir stjórn George W. Bush , forvera hans , og segir um leið að hryðjuverkamönnum verði enginn afsláttur gefinn .
Staða Palestínumanna er óþolandi Næst tók Obama fyrir málefni Ísraela , Palestínumanna og arabaheimsins .
Hann byrjaði á að segja að í aldanna rás hefðu gyðingar verið ofsóttir og andúð í þeirra garð í Evrópu hefði náð hámarki í helförinni .
Að neita því væri tilhæfulaust og hatursfullt .
" Hins vegar er heldur engin leið að neita því að palestínska þjóðin – múslimar og kristnir menn – hafa þjáðst í sókn sinni eftir heimkynnum , " sagði Obama .
" Í rúm sextíu ár hafa þeir mátt þola þjáningu vegna þess að eiga ekki samastað .
Margir bíða í flóttamannabúðum á Vesturbakkanum , Gaza og í nágrannalöndunum eftir lífi friðar , öryggis , sem þeir hafa aldrei átt .
Þeir þola daglega niðurlægingu – í stóru og smáu – sem fylgir hernámi .
Tökum öll tvímæli af því að staða Palestínumanna er óþolandi .
Bandaríkjamenn munu ekki snúa baki við vonum Palestínumanna um virðingu , tækifæri og sitt eigið ríki .
" Obama hefur verið ómaklega gagnrýndur fyrir að hafa með orðum sínum lagt að jöfnu helförina og stöðu Palestínumanna .
Hins vegar er nýlunda að forseti Bandaríkjanna skuli tala um hlutskipti Palestínumanna með þessum hætti .
Nú veltur allt á því hvernig þessum orðum verður fylgt eftir .
Fyrir botni Miðjarðarhafs eru Palestínumenn hin hernumda þjóð og Ísraelar hernámsliðið .
Vissulega stendur ógn af hryðjuverkum Palestínumanna , en staðreyndin er sú að aðgerðir Ísraela hafa verið miklu skæðari .
Af þeim hefur bæði hlotist mun meira mannfall og meiri eyðilegging .
Aftur á móti hefur alltaf verið mun meiri þrýstingur á Palestínumenn að leggja niður vopn og stöðva hryðjuverk , en Ísraela að slaka á klónni .
Í ræðunni sagði Obama að nú myndu Bandaríkjamenn laga stefnu sína að þeim , sem leita eftir friði , og " segja opinberlega það sem við segjum í einkasamtölum við Ísraela og Palestínumenn og araba .
Við getum ekki fyrirskipað frið .
Í einkasamtölum viðurkenna hins vegar margir múslimar að Ísrael muni ekki hverfa á braut .
Að sama skapi viðurkenna margir Ísraelar þörfina á palestínsku ríki .
Það er kominn tími til að framkvæma í samræmi við það sem allir vita að er staðreynd .
" Þriðja umfjöllunarefni Obama var Íran .
Hann sagðist reiðubúinn að ganga til viðræðna án skilyrða og á grunni gagnkvæmrar virðingar , þótt ljóst væri að komið væri að mörkunum hvað varðaði kjarnorkuvopn .
Málið snerist ekki bara um hagsmuni Bandaríkjamanna , heldur að koma í veg fyrir kjarnorkuvopnakapphlaup í Mið-Austurlöndum .
" Ég skil þá , sem mótmæla og segja að sum lönd hafi vopn og önnur ekki , " sagði hann .
" Engin ein þjóð ætti að velja og hafna hvaða þjóðir búi yfir kjarnorkuvopnum .
Þess vegna hef ég ítrekað skuldbindingu Bandaríkjamanna við að engar þjóðir skuli búa yfir kjarnorkuvopnum .
" Obama nefndi engin önnur ríki á nafn , en Íranar hafa án efa saknað þess að hann skyldi ekki nefna Ísrael .
Það hefur verið stefna Bandaríkjamanna að láta eins og kjarnorkuvopn Ísraela séu ekki til , en á því varð breyting þegar embættismaður Obama nefndi Ísrael meðal kjarnorkuvopnaðra ríkja í ræðu hjá Sameinuðu þjóðunum .
Koma mun í ljós hvort Obama er tilbúinn að beita Ísraela þrýstingi í þessum efnum til að fá Írana til að hætta við kjarnorkuvopnaáætlun sína .
Hitt er ljóst að Ísraelum finnst þeir ekki búa við slíkt öryggi gagnvart grönnum sínum að þeir séu tilbúnir að gefa kjarnorkuvopn sín upp á bátinn möglunarlaust .
Útbreiðsla lýðræðis Þá gerði Obama lýðræði að umfjöllunarefni .
" Ég veit að deilt hefur verið um útbreiðslu lýðræðis undanfarin ár og deilan tengist að stórum hluta stríðinu í Írak , " sagði hann .
" Þannig að ég ætla að tala skýrt : ein þjóð getur ekki þvingað aðra þjóð til að taka upp tiltekið stjórnarfar .
" Hann sagði að það drægi ekki úr sannfæringu sinni um að ríkisstjórnir ættu að endurspegla vilja fólksins .
" Bandaríkin ætla sér ekki að vita hvað öllum sé fyrir bestu , rétt eins og við ætlum okkur ekki að geta séð hver úrslit friðsamlegra kosninga verða , " sagði hann .
" En ég hef þá óbilandi trú að allir menn þrái ákveðna hluti : að geta sagt hug sinn og hafa um það að segja hvernig þeim er stjórnað ; að geta treyst á lög og reglu og jafnrétti gagnvart dómskerfinu ; gagnsæja ríkisstjórn , sem ekki stelur af fólki ; frelsi til að lifa eins og þeim sýnist .
Þetta eru ekki bara bandarískar hugmyndir , þetta eru mannréttindi og þess vegna munum við styðja þær alls staðar .
" Langt er frá að þessi gildi séu í hávegum höfð í mörgum múslimaríkjum og spurning hvernig gestgjöfum Obama í Kaíró leið að sitja undir orðum hans , sérstaklega þegar hann sagði að ríkisstjórnir ættu að halda völdum " með samþykki , ekki valdboði " og " kosningar einar og sér skapa ekki raunverulegt lýðræði " .
Þeim gæti líka hafa þótt ræðan kunnugleg því að margir forverar Obama hafa látið svipuð orð sér um munn fara , án þess að vera tilbúnir að standa við þau þegar leiðtogar , sem þeim voru ekki þóknanlegir , voru kjörnir til valda .
Virðing fyrir réttindum kvenna Obama ræddi einnig trúfrelsi og varaði við því að gera það að mælistiku eigin trúar að hafna trúarbrögðum annarra .
Hann hætti sér einnig út á hið viðkvæma mál kvennréttinda og tókst þar vel til .
Hann gagnrýndi þau viðhorf , sem finna mætti í vestrinu , að kona sem kysi að hylja hár sitt væri með einhverjum hætti ekki jöfn öðrum , en kvaðst um leið telja að konu , sem neitað væri um menntun , væri neitað um jafnrétti .
Hann lagði áherslu á að jafnrétti kvenna væri ekki bara mál múslima , konur þyrftu líka að berjast fyrir jafnrétti í Bandaríkjunum og öðrum löndum heims .
" Dætur okkar geta lagt jafn mikið af mörkum til samfélagsins og synir okkar og sameiginlegri velsæld okkar verður náð með því að leyfa öllu mannkyni – körlum og konum – að njóta sín til fullnustu , " sagði hann .
" Ég held ekki að konur þurfi að velja sömu kosti og karlar til að verða jafnar og ég virði þær konur , sem velja að lifa lífi sínu í hefðbundnum hlutverkum .
En það á að vera þeirra val .
" Það hefur án efa glatt marga í múslima – ekki síst konur – að heyra þessi orð forsetans vegna þess að uppgangur bókstafstrúarmanna hefur verið á kostnað kvenna og þaggað niður í röddum hófsemi í röðum múslima .
Samskipti Bandaríkjamanna við múslima verða ekki löguð með einni ræðu .
Hægt er að gagnrýna einstök atriði í ræðunni , en tóninn var hárréttur því að auðvitað er það rétt að baráttan gegn hryðjuverkum nær þvert á þjóðir , trúarbrögð og kynþætti .
Til þess að mannkyn geti búið í sátt og samlyndi þarf hins vegar að vera ljóst að þjóðir heims hafi sanngirni og réttlæti að leiðarljósi , ekki síst sú voldugasta .
Með ræðunni í Kaíró gaf Obama tóninn .
Það verður erfitt að fylgja ræðunni eftir , en það er fyrirhafnarinnar virði .
Orð eru til alls fyrst .
2,9 % vöxtur múslima á ári hverju 22% hlutfall múslima af íbúum jarðar 1,1% áætlaður fjöldi múslima í heiminum í milljörðum manna 