Eftir Skúla Á. Sigurðsson skulias@mbl.is " JARÐÝTAN fór alveg á kaf , hún hvarf .
Bara bláhúsið stóð upp úr , " segir Jóhannes Brynleifsson um aðkomuna að jarðýtu sem grófst undir malarskriðu í námu við Þrengslaveg nú á föstudagsmorgun .
Fyrir snarræði Jóhannesar , sem er námustjóri hjá Björgun , og vinnufélaga hans tókst að forða ökumanni ýtunnar frá bana .
Mölin fyllti nánast stýrishúsið og þrengdi svo að manninum að honum lá við köfnun .
Jóhannes og samstarfsmaður hans sáu skriðuna skella á ýtunni og hlupu strax til hjálpar .
Vegna malarinnar var ekki hægt að opna stýrishúsið en Jóhannes segir aðeins höfuð ökumannsins hafa staðið upp úr mölinni í húsinu .
Greip Jóhannes þá grjóthnullung og braut gat í herta öryggisrúðu stýrishússins og reif hana úr falsinu .
" Ég veit ekkert hvernig ég fór að þessu , þetta bara gerðist , " segir Jóhannes en að þessu loknu tóku mennirnir tveir til við að grafa ökumanninn út .
Hann var að sögn Jóhannesar orðinn " ansi fölur " þegar þeir höfðu grafið nóg frá honum svo hann gæti dregið andann .
Þegar svo var komið var Neyðarlínunni gert viðvart og kom lögregla og sjúkralið á staðinn örfáum mínútum síðar .
Lokið innan fimm mínútna " Ég er allur skorinn og tættur á höndunum , " segir Jóhannes .
Hann og félagi hans höfðu ekki önnur verkfæri tiltæk en guðsgafflana en drógu þrátt fyrir það ekki af sér við gröftinn enda mikið í húfi .
Telur Jóhannes að félagi hans hafi tognað í úlnliði við aðfarirnar .
Jóhannes segist ekki viss hve langan tíma tók að koma ökumanninum til bjargar .
" Ég er svo heppinn að ég er að horfa á jarðýtuna og sé þegar fjallið kemur yfir hana , það líða svona þrjár eða fjórar mínútur , fimm mínútur hámark , frá því þetta gerist og þar til við erum búnir að létta á brjóstkassanum á honum , " segir hann .
" Þetta gerðist mjög hratt og það þýddi ekkert að hika .
Við urðum bara að vaða þarna upp og koma manninum út , " segir Jóhannes og fullyrðir að hefðu þeir félagarnir ekki séð skriðuna falla og brugðist við , væri ökumaður ýtunnar ekki til frásagnar .
Ökumaðurinn var fluttur til Reykjavíkur á slysadeild Landspítalans í Fossvogi en hlaut þó ekki alvarlega áverka .
Eðlilega var hann þó töluvert lemstraður eftir atvikið og mjög eftir sig .
Í hnotskurn » Samstarfsmenn ökumanns ýtunnar sáu skriðuna falla á ýtuna og gátu brugðist strax við .
» Mun betur fór en á horfðist en manninum lá við köfnun þegar loks tókst að grafa hann lausan .
» Ökumaðurinn slapp furðuvel en er nokkuð lemstraður og eftir sig .
