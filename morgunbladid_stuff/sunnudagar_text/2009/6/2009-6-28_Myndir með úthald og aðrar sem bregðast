Eftir Sæbjörn Valdimarsson saebjorn@heimsnet.is Talað er um að 10 – 20 % af kvikmyndaframleiðslunni í Hollywood haldi iðnaðinum og bíórekstrinum gangandi .
Eitt af því sem gerir iðngreinina jafn heillandi og eftirsóknarverða og raun ber vitni er þessi eilífa óvissa sem minnir á andrúmsloft í spilavíti .
Mikið lagt undir en í raun ræðir heppnin ein þegar teningunum hefur verið kastað .
Stærstur hluti þeirra kvikmynda sem eru framleiddar af risunum í Los Angeles , þ.e. , 20th Century Fox ( Searchlight ) , Sony Pictures ( Columbia , TriStar , MGM ) , Warner Bros ( New Line Cinema ) , Paramount ( DreamWorks ) og Universal , er settur saman af heimsins færustu atvinnumönnum í faginu .
Það eru langsjóaðir framleiðendur og ekki síður umboðsmenn metsöluhöfunda og leikara og toppar kvikmyndaveranna .
Stöndugir leikstjórar og kvikmyndastjörnur reyna yfirleitt fyrir sér báðum megin við borðið .
Aðalvandinn í kvikmyndabransanum , jafnt vestan hafs sem austan , er skortur á frambærilegum handritum sem búa yfir galdrinum sem allir sækjast eftir : Að hitta í mark hjá bíógestum og að hafa hið eftirsóknarverða en fágæta úthald í að standa sig á topplistanum í nokkrar vikur .
Flestar myndirnar eru stílaðar upp á að trekkja sem mest að fyrstu sýningarhelgina í 3-4000 kvikmyndasölum ( ef við tölum um Vesturheim ) , síðan þykir það viðunandi í flestum tilvikum , að aðsóknin dragist saman um það bil helming næstu fjórar vikurnar .
Þá er göngunni lokið í bíó en DVD-útgáfurnar koma oftast út eftir ákveðinn tíma frá frumsýningardegi .
Almenna reglan í dag er í kringum tveir til þrír mánuðir , en þessi " gluggi " er að styttast .
Ágóðinn af mynddiskunum er ágæt búbót , einkum hvað þær myndir snertir sem hafa brugðist í bíóunum .
Endastöðin á markaðsferlinu er sala til sjónvarpsstöðva , VOD , og útleiga á hefðbundnum vídeóleigum .
Hver vika kemur með aðsóknartölur sem koma flatt upp á bestu spámenn .
Krosstrén bregðast á meðan óvæntir smellir fleyta rjómann af aðsókninni , 2009 er engin undantekning .
Ef litið er aftur til síðustu áramóta , kemur í ljós að þá stakk Marley and Me , lítil og " ódýr " mynd , gjörsamlega af stórmyndir á borð við Australia , sem hafði verið spáð frægð og frama , kostaði stórfé en náði ekki að komast með tærnar þar sem Marley hafði hælana og tvísýnt hvort hún hefur halað inn fyrir háum framleiðslukostnaði .
Leikstjórinn Baz Luhrman ( Moulin Rouge ) , og stjörnurnar Nicole Kidman og Hugh Jackman , urðu að játa sig sigruð af hundstíkinni Marley .
Þetta er gott dæmi um brigðula spádómsgáfu framleiðenda en kíkjum nánar á framhaldið í ár , þegar þau undur eru að gerast að kraftaverkin , myndir með meira en tveggja , þriggja vikna þol , eru að láta á sér kræla .
Kvikmyndir kreppuskemmtun Kvikmyndaheimurinn hefur ríka ástæðu til að gleðjast yfir úthaldsmyndunum , ekki síst þar sem mynddiskasala og -leiga hefur ekki gengið áfallalaust núna í heimskreppunni og ekki skilað sinni almennt vænu sneið að kökunni .
Samdrátturinn hefur hins vegar verið fjarri því að bitna á aðsókninni , þó svo að bíóferð með poppi og kók , kosti einar 2000 krónur í Vesturheimi og gott betur , víðast hvar á meginlandinu .
Á slakasta tímanum , fyrstu þrjá mánuði ársins , jókst aðsóknin um tæp 9 % hérlendis og 15 % vestra .
Myndir sem hafa reynst úthaldsgóðar það sem af er árinu eru m.a franskættaði tryllirinn Taken , ódýr og án stórstjarna .
Menn drógu hælana að frumsýna hana vestan hafs , þar sem hún gekk vikum og mánuðum saman þegar á hólminn var komið .
Hér gerði hún það gott en það hefur vafalaust dregið talsvert úr aðsókninni að hún var sýnd hér á undan velgengninni vestra ( þar tók hún inn helmingi meira en samanlagt í öllum öðrum heimshlutum ) , sem hefði haft jákvæð áhrif .
Önnur , lítil , stjörnulaus gamanmynd , Paul Blart : Mall Cop , kom einnig á óvart og ætlaði aldrei að deyja drottni sínum vestra og hér komst hún í 10 millj. króna + , klúbbinn .
Gran Torino varð , öllum á óvart , vinsælasta mynd kempunnar Eastwood frá upphafi og hún gekk mjög vel um heiminn .
Hún er síðasta tækifærið til að sjá karlinn á tjaldinu , eftir því sem hann sjálfur segir , það hefur vafalaust hjálpað aðsókninni .
Ævintýrið Slumdog Millionaire Þá er komið að lottóvinningi ársins , Slumdog Millionaire , Óskars- og BAFTA-verðlaunamyndinni hans Dannys Boyle .
Hún kostaði litlar 15 milljónir dala , er næst mest sótta myndin hérlendis ( 24.06 ) , það sem af er árinu og búin að taka inn yfir 360 milljónir dala á heimsvísu .
Hún hefur gengið mánuðum saman vítt og breitt ( í 17 vikur vestra ) og ljóst að fáar myndir hafa sýnt viðlíka hagnað í gegnum tíðina .
Nýjasta myndin sem virðist ætla að ganga mánuðum saman er The Hangover , enn ein gamanmyndin sem sækir vinsældirnar út á bráðfyndið handrit en engar ofurbrellur , fjáraustur né stórstjörnur .
Hún gæti endað sem ein vinsælasta mynd ársins , hér heima sem annars staðar .
Þessar tvær myndir sanna svo ekki verður um villst að áhorfendur eru enn til staðar og það í öllum aldursflokkum , ef myndir með ósvikið aðdráttarafl stinga upp kollinum .
Myndir , þar sem góð saga gerir meira en flest annað til að koma umtalinu af stað .
Það er sterkasta hjálparmeðalið hvað aðsókn snertir , ef mynd spyrst vel út geta bíóeigendur hætt að auglýsa .
Það er þó ekki einhlítt frekar en annað .
Myndir á borð við Doubt , Milk og The Wrestler , gengu fanta vel í " art " -húsum vestra en stóðu ekki undir væntingum hér heima .
Þá vekur athygli að Twilight -æðið virðist ekki hafa náð til landsins , þrátt fyrir risaaðsókn annars staðar á jarðkringlunni .
Kannski erum við Íslendingar meiri smekkmenn á myndir en okkur grunar ! Framhaldsmyndir fylgnar sér Það þarf mikið til að framhaldsmyndirnar skili ekki arði í kassann , þó hvimleiðar séu ..
Það hafa þær sannað í ár , Angels and Demons , sem er framhald The Da Vinci Code .
Englar og djöflar er vinsælasta mynd ársins hér heima í dag , sjónarmun hærri en Slumdog .
Star Trek er , enn sem sem komið er , vinsælasta myndin vestan hafs og er hérlendis á topp 20 .
Trekkaradellan greip hinsvegar ekki um sig að gagni utan Bandaríkjanna , þar sem náðust 2/3 af heildartekjunum .
Vin Diesel blés nýju lífi í nánast útbrunna seríuna sem kennd er við Fast and Furious , með þeim árangri að hún er hér heima 6. mest sótta myndin ( 350 millj. á heimsvísu ) , og í kjölfar hennar kemur önnur , vinsæl framhaldssaga , eða 4. kaflinn um X-Men ; X-Men Origins : Wolverine , sem hefur nú þegar halað inn samtals 370 milljónir dala , og dagljóst að við eigum eftir að fá að sjá meira til Diesel-rokksins og hinna stökkbreyttu X-manna í framtíðinni Hvað framtíð Tortímandans varðar , er útlitið gruggugra .
Lang-dýrust þessara mynda hefur hún " aðeins " náð að skrapa saman 300 milljónum dala , sem hrekkur tæpast fyrir kostnaði .
Í bígerð eru a.m.k. tvær myndir til viðbótar .
Mér segir svo hugur um að þær verði ekki framleiddar nema því aðeins að harðhaus kvikmyndasögunnar nr. 1 , Arnold S. , stígi niður úr hásæti sínu í Kaliforníu og taki við titilhlutverkinu .
Þá má nefna velgengni enn einnar framhaldsmyndar , sem er Night at the Museum 2 .
Erfitt er að sjá hvernig er hægt að halda áfram slíku gamni til lengdar .
Sumarið er rétt byrjað , sem betur fer , og það er óhætt að slá föstu að a.m.k. þrjár framhaldsmyndir til viðbótar eigi eftir að mala gull á komandi mánuðum .
Þetta eru Transformers , Ice Age 3 og Harry Potter and the Half-Blood Prince .
Sú fyrst nefnda er gerð af meistara sumarhasarsins , Michael Bay , og hafa menn tæpast áður séð þvílíkar brellur á tjaldinu og þar eru í boði .
Svipaða sögu er að segja af þriðja kaflanum af Ísaldar-myndunum .
Hún þykir taka þeim fyrri fram , er í þrívídd , byggð á fyndinni og sterkri sögu og er treyst í grimmasta slaginn , yfir há-sumarið .
Hinar tvær voru feikivinsælar en voru frumsýndar á mikið hægari aðsóknartíma , í vetrarlok .
Up , nýjasta teiknimyndin frá Pixar , stefnir á toppsætið vestra og verður örugglega nálægt því hérlendis .
Ekki allt gull sem glóir Skellirnir eru jafn eðlilegt fyrirbrigði í kvikmyndaheiminum og smellirnir .
Þeir hafa látið lítið fyrir sér fara í ár , þó að margar myndir standi ekki undir væntingum .
Fyrsti stórskellurinn er nýjasta Will Ferrell-myndin , Land of the Lost , sem er ekki á beinu brautinni að öngla inn fyrir kostnaði .
Friday the 13th ; Jonas Brothers : The 3-D Concert og Confessions of a Shopaholic , ullu vonbrigðum .
Sama máli gegnir með The International , með Clive Owen , Pink Panther 2 , Revolutionary Road , og Year One , gerir örugglega litla lukku .
Hins vegar stóð Valkyrie sig mikið mun betur en henni var spáð .
Stefnir í gott aðsóknarár Að öllu samanlögðu lítur út fyrir að 2009 fari í annála sem gott bíóár , á Íslandi sem annars staðar .
Þrátt fyrir allar hremmingarnar .
Heimurinn bregst svipað við og í Kreppunni miklu á 4. áratugnum , og flykkist í bíó í raunum sínum og auraleysi .
Ekkert í spilunum bendir þó til þess að flaggskipið Titanic verði slegið út úr heiðurssætinu sem mest sótta og úthaldsbesta mynd allra tíma .
Snjöll stórslysamynd frá hinum eina og sanna James Cameron , sem eyddi árið 1997 þá óheyrðum fjármunum í tækniafrekið sitt .
Það borgaði sig , myndin sat í 15 vikur í efsta sætinu , gekk í níu mánuði samfleytt vestra og tók inn 1,8 milljarða í dölum talið á heimsvísu .
Íslenskir gullmolar Þegar þessar línur eru skrifaðar höfum við frumsýnt sárafáar íslenskar bíómyndir , einkum ef við miðum við undanfarin ár .
Aukinheldur hafa þær flestar verið heimildarmyndir .
Engu að síður er aðsóknin á þær allar mjög góð .
Langbest er aðsókn á Draumalandið , sem tyllir sér í 9. sætið , innan um hákarlana frá Hollywood ; Sólskinsdrengur , heimildarmyndin hans Friðriks Þórs , er ekki langt undan , í 16. sæti , sem er mikið afrek .
Draumalandsins var beðið með óþreyju af stórum lesendahóp en mynd Friðriks hafði ekkert slíkt bakland .
Það sem skiptir að sjálfsögðu meginmáli er að báðar eru vandaðar og athyglisverðar myndir .
Þá er komið að íslenska smellinum sem fæstir áttu von á að gengi jafn vel og raun bar vitni .
Þetta er að sjálfsögðu barna- og fjölskyldumyndin Skoppa og Skrítla , sem höfðar fyrst og fremst til yngsta markaðshópsins .
Þær stöllur geta verið ánægðar , myndin er einkar ljúf og smekkleg og greinilega gerð af ósvikinni ánægju .
