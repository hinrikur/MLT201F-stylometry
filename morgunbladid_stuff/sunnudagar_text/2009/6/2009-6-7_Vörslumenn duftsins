Talsvert uppnám hefur orðið í þjóðfélaginu út af ljósmynd Sigurðar Guðmundssonar , lykilverki á listamannsferli hans , sem Listasafn Íslands keypti á 10 milljónir króna .
Ýmsum sem tjáð hafa sig um málið þykir mikið í lagt að kaupa ljósmynd svo dýrum dómum .
Slíkt segir heilmikla sögu af afstöðu margra til ljósmyndarinnar sem listgreinar , sem og til kvikmyndarinnar og nú síðast til vídeósins .
Verður þessum viðhorfum best lýst sem fordómum .
Af einhverjum ástæðum rifjast upp fyrir mér saga sem Frank heitinn Ponzi , listfræðingur með meiru , sagði mér fyrir margt löngu .
Ponzi var mikill fagurkeri , áhugamaður um ljósmyndir og ljósmyndun , en leiðir okkar lágu saman vegna sameiginlegs áhuga á kvikmyndum sem listgreinar .
Sagan hans Ponzi hefst þegar hann starfaði sem listráðunautur hjá Guggenheim-safninu í New York nokkru áður en hann fluttist til Íslands seint á sjötta áratugnum með konu sinni , Guðrúnu Tómasdóttur söngkonu .
Hann var að róta í gömlum plöggum í safninu og rakst þá fyrir tilviljun á skjöl um að safnið hefði talsvert löngu áður fengið ýmsa helstu nútímamálara Bandaríkjanna á þessum tíma , væntanlega listamenn á borð við Jackson Pollock , Willem De Kooning , Mark Rothko , Franz Kline , Frank Stella o.fl. , til að gera tilraunir til að yfirfæra listsköpun sína á kvikmyndir .
Guggenheim átti sem sagt vænt safn af tilraunakenndum kvikmyndum helstu nútímalistamanna Bandaríkjanna fyrir seinni heimsstyrjöldina , en sér til furðu komst Ponzi að því að engin vitneskja var um þetta safn hjá Guggenheim .
Ástæðan var vafalaust sú að kvikmyndirnar voru teknar á filmur sem innihéldu mikið af efninu nítróglýseríni og þar af leiðandi stafaði af þeim sprengihætta .
Myndunum var vegna þessa komið fyrir í eldtraustu byrgi úti á Long Island þar sem þær féllu í gleymsku sem segir auðvitað sína sögu um afstöðuna til þessarar tegundar listar á þessum tíma .
Ponzi sagðist auðvitað hafa orðið óður og uppvægur við þennan fund og rokið út á Long Island til að huga að myndunum .
Þar hitti hann einn varðanna sem gætt höfðu byrgisins um árabil og ekki séð starfsmann safnsins fyrr en Ponzi birtist þarna óvænt .
Saman fóru þeir niður í byrgið og opnuðu hirslurnar sem geymdu fjársjóðina .
En viti menn – filmurnar voru allar orðnar að dufti , enginn hafði hirt um að yfirfæra þær í endingarbetra form .
Verðirnir höfðu því vakað yfir dufti nótt sem nýtan dag svo árum skipti .
Mér hefur oft síðan orðið hugsað til þessara vörslumanna duftsins .
bsv@mbl.is Björn Vignir Sigurpálsson 