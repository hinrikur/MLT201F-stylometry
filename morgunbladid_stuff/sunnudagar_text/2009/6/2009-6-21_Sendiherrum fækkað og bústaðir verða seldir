SENDISKRIFSTOFUM verður enn fækkað á þessu ári og því næsta jafnframt því sem starfsfólki verður fækkað , skv. frétt sem birt hefur verið á heimasíðu utanríkisráðuneytisins um sparnaðaraðgerðir .
Hefur verið ákveðið að selja embættisbústaði í New York , London , Washington , Ottawa og Tókíó .
Nokkuð fækkar í hópi sendiherra og nýir verða ekki skipaðir í staðinn um sinn .
Framlög til Varnarmálastofnunar verða skorin niður og er ætlunin að leggja stofnunina niður í núverandi mynd , " án þess þó að niðurskurður bitni á varnar- og öryggisskuldbindingum Íslendinga " .
Framlög til þróunarsamvinnu og friðargæslu verða verulega dregin saman .
Ráðuneytið þarf að skera niður rekstrarútgjöld um 10% á næsta ári til viðbótar áður ákveðnum sparnaði .
Einnig hefur verið ákveðinn 190 milljóna viðbótarsparnaður á þessu ári .
