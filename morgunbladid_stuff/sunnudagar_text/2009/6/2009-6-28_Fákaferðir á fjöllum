Ljósmyndir : Árni Sæberg saeberg@mbl.is Texti : Orri Páll Ormarsson orri@mbl.is Hvað gera ferðamaður sem hefur gaman af því að hjóla og mótorhjólamaður sem hefur yndi af því að ferðast ? Þeir taka saman höndum og setja á laggirnar ferðaskrifstofu sem sérhæfir sig í ferðamennsku á mótorhjólum .
Það gerðu alltént bræðurnir Sverrir og Haukur Þorsteinssynir hjá Blue Mountain Adventure Tours , nýlegu fyrirtæki sem hefur sérstöðu í ferðaþjónustu á Íslandi .
Grunnurinn í starfi ferðaskrifstofunnar er að skipuleggja mótorhjólaferðir um landið og þegar hún efndi til hópferðar í Landmannalaugar á dögunum þurfti ekki að segja Árna Sæberg , ljósmyndara Morgunblaðsins , það tvisvar .
Hann skellti sér með .
Sverrir stofnaði Blue Mountain fyrir þremur árum ásamt eiginkonu sinni , Herdísi Jónsdóttur , en fyrsta starfsár ferðaskrifstofunnar var í fyrra .
Starfsemin var þá einkum sniðin að þörfum erlendra ferðamanna .
" Þetta fór ágætlega af stað í fyrrasumar en í vetur komu Haukur og eiginkona hans , Theodóra Björk Heimisdóttir , inn í fyrirtækið með okkur .
Þá ákváðum við að gera starfsemina sýnilegri , auka breiddina og koma okkur upp almennilegri aðstöðu , " segir Sverrir en Blue Mountain er til húsa í Rofabæ 9 í Reykjavík .
Framsækið fyrirtæki Bræðurnir segja Blue Mountain framsækið fyrirtæki sem leggi sig fram við öll verkefni , stór sem smá og bjóði uppá fjölbreytta þjónustu tengda mótorhjólum og annarri ferðamennsku .
Farið er í styttri og lengri ferðir um landið , frá sólarhring og upp í viku .
Hámarksfjöldi í hverri ferð er átta manns og bíll fer í humátt á eftir hópnum .
" Það er nauðsynlegt til að geyma búnað og vistir , auk þess sem menn geta þurft að hvíla lúin bein .
Flestir útlendingar sem leita til okkar hafa mikla reynslu af hjólum en oftar en ekki bara á malbiki .
Malarvegirnir eru því talsverð viðbrigði .
" Blue Mountain er ekki bara ferðaskrifstofa , bræðurnir reka einnig verslun og verkstæði í Rofabænum .
Sérhæfa sig í vörum sem aðrir eru ekki með , t.d. dekkjum á ferðahjól .
Þá er Blue Mountain með útleigu mótorhjóla ásamt kennslu í motocrossi , enduro o.fl. Spurðir hvaðan ferðadellan komi svara bræðurnir einum rómi : " Þetta er allt pabba að kenna .
" Faðir þeirra , Þorsteinn Hjaltason , Dossi , er gamall frumkvöðull í ferðamennsku á Íslandi og mun hafa smitað syni sína fjóra af bakteríunni .
Grunur leikur á að þeir hafi smitað hann til baka , en Þorsteinn keypti sitt fyrsta mótorhjól 63 ára gamall .
Nú , tíu árum síðar , er hann kominn á nýjan Harley .
Mótorhjól og náttúra eiga ekki samleið í huga allra en bræðurnir leggja áherslu á , að þeir séu náttúruunnendur sem ferðist um landið sitt með virðingu og aðdáun .
" Við ökum ekki utan vega eða slóða og skiljum ekki eftir okkur ummerki þar sem við höfum verið .
Gerist þess þörf lögum við eftir okkur hjólförin , " segir Haukur og bætir við að mengun og skemmdir af þeirra völdum sé mun minni en af völdum trukkanna sem flytja erlenda ferðamenn á fjöll .
Náttúra , álfar og tröll Sverrir segir ferðir á vegum Blue Mountain ekki bara snúast um hjól .
Þvert á móti snúist þær ekki síður um mat , náttúru , álfa , tröll og sögu landsins .
Sverrir lauk MBA-námi frá HR í vor og hefur fjölbreytta menntun á bakinu , er m.a. menntaður matreiðslumaður og lætur sig ekki muna um að töfra fram dýrindis málsverði fyrir samreiðarfólk sitt , kvölds og morgna .
" Í mínum huga snýst þetta fyrst og fremst um að hitta fólk og njóta lífsins .
Gera sér glaðan dag .
Það er ekkert skemmtilegra en að sjá brosið á vörum fólksins eftir velheppnaða ferð .
" Hann segir viðbrögðin hafa farið fram úr væntingum .
" Fólk hefur upp til hópa verið mjög ánægt með þjónustuna og upplifunina í heild .
Þannig vildi einn þýskur viðskiptahópur skila afslættinum sem við veittum honum .
Svo ánægður var hann , " segir Sverrir en bætir við að hann hafi ekki tekið við fénu .
" Samningur er samningur .
" 