Eftir Agnesi Bragadóttur agnes@mbl.is Soffanías Cecilsson hf. í Grundarfirði hefur stofnað nýtt félag , SC hf. og selt yfir í það félag fiskiskip , fiskvinnslu og veiðiheimildir félagsins , sem eru veðsettar í botn í Landsbankanum , eins og fram kom í greininni Óbærilegar skuldir hér í Morgunblaðinu fyrir tveimur vikum .
Þetta hafa þeir Sigurður Sigurbergsson , framkvæmdastjóri Soffaníasar Cecilssonar hf. og Rúnar Sigtryggur Magnússon , stjórnarformaður félagsins ásamt eiginkonum sínum , þeim Sóleyju og Kristínu Soffaníasdætrum og móður þeirra Huldu Vilmundardóttur , ákveðið að gera , en þau ráða yfir tæplega 70% hlut í hinu skuldsetta félagi Soffanías Cecilsson hf. en Magnús Soffaníasson ræður yfir 30,14% og er í minnihluta í félaginu .
Í greininni um óbærilegar skuldir Soffaníasar Cecilssonar hf. fyrir tveimur vikum kom fram að skuldir félagsins eru í kringum 10 milljarðar króna , en skuldirnar sem liðlega tveir þriðju eigenda gamla félagsins hyggjast flytja með skipum , fasteignum og veiðiheimildum , yfir í hið nýja félag eru liðlega 2,6 milljarðar króna .
Gróft reiknað hafa eigendurnir þannig í hyggju að skilja eftir í gamla félaginu um 7,5 milljarða króna skuldir .
Magnús ekki eigandi í SC hf. Samkvæmt heimasíðu Fiskistofu , kemur fram þegar kennitala SC hf. er slegin inn , 520209-2550 , að rekstur útgerðarinnar og fiskvinnslunnar hefur verið færður yfir á þá kennitölu .
Samkvæmt heimildum mínum komu forsvarsmenn SC hf. að máli við Fiskistofu fimmtudaginn 4. júní og óskuðu eftir því að rekstur útgerðar og fiskvinnslu Soffaníasar Cecilssonar hf. yrði skráður á nýja félagið .
Þeir svilarnir Sigurður og Rúnar Sigtryggur eru kvæntir systrum Magnúsar og því tengdasynir Soffaníasar heitins Cecilssonar og Huldu Vilmundardóttur .
Hið nýja félag SC hf. hefur hafið útgerð og fiskvinnslu með fiskiskipin og veiðiheimildirnar sem voru áður skráð á Soffanías Cecilsson .
Magnús Soffaníasson er ekki skráður sem hluthafi í hinu nýja félagi SC hf. og því hefur hann glatað 30,14% eignarhlut sínum í útgerð og fiskvinnslufyrirtækinu Soffanías Cecilsson hf. ef hinir þinglýstu kaupsamningar á milli Soffaníasar Cecilssonar hf. og SC hf. verða látnir standa óhaggaðir .
Á hluthafafundi Soffaníasar Cecilssonar hf. þann 5. nóvember 2008 lögðu þeir Rúnar Sigtryggur Magnússon , stjórnarformaður Soffaníasar Cecilssonar hf. og Sigurður Sigurbergsson , framkvæmdastjóri félagsins fram eftirfarandi tillögu : " Hluthafafundur í félaginu Soffanías Cecilsson hf. samþykkir að veita stjórn Soffaníasar Cecilssonar hf. heimild til þess að selja peningalegar eignir , fasteignir , skip og veiðiréttindi Soffaníasar Cecilssonar hf. Sala fari fram með fyrirvara um samþykki NBI ( Nýja Landsbankans – innskot blaðamanns ) á skuldaraskiptum áhvílandi veðskulda .
Eignir Soffaníasar Cecilssonar hf. verði ekki seldar á lægra verði en metið söluverðmæti seldra eigna samkvæmt mati Deloitte hf. Þá skal stjórn Soffaníasar Cecilssonar hf. beita rétti félagsins , ef einhver er , til þess að hafna kröfuhafaskiptum ( frá Landsbanka Íslands hf. til NBI hf. ) á lánum , sem ekki eru með veði í seldum eignum , til þess að ógilda gjaldeyrisskiptasamninga og aðrar ráðstafanir er stjórn félagsins metur mögulegar til þess að takmarka tjón Soffaníasar Cecilssonar hf. vegna yfirtöku Fjármálaeftirlitsins á rekstri Landsbanka Íslands hf. þann 7. október 2008 .
" Tillaga þeirra Sigurðar og Rúnars var samþykkt með atkvæðum þeirra Sóleyjar Soffaníasdóttur , ( eiginkonu Sigurðar ) Rúnars S. Magnússonar og Kristínar Soffaníasdóttur ( eiginkonu Rúnars ) .
Á móti var Sigríður Finsen , eiginkona Magnúsar Soffaníassonar , sem á 30,14% í félaginu og Hulda Vilmundardóttir , ekkja Soffaníasar , sat hjá .
Lögmæti dregið í efa Sigríður Finsen lét bóka að lögmæti þeirra aðgerða sem lýst væri í tillögu þeirra Sigurðar og Rúnars væri dregið í efa , " enda eru þær augljóslega til þess gerðar fyrst og fremst að freista þess að koma eignum undan fullnustu kröfuhafa ...
Þá er klárlega með þeim stefnt að því að tryggja hlut hluthafa umfram og á kostnað félagsins .
Í þessu sambandi er bent á ákvæði 95. gr. laga nr. 2/1995 , um hlutafélög , þar sem skýrt kemur fram að hluthafafundur má ekki taka ákvörðun sem bersýnilega er fallin til þess að afla hluthöfum eða öðrum ótilhlýðilegra hagsmuna á kostnað annarra hluthafa eða félagsins , " segir m.a. orðrétt í bókun Sigríðar Finsen frá því á hluthafafundinum í nóvember 2008 .
Formlega var gengið frá stofnun félagsins SC .
hf. í janúar á þessu ári .
Í Hlutafélagaskrá kemur fram að stofnendur félagsins eru Hulda Vilmundardóttir , Kristín Soffaníasdóttir , Rúnar Sigtryggur Magnússon og Sóley Soffaníasdóttir .
Rúnar er formaður stjórnar og systurnar Kristín og Sóley eru meðstjórnendur og Sigurður Sigurbergsson er varamaður í stjórn félagsins .
Þau Sigurður og Sóley eru prókúruhafar félagsins .
" Tilgangur félagsins er almenn atvinnustarfsemi svo sem fiskverkun , útgerð , kaup og sala hlutabréfa sem og annarra verðbréfa , heildsala , smásala , umboðssala , framleiðsla , rekstur fasteigna , lánastarfsemi svo og nauðsynleg umsvif , " segir í Hlutafélagaskrá um tilgang félagsins .
Þinglýst án samþykkis bankans Kaupsamningum um viðskiptin á milli félaganna var þinglýst snemma í mars .
Þannig seldi Soffanías Cecilsson hf. SC hf. Borgarbraut 1 í Grundarfirði , þar sem fiskvinnsla Soffaníasar Cecilssonar , niðursuðuverksmiðja , saltfiskverkun , vörugeymslur og starfsmannaíbúðir eru til húsa og fiskiskipin Sigurborgu SH 12 , Sóleyju SH 124 og Grundfirðing SH 24 , ásamt veiðiheimildum skipanna , samtals 2.467 þorskígildistonn .
Samkvæmt kaupsamningunum yfirtekur kaupandinn liðlega 2,5 milljarða króna sem hvíla á fiskiskipum félagsins í veðskuldum og sömuleiðis um 115 milljónir króna sem hvíla á fasteigninni Borgarbraut 1 .
Í öllum kaupsamningunum fyrir fiskiskipin þrjú er eftirfarandi málsgrein : " Seljanda og kaupanda er ljóst að samþykki veðkröfuhafa fyrir skuldaraskiptum liggur ekki fyrir við undirritun kaupsamnings þessa .
" Landsbankinn hefur ekki samþykkt nafnabreytingar á lánunum og því liggur ekki fyrir hvort þessi viðskipti munu standa eða hvort þeim verður rift .
Samkvæmt upplýsingum úr Landsbankanum er ólíklegt að Landsbankinn heimili nafnabreytingar á lánunum .
Samkvæmt sömu heimildum stendur fyrir dyrum sérstök rannsókn á málefnum Soffaníasar Cecilssonar hf. og SC hf. á vegum Landsbankans .
Verður dómstólaleiðin farin ? Heimildir Morgunblaðsins herma að sennilega muni Magnús Soffaníasson fara dómstólaleiðina til þess að fá skorið úr því hvort hér var um lögmætan gjörning að ræða , þegar fasteignir , fiskiskip , veiðiheimildir og tæki voru seld frá Soffaníasi Cecilssyni hf. til SC hf ..
Þó er ekki víst að til þess komi , þar sem Landsbankinn getur gjaldfellt skuldir Soffaníasar Cecilssonar hf. og leyst til sín eignir félagsins .
Mjög takmarkaðar upplýsingar fást um þessi mál úr bankageiranum og bera menn þar á bæ fyrir sig bankaleyndina gamalkunnu .
Veðsetning fiskiskipa og veiðiheimilda er aðeins hluti af veðsetningu sjávarútvegsfyrirtækja í landinu og ekki hefur tekist að fá upplýsingar um það hversu stór hluti fiskveiðiheimilda í landinu hefur verið veðsettur á þann veg , að viðskiptabankar fyrirtækjanna ( núverandi ríkisbankar , þ.e. Landsbankinn , Íslandsbanki og Kaupþing ) hafi í raun yfir veiðiheimildunum að segja , ekki sjávarútvegsfyrirtækin .
Forsvarsmenn í sjávarútvegi hafa í samtölum við blaðamann bent á , að það sé ekki einvörðungu við sjávarútvegsfyrirtækin að sakast , þegar það er gagnrýnt að menn hafi farið óvarlega í fjárfestingum á uppgangstímum , slegið há lán í bönkum , fjárfest m.a. í hlutabréfum banka og gert stóra framvirka afleiðu- og gjaldmiðlasamninga .
Það sé ekki síður að sakast við þá starfsmenn gömlu viðskiptabankanna sem voru beinlínis á höttunum eftir því að fá menn í sjávarútvegi til skuldsetningar og áhættufjárfestinga og þeir hafi oftar en ekki beitt gylliboðum til þess að laða menn til skuldsetningar .
Viðhorfið sem ítrekað hefur verið reifað í þessum efnum , er það , að forsvarsmenn sjávarútvegsfyrirtækja hafi beinlínis verið narraðir til þess af ágengum og ófyrirleitnum starfsmönnum gömlu viðskiptabankanna , að skuldsetja sig upp í rjáfur , veðsetja veiðiheimildir , fiskiskip , fasteignir og vinnslutæki , gera framvirka gjaldmiðlasamninga o.fl. Þetta hafi þeir gert í góðri trú , vegna þess að þeir hafi trúað orðum " sölumanna " bankanna að þeir væru að taka litla sem enga áhættu , en gróðavonin væri hins vegar mikil .
Sekt og sakleysi Í ríkisbönkunum þremur er auðvitað fjöldi starfsmanna sem starfaði hjá sömu bönkum , þegar þeir voru einkabankar , þar á meðal starfsmenn sem sömdu við forsvarsmenn sjávarútvegsfyrirtækja um lánveitingar til fyrirtækjanna til hlutabréfakaupa í viðskiptabönkunum og til kaupa í peningamarkaðssjóðum bankanna og aðrir sem gerðu framvirka gjaldmiðlaskiptasamninga , sem ágreiningur hefur verið um hvernig skuli gerðir upp .
Úr röðum þessara bankastarfsmanna heyrast raddir í þá veru , að þeir séu nánast hættir að reyna að bera hönd fyrir höfuð sér .
" Hin almenna regla í samfélaginu í dag er einhvern veginn svona , " segir yfirmaður í banka : " Sá sem tók peninga að láni á þessum tíma ( á árunum 2006 og 2007 ) er saklaus og sá sem lánaði peninga er sekur .
" Hvað gerir bankinn ? Eins og fram kemur í meginmálsgreininni , er talið mjög ólíklegt að Landsbankinn heimili nafnabreytingu á veðskuldum á fiskiskipum og fasteignum Soffaníasar Cecilssonar hf. Þá á bankinn um það að velja að gjaldfella skuldir Soffaníasar Cecilssonar hf. og leysa til sín eignir félagsins og koma þeim síðan í verð á nýjan leik , eða að leita eftir því að nýir hluthafar og nýtt fjármagn komi inn og gömlu hluthafarnir afskrifi hlutafé sitt að verulegu eða öllu leyti .
Afstaða Landsbankans mun ekki síst ráðast af því , að bankinn telji ekki forsvaranlegt að þeir sem tóku hinar glæfralegu ákvarðanir á árinu 2007 um lántöku upp á þrjá milljarða króna til áhættufjárfestingar ( þrír milljarðarnir voru í japönskum jenum og svissneskum frönkum og nálgast nú tíu milljarða króna ) og keyrðu þar með fyrirtækið í þrot , fái að taka eignir félagsins yfir í nýtt félag og skilja skuldirnar að stórum hluta eftir í gamla félaginu .
Þeir sem stýrðu ferðinni í lántökunni í febrúar 2007 voru Sigurður Sigurbergsson , framkvæmdastjóri Soffaníasar Cecilssonar og Rúnar Sigtryggur Magnússon , stjórnarformaður félagsins .
Sama verkaskipting er milli þeirra svila í nýja félaginu SC hf. , Sigurður er framkvæmdastjóri og Rúnar stjórnarformaður .
Líklegt er talið að Landsbankanum lítist betur á hugmynd um að eignarhald í hlutafélaginu Soffanías Cecilsson verði breikkað umtalsvert í þá veru að leitað verði til burðarása í Grundarfirði , starfsfólks Soffaníasar Cecilssonar hf. , flutningsaðila og fleiri sem hafi augljósa hagsmuni af því að starfsemi félagsins haldist í Grundarfirði og þeim verði boðið að koma inn með nýtt hlutafé og verða hluthafar í Soffaníasi Cecilssyni hf. Ef þetta yrði niðurstaðan er líklegt að Landsbankinn þyrfti einnig að leggja félaginu til ákveðið hlutafé .
Skýrt skal tekið fram að hér er aðeins um vangaveltur að ræða og engin niðurstaða er fengin í málið , samkvæmt mínum upplýsingum .
Myndast refsiábyrgð ? Lögmenn sem rætt var við vegna stofnunar meirihluta eigenda Soffaníasar Cecilssonar hf. á SC hf. og sölu á fasteignum , fiskiskipum og veiðiheimildum yfir í það félag , eru sammála því að brotið hafi verið á Magnúsi Soffaníassyni , sem á 30,14% hlut í Soffaníasi Cecilssyni hf. því hann er ekki einn eigenda í hinu nýja félagi .
Einn lögmaður sem rætt var við sagði : " Eins og ég skil þetta , þá samþykkti hluthafafundur Soffaníasar Cecilssonar hf. að þetta yrði gert , gegn andmælum Magnúsar Soffaníassonar og Sigríðar Finsen .
Hluthafafundurinn samþykkti að þessu yrði ráðstafað yfir til félags í eigu allra sömu hluthafa og voru í Soffaníasi Cecilssyni hf. Strax þar eru aðrir hluthafar í félaginu farnir að brjóta á Magnúsi , því hann er ekki eigandi að nýja félaginu SC hf. og því er verið að hygla hluthöfum á kostnað annarra hluthafa .
" Annar lögmaður bendir á að fyrst SC hf. hafi hafið rekstur á útgerð og fiskvinnslu sem áður var rekin í nafni Soffaníasar Cecilssonar hf. , án þess að fyrir liggi samþykki veðhafans , þá þýði það einfaldlega það , að Landsbankinn geti gengið að veðum félagsins .
" Hann getur einfaldlega gjaldfellt samningana , því það eru ákvæði í þá veru í lánasamningunum , og tekið til sín eignirnar , " segir hann .
Þá benda lögmenn á að ef verið sé að hygla ákveðnum aðilum á kostnað lánardrottna félagsins , þ.e. ef rekstrartekjur eru farnar að myndast í nýja félaginu , vegna eigna sem skotið hafi verið undan , þá komi tvímælalaust til skoðunar hvort ekki hafi myndast refsiábyrgð stofnenda hins nýja félags SC hf. og vísa í þeim efnum til 250. greinar almennra hegningarlaga , sem lýtur að skilasvikum .
Í þessu sambandi benda þeir á , að ekki sé endilega gefið að Landsbankinn samþykki það verðmat Deloitte sem eigendur SC hf. studdust við , þegar kaupsamningarnir voru gerðir .
Aurarnir og apinn Framkvæmdastjóri sjávarútvegsfyrirtækis sagði að hann hefði á árinu 2007 verið farinn að naga sig í handarbökin fyrir það hvers konar vitleysingur hann væri , að taka ekki þátt í þessum bankaleik , því hann hefði horft í kringum sig og séð menn í bransanum græða á tá og fingri .
Hann segist fyrir margt löngu hafa hætt að hugsa um að hann væri vitleysingur , þvert á móti sé hann til þess að gera ánægður með sjálfan sig og það að hann skuli ekki hafa látið æsa sig upp í einhverja fjárfestingarvitleysu .
" Margur verður af aurum api .
Það á við um okkur í sjávarútveginum eins og svo marga , sem létu gróðavonina hlaupa með sig í gönur á loftbólutímanum .
Vitanlega prísa ég mig sælan með það að hafa ákveðið á sínum tíma að halda mig við það sem ég kann og hef vit á , að reka útgerð og fiskvinnslu og selja svo afurðirnar okkar , " segir hann sallarólegur .
