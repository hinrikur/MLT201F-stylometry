Einhver þversögn felst í því að hækka ekki framfærslulán námsmanna nú þegar verðbólgan hefur rokið upp úr öllu valdi og gengið er eins óhagstætt og hugsast getur .
Á sama tíma og atvinnuleysi er mikið , háskólarnir fjölga nemendum til að bregðast við aukinni aðsókn er námsmönnum gert nánast ókleift að láta enda ná saman á námslánum .
Það eru þó lán sem greidd verða til baka – ekki á það við um atvinnuleysisbæturnar sem margir segja jafnvel betri kost en námslánin á þessum síðustu og verstu tímum .
Aðgerðarleysið er versti óvinur þess atvinnulausa .
Kunningi Víkverja missti vinnuna í byrjun mars .
Í fyrstu var hann virkur , skráði sig á námskeið , sótti um hverja vinnuna á fætur annarri , ætlaði að " taka sjálfan sig í gegn " í ræktinni og þar fram eftir götunum .
" Nú hef ég tíma til að gera ...
" sagði kunninginn , bjartsýnn og jákvæður – ákveðinn í að láta aðstæður sínar ekki buga sig .
En svo kom höfnunin .
Hver atvinnurekandinn á fætur öðrum gat ekki nýtt sér hraustmennið sem kunningi Víkverja er .
Flestir þeirra höfðu reyndar ekki fyrir því að svara umsóknunum .
Og það tók að draga af hraustmenninu .
Smám saman fór hann að fækka ferðunum í ræktina , lauk ekki við námskeiðin sem hann hafði byrjað að sækja fullur metnaðar .
" Ég hef bara ekki orku í neitt , " segir kunninginn núna .
Sá hefur aldrei glímt við þunglyndi en nú hefur Víkverji áhyggjur af því að höfnunin og aðgerðarleysið sé að fara með þennan góða vin sinn .
Og hvað er þá til ráða ? Hvað getur Víkverji gert til að aðstoða vin sem enga hjálp vill ? Víkverji er reyndar viss um að hefði kunninginn fengið vinnu 1-2 mánuðum eftir að hann missti vinnuna væri hann á góðu róli .
Aðgerðarleysið er versti óvinurinn .
