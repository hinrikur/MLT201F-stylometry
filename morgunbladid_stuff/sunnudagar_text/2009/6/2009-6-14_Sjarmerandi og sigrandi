Eftir Ingvar Örn Ingvarsson ingvarorn@mbl.is Hann er fremur hávaxinn en léttbyggður , uppáhaldsleikarinn hans er John Travolta , hann fer aldrei að heiman án Ray Ban sólgleraugnanna sinna og um þessar mundir virðist hann vera gjörsamlega ósigrandi .
Maðurinn sem um ræðir er Jenson Button sem hóf innreið sína í Formúlu 1 árið 2000 en þá keppti hann fyrir hinn þekkta Frank Williams .
Sá átti og rak Williams liðið , sem hefur uppgötvað margan ökusnillinginn .
Hæfileikaríkur en óreyndur Á meðan Button ók fyrir Williams reyndist gæfan honum ekki sérlega hliðholl .
Button gerði mikið af viðvaningsmistökum og svo fór að Williams lét hann fara .
Það hefur reyndar oft hitnað vel undir Jenson Button í gegnum tíðina , ekki bara hjá Williams liðinu .
Árið eftir ók Button fyrir Renault liðið og gekk herfilega og ári síðar , enn hjá Renault , var hann stanslaust sleginn út af liðsfélaga sínum , Jarno Trulli .
Það hefur þó líklega aldrei hitnað eins mikið undir Button og í síðustu keppni ársins 2008 því þá kviknaði í Honda keppnisbílnum þegar hann ók inn á viðgerðarsvæðið .
Atburðurinn reyndist lýsandi fyrir keppnistímabilið , Button með handapat og fát á meðan Lewis Hamilton hampaði bikarnum .
Gæfan virðist hinsvegar hafa snúist Button í vil því undir handleiðslu meistarans Ross Brawn hefur Button hreinlega blómstrað í Brawn GP liðinu sem byggist á Honda liðinu frá því í fyrra .
Brawn GP hefur notast við vélar frá Mercedes-Benz þar sem Honda dró sig úr Formúlu 1 kappakstri eftir svaðilfarirnar í fyrra og eru bílarnir óhugnanlega góðir .
Í ástralska kappakstrinum , fyrsta kappakstri ársins , náði Button svo ráspól og leiddi hann alla keppnina uns hann ók yfir rásmarkið og tryggði sér þar með fyrsta sætið í annað skiptið á ferlinum .
Árangurinn er einstæður miðað við að um nánast nýtt lið er að ræða en Brawn GP er flokkað sem nýtt lið af FIA þó að vissu leyti byggi liðið á reynslu Honda þar sem Ross Brawn var keppnisstjóri áður .
Button hefur verið nánast óstöðvandi síðan , fyrstur í Malasíu , þriðji í Kína og fyrstur í Bahrain , Spáni , Mónakó og Tyrklandi .
Á síðasta snúning Button hafði á sínum tíma verið talin ein bjartasta vonin í Formúlu 1 .
Hann mátti hinsvegar í lok keppnistímabilsins 2008 horfast í augu við að Lewis Hamilton hafði tekist það sem honum tókst ekki , að hampa heimsmeistaratitlinum í byrjun ferilsins .
Button er í dag 29 ára gamall og á hátindi sínum hvað líkamlega og andlega getu varðar í kappakstri .
Eftir eitt ár í viðbót hefði það líklega ekki komið neinum á óvart þótt Button hefði misst sæti sitt og endað í einskonar þriðju deildar Formúlu 1 liði eða hætt alfarið keppni .
Í dag virðist allt ganga Button í haginn .
Allra augu hvíla á honum og virðist honum ekki líka athyglin illa enda hefur hann lengi staðið í svölum skugganum .
Einkalíf Buttons hefur ekki verið mikið í fréttum , þar til upp á síðkastið .
Hann fagnaði draumasigrinum í Monaco með kærustu sinni , japönsku undarfatafyrirsætunni Jessicu Michibata .
Hann virðist því ekki aðeins hafa fundið neistann í sjálfum sér fyrir kappaksturinn heldur líka í einkalífinu .
Áður hafði hann verið í sambandi við aðra fyrirsætu um 18 mánaða skeið , Florence Brudenell Bruce en upp úr sambandinu slitnaði í fyrra einmitt þegar Button glímdi við erfiðleika á malbikinu .
Þar áður átti Button í sambandi við leikkonuna Louise Griffiths í fimm ár en síðan hefur hún sést með söngvaranum Craig David og leikaranum Bruce Willis .
Eflaust hefur það hjálpað Button að glíma við mótlætið að hann tekur sjálfan sig ekki alltof alvarlega .
Hann segist t.d. alveg geta hlegið að eigin axarsköftum og þá segist hann heldur ekki kunna að elda .
Það vantar þó ekki áhugan á mat en hann segist elska fisk og japanskan mat og líklega fær hann fylli sína af honum þegar hann heimsækir kærustuna til Japan .
Fullkomin tvenna ? Ross Brawn virðist hafa þróað bíl handa Button sem er hreinlega langtum betri en aðrir bílar sem keppa í Formúlu 1 um þessar mundir .
Í æfingum hafa kappakstursbílar Brawn GP verið miklu hraðari en keppinautarnir og er því kannski ekki undarlegt að Button leiði heimsmeistarakeppnina með umtalsverðum stigamun en hann hefur í dag 61 stig á meðan næsti maður hefur 35 .
Það sem kemur hinsvegar á óvart er að liðsfélagi hans hjá Brawn GP , Rubens Barrichello , er í öðru sæti og má því vera ljóst að Button er í fullkomnu formi og afar líklegur til að vinna heimsmeistarakeppnina í ár .
Button stafar í það minnsta enn sem komið er engin hætta af heimsmeistaranum Hamilton en einu mögulega áskorendurnir eru um þessar mundir Sebastian Vettel frá Þýskalandi og mögulega Mark Webber frá Ástralíu .
Einskonar fyrirmynd Jenson Button segist ekki eiga sér beina fyrirmynd í kappakstrinum .
Hann hafi alltaf dáðst að slagnum á milli goðsagnanna Ayrton Senna og Alain Prost , en þeir háðu marga hildi í kringum 1990 .
Maðurinn sem Button segir að hafi verið einna skemmtilegastur var James Hunt .
Sá er ekki endilega þekktastur fyrir árangur sinn 1976 þegar hann vann heimsmeistaratitilinn í Formúlu 1 .
Nei , James Hunt gat sér frægð fyrir að vera litríkur í meira lagi en hlýja hans og auðmýkt urðu jafnframt til þess að frægðarsól hans skein langt út fyrir kappakstursheiminn .
James Hunt er einn fárra ökumanna frá þessu tímabili Formúlu eitt sem fólk man eftir í dag , ásamt Niki Lauda .
Æsilegur akstursstíll Hunt ætlaði upprunalega að verða læknir en eftir að hafa kynnst kappakstri varð ekki aftur snúið og smíðaði hann sér því Mini bíl til að keppa á .
Það vakti strax athygli hvað Hunt var hraðskreiður og því varð hann snemma valinn í Ford Formúluna og svo síðar í Formúlu 3 .
Akstursstíll Hunt var afar æsilegur og höfðaði hann vel til áhorfenda með tilþrifum sínum .
Það var oft sagt um Hunt að hann æki glæsilega og klessti líka glæsilega .
Þessvegna öðlaðist hann viðurnefnið " Hunt the Shunt " sem að á íslensku myndi útleggjast eitthvað í ætt við Hunt skellur .
Sérvitringur Hunt var sem áður segir elskaður af áhangendum sínum .
Hann þótti mikill glaumgosi og var þekktur fyrir að hafa merki saumað í keppnisgallann sinn þar sem á stóð " Sex – Breakfast of Champions " ( Kynlíf – Morgunverður meistara ) .
Hunt var fastagestur á næturklúbbum og reykti reglulega – og þá ekki bara sígarettur .
Hann átti það til að mæta á formlegar samkomur berfættur og í gallabuxum , jafnvel með þýska fjárhundinn sinn með sér , sem hann krafðist að fengi að sitja við hlið sér til borðs .
Þrátt fyrir skrautlegan persónuleika sinn virðist Hunt hafa verið maður sem mátti stóla á .
Þannig eignaðist hann trausta vini til lífstíðar eins og Niki Lauda , sem hann leigði einu sinni íbúð með , Ronnie Peterson og Jody Scheckter , auk þess sem Hunt uppgötvaði hæfileika Gilles Villeneuve þegar hann tapaði fyrir honum í kappakstri árið sem Hunt varð heimsmeistari .
Hunt starfaði sem kynnir á Formúlu 1 við hlið Murray Walker hjá BBC og lést langt fyrir aldur fram árið 1993 , þá 45 ára gamall .
