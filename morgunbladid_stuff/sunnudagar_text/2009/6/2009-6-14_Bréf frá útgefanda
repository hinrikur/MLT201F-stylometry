Ég bið að heilsa Hæstarétti .
" Þessi orð eru höfð eftir Júlíusi Havsteen sem var sýslumaður á Húsavík á síðustu öld .
Júlíus var milt yfirvald , vinsæll og vel látinn .
Hann fór gjarnan þá leið sem mýkri var ef tvær voru í boði .
Úrslit mála réðust þá ekki alltaf af ströngum bókstaf laganna heldur líka af hyggjuviti og ekki síður af hans " snotra hjartalagi " svo notuð séu orð Steins Steinars í frægu bréfi til Gunnars Thoroddsen sem þá var borgarstjóri .
Þessi aðferðafræði sýslumannsins leiddi stundum til þess að niðurstöðum hans var snúið við í Hæstarétti og mun kveðjan til réttarins hafa fallið við eitt slíkt tækifæri .
Öðru sinni mun sýslumaður hafa sagt í álíka gamansömum tón : " Þar hljóp Hæstiréttur á sig .
" Í lok maí kvað Hæstiréttur upp dóm í svokölluðu Kastljóssmáli en þar er átt við mál sonar og tilvonandi tengdadóttur Jónínu Bjartmarz fyrrverandi umhverfisráðherra gegn stjórnendum Kastljóssins vegna veitingar ríkisborgararéttar tengdadótturinnar tilvonandi .
Þessi dómur er um margt merkilegur og ætti að vera öllu íslensku fjölmiðlafólki lærdómur um hvernig ekki á að standa að fréttaflutningi eða umfjöllun um málefni líðandi stundar .
Þrátt fyrir það hefur enginn fjölmiðill gefið því nokkurn þann gaum sem ætlast má til .
Morgunblaðið er ekki þar undanskilið þótt hér hafi verið gerð tilraun til að gera grein fyrir málinu .
Í málinu var Kastljósið sýknað .
Í forsendum réttarins er sagt að umfjöllun um málið í Kastljósi og vilji stjórnenda þess til að sýna fram á að meðferð á umsókninni um ríkisborgararéttinn hafi verið óeðlileg hafi borið " ...
ofurliði vilja þeirra til að fara rétt með staðreyndir og til að leiðrétta rangfærslur og gera viðhlítandi grein fyrir lagagrundvelli málsins " .
Ætla mætti að einhver fjölmiðill léti þessi ummæli verða sér hvatningu til að fjalla frekar um dóminn og gera nánari grein fyrir því hvað Hæstiréttur ætti við .
Það var ekki gert .
Hæstiréttur komst nefnilega ótvírætt að þeirri niðurstöðu að Kastljósið hafi í mörgum atriðum brotið gegn skyldum sínum en þau brot hafi ekki beinst gegn tengdadótturinni tilvonandi og syninum heldur að ráðherra og stjórnmálamönnum sem ekki voru aðilar að málinu .
Þess vegna var Kastljósið sýknað .
– – – Í dómi Hæstaréttar eru talin upp nítján tilvik þar sem rétturinn kemst að þeirri niðurstöðu að ranglega eða villandi hafi verið farið með staðreyndir .
Rétturinn rekur hvern Kastljóssþáttinn á eftir öðrum og vitnar með rökstuddum hætti til ummæla stjórnenda þáttarins .
Þar segir m.a. að umfjöllun um hvernig menn fái ríkisborgararétt hafi verið " ófullnægjandi " .
Í greinargerð eins stjórnandans hafi verið " fjöldi rangra og misvísandi fullyrðinga , auk ónákvæmni " .
Rangt hafi verið farið með grundvöll dvalarleyfis , fjölda þeirra sem sóttu um og fjölda þeirra sem fengu ríkisborgararétt .
Fullyrðingar um mismunandi aðstæður umsækjenda hafi verið rangar og líka fullyrðingar um afstöðu Útlendingastofnunar .
Og Hæstiréttur segir beinlínis að sumar hinna röngu fullyrðinga hafi lotið að atriðum sem skiptu verulegu máli fyrir almenning til að geta tekið afstöðu til þess hvort valdi hafi verið misbeitt .
Með þessum hætti eru Kastljóssþættirnir raktir í dómi Hæstaréttar og dæmi nefnd um rangfærslur : " ...
Í kynningu ...
komu fram ýmsar rangfærslur ...
" " ...
villandi upplýsingar komu fram í kynningunni ...
" " Ýmsar spurningar í viðtalinu fólu í sér rangfærslur ...
" " ...
þar sem enn var farið rangt með staðreyndir .
" " Spurningar ...
í þættinum voru um sumt reistar á röngum staðhæfingum ...
" Í skýrslu fyrir héraðsdómi bera tveir Kastljóssmenn að " ..
undirbúningur og meðferð efnisins hafi ekki verið frábrugðið því sem almennt tíðkast við vinnslu mála hjá Kastljósi " .
Satt að segja er leitun að annarri eins umfjöllun Hæstaréttar Íslands um fjölmiðla á síðari árum .
Búast hefði mátt við því að fjölmiðlar gerðu þessum dómi greinargóð skil og teldu að draga mætti lærdóm af dóminum .
Svo var ekki .
Enginn sér ástæðu til að taka nokkuð af þessu til sín .
Ritstjóri Kastljóssins , sem Hæstiréttur kallar reyndar því ágæta nafni , dægurmálaþátt , segir um málið í hér í Morgunblaðinu : " Þetta er mjög sérstakt , að dómurinn kveði upp úr með það að við höfum haft einhver annarleg sjónarmið í huga .
Þetta er alrangt .
" Ritstjórinn vandar svo um við Hæstarétt og segir að ætlast mætti til þess að Hæstiréttur rökstyddi mál sitt en það væri alls ekki gert í dóminum .
Þetta væri alvarleg og ótrúleg ásökun .
Aðrar aðfinnslur sagði hann að sneru að svo smávægilegum atriðum að þau hefðu ekki áhrif á málið .
– – – Í könnun Capacent Gallup frá því í maí kemur fram að traust almennings á fjölmiðlum almennt sé aðeins 14% og hafi fallið úr 22% frá því í desember 2008 .
Morgunblaðið nýtur í þessari könnun 51% trausts og Fréttablaðið 34% .
Bæði blöðin hafa tapað trausti á milli kannana þótt munurinn á þeim sé enn mikill .
Það hlýtur að vera áleitin spurning fyrir íslenska blaða- og fréttamenn hverju það sætir að svo lítið traust er borið til fjölmiðlanna .
Þótt Morgunblaðið njóti yfirburðatrausts er engu að síður talin ástæða til þess hér innanhúss að fara vandlega ofan í saumana á því hvað veldur þessu minnkandi trausti almennings .
Ætla mætti að svo hrapalleg niðurstaða gæfi blaðamönnum og samtökum þeirra ríkt tilefni til víðtækra viðbragða á sínum vettvangi .
Þess hefur ekki orðið vart .
Kannski á það ekki að koma neinum á óvart .
Í gegnum tíðina hafa frétta- og blaðamenn verið styggir eins og ótemjur ef orði hefur verið á þá hallað .
Málefnaleg umræða um starfshætti og vinnubrögð blaðamanna er nær óþekkt á Íslandi .
Fáum gengur eins illa að halda ró sinni og jafnvægi undir gagnrýni og einmitt þeim sem eiga að geta skoðað málin af yfirvegun og hlutleysi .
Í hvert skipti sem minnsta gagnrýni heyrist á störf blaðamanna verður stéttin að einu samhljóma safni sem streymir fram dalinn .
Hér má auðvitað ekki alhæfa frekar en endranær .
Að sjálfsögðu eru langflestir blaðamenn afar vandaðir og vinna vinnu sína af samviskusemi og vandvirkni .
Á Morgunblaðinu eru gerðar þær kröfur að gætt sé sanngirni og hlutleysis í fréttaumfjöllun .
Þannig eiga ofurpólitískir blaðamenn , hvar í flokki sem þeir standa , ekkert erindi á fjölmiðla sem vilja vera vandir að virðingu sinni .
Ekki heldur þeir sem mynda sér skoðun fyrirfram og geta hvergi beygt af eða gert bragarbót á þegar ný sjónarmið koma fram .
Ef eitthvað misferst í þessum efnum á að viðurkenna það , bæta úr og gera betur næst .
Blaðamannstéttin sem heild þarf að skilja það að hún er ekki yfir gagnrýni hafin .
Það þýðir ekkert að berja sér á brjóst og tala um fjórða valdið og hafa svo aðeins traust 14% þjóðarinnar .
Vinnubrögðin munu ekki batna við það , traustið mun ekki aukast .
– – – Þau málefni sem hér eru tilgreind eru því miður ekki einsdæmi .
Kastljósið er alls ekki slæmur dægurmálaþáttur og eflaust með því betra sem gert er í fjölmiðlum .
Þar vinnur vandað fólk sem vill gera vel og tekst það oftast .
Hæstaréttardómurinn er hins vegar glænýtt dæmi um hvernig það getur mistekist .
Könnunin um lítið traust almennings til fjölmiðla er líka ný .
Engin almenn viðbrögð eru sjáanleg við henni .
Dómurinn virðist heldur ekki ætla að verða neinum víti til varnaðar .
Í stað þess að læra af þeim mistökum sem gerð voru er brugðist við með spíssmyndugheitum og Hæstarétti send kveðja , öllu yfirlætislegri en gamansamar kveðjur yfirvaldsins á Húsavík á síðustu öld .
Leiðrétting 16. júní - MMR , ekki Capacent Mishermt var í bréfi frá útgefanda sl. sunnudag að kannanir á trausti til fjölmiðla hefðu verið gerðar af Capacent Gallup .
Kannanirnar , sem vitnað var til , voru gerðar af Markaðs- og miðlarannsóknum ehf. ( MMR ) .
Beðist er velvirðingar á misherminu .
