Það væri einkar traustvekjandi ef hatrammir andstæðingar aðildar Íslands að Evrópusambandinu gætu viðurkennt þá staðreynd að þjóðin býr við handónýtan gjaldmiðil .
En staðreyndin um ónýta gjaldmiðilinn virðist gjörsamlega hafa farið framhjá þeim hópi sem hamast allra mest gegn Evrópusambandinu .
Hér er vitaskuld átt við þann hóp innan Vinstri grænna sem elskar krónuna vegna þess eins að hún er séríslenskt fyrirbæri .
Þessi hópur telur að það sé skylda hins sanna Íslendings að fórna hagsmunum sínum og standa með krónunni jafnvel þótt hún sé einskis nýt .
Hér er líka átt við þá öfgasinnuðu sjálfstæðismenn sem halda úti sérstakri vefsíðu í þeim eina tilgangi að hamast gegn Evrópusambandinu .
Þeir menn taka engum rökum enda eru þeir óskaplega reiðir og pirraðir öllum stundum .
Þeir nenna aldrei að hlusta og þykjast vita allt best .
Þessir menn eru annars ágætum flokki sínum sannarlega ekki til neins sérstaks sóma .
Sjálfstæðisflokkurinn mun alveg örugglega ekki ná fjöldafylgi á ný meðan flokksforystan tekur fullt mark á þessari önugu fylkingu .
Svo sannarlega er það engin glæpur að standa gegn aðild Íslands að Evrópusambandinu .
Það eru einfaldlega sjálfsögð mannréttindi .
Og enginn er að halda því fram að þjóðin eigi að ganga að hvaða samningi sem er við sambandið .
En það er engin ástæða til að hafa þolinmæði með því sjónarmiði að ekki megi opna á umræður við sambandið .
Hatursfullur og froðufellandi áróður gegn Evrópusambandinu er einfaldlega kjánlegur .
Og hann verður hreint og beint dapurlegur þegar andstæðingar Evrópusambandsins halda áfram að láta eins og krónan sé ekki vandamál .
Andstæðingar Evrópusambandsins hafa ekki komið með neina raunhæfa lausn í peningamálum þjóðarinnar , eins og þeim ber sannarlega skylda til að gera .
Meðan þeir leggja ekki fram lausnir er ekki hægt að taka mikið mark á þeim .
Það er engu líkara en þessum mönnum þyki alveg sjálfsagt að þjóðin haldi áfram að láta krónuna kúga sig og taki því sem sjálfsögðum hlut að vera fangi ónýts gjaldmiðils .
Afturhaldshópar í þessu landi tala alltof oft eins og Íslendingar séu svo sérstakrar gerðar að um þá gildi ekki sömu lögmál og um helstu nágrannaþjóðir .
Þess vegna eiga Íslendingar til dæmis að hafa hæstu vexti í heimi og lifa við hátt matarverð án þess að kvarta .
Þjóðinni er sagt að það sé vissulega erfitt að vera Íslendingur en það sé líka svo stórkostlega merkilegt hlutskipti að þjóðin eigi að færa alls kyns fórnir til að halda þessari sérstöðu sinni .
Er ekki kominn tími til að Íslendingar hætti að hlusta á þetta afturhaldsstagl og krefjist þess að fá að lifa eins og nútímamanneskjur í samfélagi við aðrar þjóðir en ekki eins og einangraðir forngripir ? kolbrun@mbl.is Kolbrún Bergþórsdóttir 