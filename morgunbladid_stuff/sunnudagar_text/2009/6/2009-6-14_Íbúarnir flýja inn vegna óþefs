Eftir Ingibjörgu Báru Sveinsdóttur ingibjorg@mbl.is ÍBÚAR í Leirvogstungu í Mosfellsbæ hafa flúið inn úr görðum sínum og lokað gluggum vegna óþefs frá urðunarstaðnum í Álfsnesi , að sögn Þrastar Jóns Sigurðssonar , formanns íbúasamtakanna í hverfinu .
" Ég hef einnig heyrt þess dæmi að grillveislur hafi verið færðar annað vegna lyktarinnar , " segir Þröstur sem tekur fram að það sé helst í vestlægum áttum eða þegar stillur eru sem lyktina leggi yfir hverfið .
Þröstur byggði í Leirvogstungu árið 2007 en þá varð hann sjaldan var við óþef .
" Þetta var hins vegar mjög slæmt í fyrrasumar .
Það fer eftir vindáttum hvar þetta pirrar Mosfellinga mest .
Þetta finnst ekki bara í okkar hverfi .
Við vitum að menn hafa kvartað undan lykt annars staðar en ég trúi því ekki að þetta sé lykt sem menn sætta sig við til lengri tíma eða eru orðnir vanir .
Lyktina leggur yfir golfvöllinn , hestahverfið og íbúðahverfi ofan við golfvöllinn .
" Þröstur tekur það fram að forsvarsmenn Sorpu og Mosfellsbæjar hafi tekið vel á móti félögum í íbúasamtökum Leirvogstungu .
, , Þeir vilja vinna með okkur en ekki á móti en það verður að finna farsæla lausn .
" Að sögn Þrastar hafa nokkrar hugmyndir verið nefndar , meðal annars sú að úða ilmefnum við hauginn til þess að útiloka lyktarmengun frá honum .
" Þetta er eitthvað sem þekkist erlendis frá , " segir hann .
Í hnotskurn » Til urðunarstaðar Sorpu í Álfsnesi eru að meðaltali flutt 500 til 550 tonn á dag af bögguðu húsa- og iðnaðarsorpi , að því er segir á vefnum sorpa.is .
Þangað eru einnig flutt um 150 tonn á dag af óbagganlegu sorpi .
» Sorpbaggarnir eru fluttir frá móttökustöðinni í Gufunesi á sérstökum vögnum .
» Starfseminni er skipt í þrjá meginhluta , það er urðun , moltugerð og söfnun gass sem myndast í haugnum .
