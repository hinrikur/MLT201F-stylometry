Alfreð Guðmundsson fæddist í Hafnarfirði 1. ágúst 1946 .
Hann andaðist í Vikersund í Noregi 20. maí 2009 og fór útför hans fram frá Hafnarfjarðarkirkju 5. júní .
Alfreð Guðmundsson mágur minn og vinur er látinn .
Alls óvænt var hann hrifinn brott úr þessum heimi frá miklum áformum .
Hann var í miðjum klíðum að byggja upp hótelrekstur á Filippseyjum með eiginkonu sinni , kunni vel við sig í sólarhitanum og átti þar fjölda vina .
Alli var bjartsýnn og hamingjusamur í fermingarveislu hjá okkur um páskana og er það góð minning .
Hann vildi að við kæmum sem fyrst í heimsókn og fyrir hans tilstuðlan hlaut dóttir okkar þar hlýjar móttökur fyrr í vetur .
Alli var maður breytinga og átaka , óragur að takast á við ný og spennandi , allt að því óhefðbundin , verkefni .
Honum leið aldrei betur en þegar hann stóð í framkvæmdum .
Hann hafði hrifist af asískum vörum , flutt þær til Íslands og selt í verslunum sínum .
Einnig seldi hann fisk út til Asíulanda .
Leiðir okkar Alla lágu saman þegar hann var að fara sinn fyrsta túr sem bátsmaður á togaranum Bjarna Benediktssyni , en ég var háseti í sumarvinnu á hans vakt .
Ég fann að hann var dálítið spenntur að taka við svo erfiðu ábyrgðarstarfi og vildi greinilega standa sig , sem hann og gerði .
Hann var sterkur , snar í snúningum , djarfur , kunni vel til verka á dekkinu og var okkur strákunum góð fyrirmynd við sjómannsstörfin .
Hann var afbragðs netagerðarmaður og hafði næman skilning á trollinu .
Mér er enn minnisstætt er hann útskýrði fyrir mér á mjög lifandi hátt hvernig sérhver hluti trollsins hegðaði sér á sjávarbotni og hvers bæri að gæta svo ekkert truflaði það .
Það kom því ekki á óvart að Alli gerði síðar merkar endurbætur á uppbyggingu trollsins , sem hann framleiddi í eigin netaverkstæði og seldi víða um land .
Í landlegunni bauð Alli mér á Hringbrautina að hitta móður sína Sillu sem var honum afar kær .
Ég vissi ekki þá að ég ætti síðar eftir að venja komur mínar á það góða heimili .
Í næsta veiðitúr slasaðist Alli alvarlega og féll það í minn hlut sem læknastúdent að annast hann og hafa samskipti við lækna í landi þar til hann kæmist á sjúkrahús .
Höfðu afleiðingar slyssins slæm áhrif á hann , en með miklum karakterstyrk tókst honum að fóta sig í tilverunni á ný .
Alli var margfróður og lífsreyndur og gat skýrt frá flóknum hlutum ljóst og sannfærandi .
Hann var tilfinninganæmur og kappsfullur , á vissan hátt hugsjónamaður , með heiðarleika og réttsýni að leiðarljósi .
Hann var tilbúinn að berjast , tók virkan þátt í stofnun stjórnmálahreyfingar og gerðist kosningastjóri .
Eftir að við Alli bundumst fjölskylduböndum höfum við átt ótal skemmtilegar samverustundir .
Það var ekki lognmolla yfir Alla , þvert á móti vissi maður vel af nærveru hans .
Hann var fljótur í ferðum , kallaður " Alli á pedalanum " eftir að hafa ekið alla Evrópu á einni viku .
Á vissan hátt má segja að Alli hafi lifað hratt og upplifað meira en margur gerir á langri ævi .
Nú hverfur hann aftur til foreldra sinna sem hann mat svo mikils .
Ég kveð góðan vin með söknuði og sendi samúðarkveðjur til eiginkonu hans , barna og barnabarna sem eiga um sárt að binda .
Megi góður guð styrkja þau og blessa .
Atli Ólason .
Kveðja frá FH Þegar við FH-ingar fréttum lát Alfreðs Guðmundssonar hvarflaði hugurinn nokkur ár aftur í tímann .
Allt frá því að nokkrir strákar í FH létu sig dreyma um að eiga alvöru fótboltalið hafa ýmsir lagt hönd á plóg til að gera þann draum að veruleika .
Það var býsna grýtt leið og tók áratugi .
Þá var nauðsynlegt að eiga kraftakarla sem létu hlutina gerast með dugnaði og áræði .
Einn af þeim var Alfreð Guðmundsson .
Alli sat í stjórn knattspyrnudeildar FH á árunum 1988 til 1993 .
Hann var maður sem gerði hlutina og miklaði lítt fyrir sér þótt hindranir væru framundan .
Þeir sem setið hafa í slíkum stjórnum þekkja þungan rekstur íþróttafélaga og eftir á furða menn sig stundum á hvernig hlutirnir gengu upp .
Alli var athafnamaður og hamhleypa og þeirra eiginleika naut FH í ríkum mæli .
Þótt Alli byggi erlendis hin síðari ár fylgdist hann grannt með stöðunni í Kaplakrika og gladdist mjög yfir velgengni síðustu ára .
Sú velgengni er ekki sjálfgefin og gott að minnast þess að fyrir störf manna eins og Alfreðs Guðmundssonar hefur FH orðið það sem það er í dag .
Við FH-ingar söknum vinar í stað og þökkum störf Alfreðs fyrir FH um leið og við sendum öllum aðstandendum hans okkar innilegustu samúðarkveðjur .
Viðar Halldórsson , formaður FH .
