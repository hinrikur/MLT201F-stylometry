NÚ er minn ástkæri Jay Leno farinn af Skjá Einum og í hans stað komnir galgopar að nafni Penn og Teller en þeir stýra þættinum Nautaskít eða Bullshit .
Um er að ræða fyrrverandi töframenn sem hafa einsett sér að fletta ofan af hvers kyns rugli og þrugli og hafa feng shui-fræðingar , Biblían , umhverfissinnar , geimverufélög o.fl. fengið að kenna á sannleiksást þeirra félaga .
Félagsmenn í Vantrú og uppreigðir rökhyggjumenn hafa að sjálfsögðu hoppað hæð sína í loft upp yfir þáttunum og sitja væntanlega límdir við skjáinn hvert vikukvöld .
En vitið þið , það er eitthvað við þessa þætti sem fer í taugarnar á mér .
Hvernig á ég að orða það ; af hverju má maður ekki gæla við barnslega trú á geimverum í friði ? Þessi óþolandi rökvísivæðing Vesturlanda , þar sem allt þarf að vera rúðustrikað , pirrar mig .
Auk þess eru þættirnir skringilega móðursýkislegir , rökhyggjubræðurnir fara oft og iðulega eftir ódýrum , smekklausum leiðum til að " fletta ofan af " fólki og það er auðsýnilegt að sjálfir sveigja þeir og beygja frá sannleikanum í ýmsum tilvikum til að koma skilaboðunum í höfn .
Kannski er spurning hvort Penn og Teller fari sem fyrst í mikilvægt verkefni ; að afhjúpa sjálfa sig .
Arnar Eggert Thoroddsen 