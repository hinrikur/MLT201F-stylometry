Eftir Pétur Blöndal pebl@mbl.is Þ egar skýrsla OECD , Efnahags- og framfarastofnunar Evrópu , kom út í vikunni kom fram að endurreisn bankakerfisins væri forsenda viðreisnar efnahagslífsins á Íslandi .
Nú er þess beðið innan bankakerfisins að gengið verði frá mati á verðmætum þeirra eigna sem fluttar voru yfir í nýju bankana úr gömlu bönkunum .
En vandinn er þó mun víðfeðmari og felst í misvægi í gjaldeyrisjöfnuði bankanna , neikvæðum vaxtamismun , verðtryggingarójafnvægi og verðmatsóvissu , sem getur orðið veruleg fjárhagsleg byrði fyrir almenning og atvinnulíf í framtíðinni .
Bankar í öndunarvél ? Skuldahliðin á efnahagsreikningi nýju bankanna er að uppistöðu til innstæður sem færðar voru úr gömlu bönkunum , nánast alfarið í krónum .
Auk þess færist eigið fé bankans skuldamegin og myndar eiginfjárhlutfall , sem er að minnsta kosti 8% , og hækkar eftir því sem áhættan er meiri .
Skuldir bankanna í erlendri mynt urðu hinsvegar eftir í gömlu bönkunum , en þær voru að mestu við erlendar bankastofnanir og skuldabréf sem keypt voru af erlendum bönkum og sjóðum .
Eignahliðin á efnahagsreikningi nýju bankanna er aftur á móti að mestu í erlendri mynt , eða um 60% , og eru það einkum lán til íslenskra fyrirtækja , auk bílalána og fasteignalána til almennings .
Þetta misvægi innlendrar og erlendrar myntar veldur gengisáhættu í efnahag bankanna .
Ef gengið styrkist rýrna eignirnar en skuldir standa í stað , sem þýðir að tap myndast .
Það sýnir vel áhættuna við gjaldeyrisójöfnuðinn , að ef gengið er út frá 10% eiginfjárhlutfalli bankanna og að gengi krónunnar styrkist um 15% , þá minnkar verðgildi bankans um 10,5% , sem þýðir að eigið fé hverfur og þar með framlag ríkisins til bankanna .
Í því felast því gríðarlegir hagsmunir fyrir skattgreiðendur að rétt sé á málum haldið við gerð hins nýja bankakerfis .
Þetta er ekki síst varhugavert , þar sem gengi krónunnar er nærri sögulegu lágmarki og líklegt að gengi hennar eigi eftir að styrkjast í framtíðinni , jafnvel til muna .
Það er því ekki hægt að fjármagna bankana og " koma þeim úr öndunarvélinni " , eins og það er orðað , fyrr en búið er að jafna hlutfall erlendra eigna á móti erlendum skuldum .
Sett var á laggirnar nefnd í tíð fyrri ríkisstjórnar , sem falið var að koma með tillögur um úrbætur í þessum efnum , og þá var stefnt að því að laga gjaldeyrisójöfnuðinn áður en gengið væri frá stofnefnahagsreikningi bankanna .
En samkvæmt heimildum hefur verið fallið frá því .
Nú er stefnt að því að ljúka fyrst samningaviðræðum fjármálaráðuneytisins og kröfuhafa gömlu bankanna um verðmat á eignum sem fluttar hafa verið yfir í nýju bankanna .
Í framhaldi af því stendur til að glíma við önnur vandamál sem steðja að bankakerfinu .
Eins og einn bankamaður kemst að orði : " Svo dílum við við þetta .
" Neikvæður vaxtamunur Annað vandamál sem grefur undan nýju bönkunum er óhagstæður vaxtajöfnuður .
Eins og áður segir er um 60% af eignum bankanna í erlendri mynt og bera þær aðeins um 3-4% vexti .
Vaxtagjöld nýju bankanna eru hinsvegar jöfn innlánsvöxtum sem hafa allt þar til nýverið tekið mið af stýrivöxtum Seðlabankans , sem eru um 12% .
Undanfarið hafa ríkisbankarnir gripið til þess að lækka innlánsvexti til þess að draga úr neikvæðum vaxtamun af þessum völdum .
Þá er um 30% eigna nýju bankanna í krónum , sem eru að mestu verðtryggð lán til langs tíma .
Tekjur af þeim felast því í um 5% vöxtum og verðbótum sem miðast við verðbólgu .
Verðbólgan hefur verið há um nokkurt skeið og það hefur dregið úr neikvæðum vaxtamun .
En ef hún hjaðnar , eins og þróunin var á fyrri hluta ársins , en vaxtastigið helst hátt á sama tíma , þá getur það ýtt enn frekar undir neikvæðan vaxtamun .
Áætlað hefur verið að neikvæður vaxtamunur bankanna geti numið allt að 5-7% á mánuði , en samkvæmt heimildum innan úr bankakerfinu er sú tala nokkuð lægri .
En ekki þarf mikinn vaxtamun til þess að valda miklum búsifjum .
Ef bönkunum blæðir um 5 milljörðum á mánuði , þá jafngildir það 6% halla á ríkissjóði .
Nokkrir viðmælenda telja að gríðarlegt uppsafnað tap sé í bankakerfinu vegna vaxtamunarins .
Af þessum sökum er skiljanlegt að stjórnvöld vilji lækka vexti hratt , en Alþjóðagjaldeyrissjóðurinn hefur verið andsnúinn því .
Svein Harald Øygard seðlabankastjóri sagði á blaðamannafundi þegar stýrivextir voru lækkaðir um 1% í júníbyrjun að peningastefnunefndin þyrfti að sjá frekari vísbendingar um aukið aðhald hins opinbera áður en frekari ákvarðanir yrðu teknar í peningamálum .
Hann benti á að mikilvægara væri að koma jafnvægi á krónuna , þar sem margir væru með lán í erlendri mynt , og sagði jafnframt að það hefði " aldrei staðið til að fara með vexti nálægt evrópskum vöxtum , því þá þyrftum við að snarhækka þá aftur þegar höftunum yrði aflétt .
" Þar stendur hnífurinn í kúnni Ef nýju bönkunum blæðir með þessum hætti , má telja víst að tapið lendi á ríkinu , því það eykur þörf bankanna fyrir endurfjármögnun sem er ærin fyrir .
Og eftir því sem nýju bankarnir tapa meira á neikvæðum vaxtamun og gjaldeyrisáhættu , þeim mun meira eigið fé þarf að setja inn í þá .
Á það er þó bent , að enn eigi eftir að ganga frá samningum við kröfuhafa gömlu bankanna um verðmat á eignum sem fluttar eru yfir í nýju bankana .
Í þeim samningum verði að gera kröfu um ákveðna arðsemi og taka aukinn fjármagnskostnað með í reikninginn , sem komi til lækkunar á verðinu .
Enda sé ekki eðlilegt að það lendi á íslensku þjóðinni að borga brúsann .
" Það á eftir að semja um þetta , " segir bankamaður .
" Þar stendur hnífurinn í kúnni .
" Fram hefur komið hjá bankastjórum nýju bankanna að þar sé til nóg af lausafé .
Ástæðan fyrir því er sú að sparnaður almennings og lífeyrissjóðanna er meira og minna geymdur sem innistæður í nýju bönkunum , sem aftur geyma krónurnar í Seðlabankanum .
Það má segja að krónurnar séu læstar inni , því bannað er að kaupa gjaldeyri , nema uppfyllt séu skilyrði í gjaldeyrishöftunum , og markaður með hlutabréf hefur dregist saman vegna óvissu .
Auk þess er engin eftirspurn hjá atvinnulífinu eftir lánum með vöxtum sem bera tveggja stafa tölu .
Eitt vandamálið enn við stofnefnahag bankanna er aðferðafræðin sem fylgt var við verðmat á eignum sem fluttar voru úr gömlu bönkunum yfir í þá nýju .
Þar var gengið út frá svonefndu " gangvirði " af hálfu Fjármálaeftirlitsins , en í því fólst að gengið væri út frá því að ekki þyrfti að losa eignir í bráð né með nauðungarsölu .
En slíkt mat leiðir ekki aðeins til hærra verðmats en ella , samkvæmt því sem fram kemur hjá Fjármálaeftirlitinu sjálfu , heldur stenst það ekki alþjóðlega reikningsskilastaðla .
Verðmæti eignanna sem fluttar hafa verið yfir í nýju bankana er mjög á reiki .
Það sýnir vel hversu " fljótandi " það er , að útlánum með mikilli tapáhættu hefur í sumum tilfellum verið " skilað " aftur í gömlu bankana .
Á það er bent að verðmatið fer einfaldlega eftir því hvaða forsendur menn gefa sér og að ekkert sé fast í hendi .
Nýju bankarnir hafi gert eigið mat á því hvers virði eignirnar eru og vinni eftir því , en það vanti fjármagnsmarkað til að geta varið stöður eða komið í veg fyrir gjaldeyris- eða vaxtaáhættu .
" Öll þessi óvissa hefur auðvitað gert okkur mun erfiðara fyrir , " sagði Árni Tómasson , formaður skilanefndar Glitnis , í viðtali í Morgunblaðinu í vikunni .
" Við erum því að reyna að vinna úr þessari stöðu , að ná samkomulagi með leiðréttingarákvæði í uppgjörinu sem gera okkur kleift að leiðrétta það eftir því hvernig hlutirnir þróast .
Það er ofboðslega mikil óvissa um matið .
Það er því miður staðreynd málsins .
" Nokkrar leiðir hafa komið til skoðunar til lausnar á gjaldeyrisójöfnuðinum í bönkunum .
Sú leið sem flestir nefna er að fá viðskiptavini , einstaklinga og fyrirtæki , sem skulda í erlendri mynt í bönkunum , til að skipta lánunum yfir í krónur .
Það á þó vitaskuld ekki við þá viðskiptavini sem eru einnig með tekjur í erlendri mynt , svo sem sjávarútvegsfyrirtæki og önnur útflutningsfyrirtæki , enda æskilegt að tekjur og gjöld séu í sömu mynt .
" Með einum eða öðrum hætti þurfa bankarnir hinsvegar að fá viðskiptavini til að skuldbreyta yfir í krónur , " að sögn heimildarmanns úr bankakerfinu , og er það að hans mati " risastóra pólitíska spurningin " .
Enda var ástæðan fyrir því , að margir lántakendur fóru þá leið að taka lán í erlendri mynt til að byrja með , sú að vextirnir voru lægri og gengið var út frá því að gengissveiflurnar jöfnuðust út yfir langt tímabil .
Ef þeir verða " þvingaðir " yfir í krónur á versta tíma , þegar gengi krónunnar er nálægt sögulegu lágmarki , þá eru allar forsendur brostnar fyrir upphaflega gjörningnum .
Þeir þyrftu því að taka á sig mikið gengistap og í ofanálag fara inn í mun óhagstæðara vaxtaumhverfi .
Borgarastyrjöld í landinu Sú útfærsla hefur verið til skoðunar er að lántakendum verði " ýtt " yfir í krónur þegar vextir koma til endurskoðunar , sem í flestum tilfellum er á fimm ára fresti .
Annars verði fjármagnskostnaðinum ýtt inn í erlendu vextina , sem gæti numið 10% álagi á grunnvexti .
" Landslagið er gjörbreytt , " segir bankamaður um þessa leið .
" Fjármögnunarkostnaður hefur hækkað , sem þýðir að álagið hækkar , nema menn finni aðra uppsprettu fjármagns .
Það þarf engan geimvísindamann til að reikna það út .
" Einn viðmælandi blaðsins komst svo að orði , að ástæðan fyrir því að þessi leið var ekki tilkynnt fyrir kosningar , væri sú að þá hefði orðið borgarastyrjöld í landinu .
Og stóri ókosturinn við tillöguna er einmitt hversu skammt hún nær , því víst er að margir munu kikna undan slíkri hækkun á vaxtakostnaði og afborgunum – ekki síst eftir það sem á undan er gengið .
Samkvæmt heimildum hefur því einnig verið til skoðunar að bjóða þeim sem skulda í erlendri mynt að flytja sig yfir í krónur en að fjármagnskostnaður haldist sá sami , þ.e. afborganir verði þær sömu eftir sem áður .
Það myndi þá fela í sér lækkun á höfuðstól lánanna sem því nemur eða að fólk greiði sömu vexti og það greiddi af erlendu lánunum .
Þetta kæmi út á eitt fyrir nýju bankana , sem fengju sömu tekjur af útlánunum og áður .
En áhættunni vegna misvægis í gjaldeyrisjöfnuði væri eytt , auk þess sem komið væri til móts við hóp sem hefur tapað miklu vegna bankahrunsins .
Lögð er áhersla á að jafnræðis verði að gæta í slíkum aðgerðum .
En þegar hafi verið komið til móts við fjármagnseigendur með því að tryggja innistæður þeirra .
Þeir sem skuldi í erlendri mynt hafa hinsvegar orðið verst úti í bankahruninu .
" Það halda margir að þessi hugmynd feli í sér að verið sé að gefa afslátt með því að færa niður höfuðstólinn , " segir heimildarmaður innan bankakerfisins .
" En það er aðeins verið að myntbreyta láni , þannig að höfuðstóllinn verði lægri en vaxtabyrðin hærri .
Afborganirnar breytast ekkert við það .
" Forsendan fyrir því að hægt sé að koma til móts við þá sem skulda í erlendri mynt með þessum hætti er sú að búið sé að semja við kröfuhafa gömlu bankanna .
" Við verðum að vita á hvaða verði við keyptum lánið .
" Ekki óskaplega mikill áhugi Enn einn möguleikinn sem er til skoðunar er sá að eiginfjárhlutinn í nýju bönkunum verði í erlendri mynt , til þess að draga úr gengisáhættunni , en ljóst er þó að það myndi duga skammt .
Þá yrði farin sú leið að fá inn fjármögnun í erlendri mynt .
Einnig hefur verið rætt að sameina aftur gömlu og nýju bankana , en það myndi þó ekki duga til að leysa vandann , því gengisáhættan yrði eftir sem áður til staðar .
Kröfuhafar gömlu bankanna hafa heldur ekki sýnt því mikinn áhuga eins og nýverið kom fram í máli Indriða Þorlákssonar , aðstoðarmanns fjármálaráðherra , sem sagði á sinn hógværa hátt : " Það hefur ekki verið óskaplega mikill áhugi hjá erlendu kröfuhöfunum að taka yfir bankana .
" Hvaða leið sem farin verður við endurreisn íslensks bankakerfis , þá er ljóst að nýir bankar þurfa að vera starfhæfir .
" Í því felst óhjákvæmilega að þeir uppfylli lágmarks arðsemiskröfur , " segir viðmælandi úr bankakerfinu – eins og það sé sjálfgefið .
385.000.000.000 Í efnahagsáætlun stjórnvalda og Alþjóðagjaldeyrissjóðsins var gert ráð fyrir að eiginfjárframlag ríkisins yrði 385 milljarðar króna en sú upphæð hefur eitthvað lækkað .
40% Samkvæmt mati Wyman voru um 40% af eignum nýju bankanna þriggja flokkaðar sem slæm lán , sem þýðir að þau hafa verið lengur en 90 daga í vanskilum .
179,18 Miðgengi evrunnar þegar markaðir voru lokaðir á föstudag .
60% Áætlað er að um 60% af eignum nýju bankanna séu í erlendri mynt og gefi því aðeins 3-4% ávöxtun .
280-300% Heildarskuldir hjóna og sambúðarfólks 35 ára og yngri eru á bilinu 280% til 300% af ráðstöfunartekjum og þar af eru íbúðarskuldir um eða yfir 200% .
Óvissa um verðmat eigna Nú er beðið eftir því að gengið verði frá verðmati á eignum sem fluttar voru úr gömlu bönkunum yfir í þá nýju , en þær koma til mótvægis við þær skuldbindingar sem felast í innstæðum í nýju bönkunum .
Fjármálaeftirlitið tók ákvörðun um hvaða eignir færu yfir í nýju bankana eftir hrunið síðasta haust , en þeirri reglu var meðal annars fylgt að eignir sem ekki tengdust Íslandi yrðu eftir .
Deloitte var svo falið að verðmeta eignirnar og átti að byggja stofnefnahagsreikning bankanna á þeim grunni , en ráðgjafarfyrirtækinu Oliver Wyman var falið að fara yfir það mat .
Verðmatið sem Deloitte skilaði loks af sér 22. apríl er hinsvegar ekki föst tala , heldur er matið á ákveðnu verðmætabili .
" Á milli hæsta og lægsta mats er himinn og haf , " eins og einn bankamaður komst að orði .
Ekki hefur enn verið ákveðið hvernig leyst verður úr þeirri stöðu , en viðræður standa yfir við kröfuhafa gömlu bankanna af hálfu fjármálaráðuneytisins og er gengið út frá því að niðurstöður liggi fyrir 17. júlí .
Ýmsar leiðir hafa verið nefndar .
Sjálfstæðismenn hafa lagt til að skuldabréfið sem lagt verði í gömlu bankana verði með afleiðu , þannig að áhættan sitji áfram hjá kröfuhöfunum og þeir hafi hagsmuni af því að vel gangi .
Ljóst er að eignirnar verða keyptar með afföllum .
Og samkvæmt heimildum er vilji til þess innan bankanna og þykir sjálfsagt , að gerð verði ávöxtunarkrafa til eignanna , sem tryggi arðsemi og standi undir fjármagnskostnaði , sem vaxið hefur gríðarlega á undanförnum misserum .
Seðlabankinn strikaður út fyrir Fjármálaeftirlitið Ekki var farið að ráðgjöf J.P .
Morgan sem fór fram á að bera ekki ábyrgð Ráðgjafar frá JP Morgan bentu á að tilfærsla eigna úr gömlu bönkunum í þá nýju skapaði allskyns tæknileg vandamál í nýju bönkunum og yrði til þess að kröfuhöfum fyndust þeir sviknir .
Þetta kom fram á fundi í forsætisráðuneytinu í október , þar sem meðal annars voru viðstaddir ráðherrar þáverandi ríkisstjórnar , samkvæmt heimildum Morgunblaðsins .
Þeir lögðu áherslu á að afstaða erlendra kröfuhafa yrði höfð í huga þegar stofnað yrði til nýju bankanna , því erfitt væri að bæta úr því eftir á .
En ekki var farið að þeim ráðum þegar skipting milli nýju og gömlu bankanna var framkvæmd .
Neyðarlögum breytt Fyrstu drög að neyðarlögunum voru samin árið 2006 sem liður í viðlagaæfingu vegna þeirra þrenginga sem bankakerfið hafði gengið í gegnum , en að því komu starfsmenn ráðuneyta og Fjármálaeftirlitsins .
Dustað var rykið af þeim tillögum í aðdraganda bankahrunsins í fyrra , dagana áður en Glitnir var yfirtekinn á grundvelli neyðarlaganna .
Samkvæmt heimildum voru drögin útfærð á töflufundi aðfaranótt 6. október með mörgum starfsmanna Fjármálaeftirlitsins , fulltrúa fjármálaráðuneytisins , Seðlabankans og forsætisráðuneytisins , sem og utanaðkomandi ráðgjöfum frá JP Morgan , sem á þeim tíma var Seðlabankanum til ráðuneytis .
Þar var teiknað upp hvernig flytja mætti innstæður og eignir á milli nýju og gömlu bankanna og kom hugmyndin frá JP Morgan um að skuldabréf færi í staðinn til gömlu bankanna .
Fram kemur í nýútkominni bók Guðna Th. Jóhannessonar að síðustu lagagreinarnar í neyðarlögunum muni " hafa verið samdar í Fjármálaeftirlitinu og viðskiptaráðuneytinu um nóttina eða snemma næsta dags [ mánudaginn 6. október sem þau voru lögð fram og samþykkt á Alþingi ] .
" Þá var Jón Sigurðsson stjórnarformaður Fjármálaeftirlitsins og Björgvin G. Sigurðsson viðskiptaráðherra .
Samkvæmt heimildum fólust breytingarnar á síðustu metrunum í því , að nánast alls staðar þar sem Seðlabankinn kom við sögu í neyðarlögunum var nafn hans strikað út , og nafn Fjármálaeftirlitsins sett í staðinn .
Það varð því hlutverk Fjármálaeftirlitsins en ekki Seðlabankans að stofna skilanefndirnar sem var falið að reka gömlu bankana , þvert ofan í það sem áður hafði verið lagt upp með – eftirlitsaðilinn skipaði nefndirnar sem hann átti að hafa eftirlit með .
J.P .
Morgan hafði verið Seðlabankanum og ríkisstjórninni til ráðgjafar og fram kemur í Hruninu að það hafi verið einn fulltrúi þessa alþjóðlega fjármálarisa , sem færði ráðherrunum " heim sanninn um það að þeir yrðu að búa sig undir fall bankakerfisins , að hluta eða jafnvel í heild sinni .
" Heimildir Morgunblaðsins herma , að vegna þeirra vinnubragða sem viðhöfð voru við uppskiptingu bankanna hafi JP Morgan farið fram á vottorð frá Seðlabankanum um að ákvarðanir Fjármálaeftirlitsins væru þeim óviðkomandi .
Slíkt vottorð var aldrei veitt .
Tillögur JP Morgan voru lagðar fram á fundi með ríkisstjórninni um miðjan október og fólust í því að stofnaður yrði nýr banki og ekki fluttar neinar eignir yfir í hann , aðeins innstæður og eitt skuldabréf , sem væri forgangskrafa í þrotabú gamla bankans .
Síðan gæti nýi bankinn starfað eftir þjónustusamningi við gömlu bankana .
Ef þeim ráðum hefði verið fylgt , þá hefði gengisáhættan verið úr sögunni .
Jafnframt var lagt til , að til þess að kröfuhafar gömlu bankanna brygðust ekki ókvæða við , yrðu þeir kallaðir að borðinu og fengnir til að taka þátt í að búa til nýjan banka .
Sú leið var ekki farin og raunin varð sú , að erlendu kröfuhafarnir urðu æfir , meðal annars vegna þess að ríkið leysti til sín eignir , sem í raun voru eignir lánardrottna íslensku bankanna .
Fulltrúar erlendu bankanna voru því frá upphafi þeirrar skoðunar að neyðarlögin hefðu verið " afleikur " vegna þess að " íslenska ríkið hafi leyst til sín eignir sem í raun voru eignir lánardrottna íslensku bankanna og með því að gera íslenskar innstæður að forgangskröfum í þrotabú hefðu þeir mismunað kröfuhöfum gróflega .
" Aðrar heimildir innan úr stjórnkerfinu herma að JP Morgan hafi síðar fallið frá þessari leið , en hún var þó síðar farin í yfirtöku á Straumi .
Ef til vill voru hægari heimatökin þar , því ekki var eins mikið af innstæðum í Straumi , auk þess sem mikil áhersla var lögð á að halda viðskiptabönkunum þremur gangandi .
Seðlabankinn sniðgenginn Daginn eftir að neyðarlögin voru sett , þriðjudaginn 7. október , lagði Geir H. Haarde til á fundi nokkurra ráðherra að þriggja manna stýrihópur yrði skipaður til að hafa yfirumsjón með efnahagsaðgerðum stjórnvalda , að því er fram kemur í Hruninu .
Það áttu að vera fulltrúar forsætisráðuneytis , fjármálaráðuneytis og viðskiptaráðuneytis , og lagði Geir til að Davíð Oddsson yrði formaður hópsins .
Ráðherrar Samfylkingarinnar sem viðstaddir voru báðu um fundarhlé en höfnuðu svo með öllu tillögunni .
Ráðgjafafyrirtækið McKinsey var síðar fengið að borðinu ásamt bresku lögfræðifyrirtæki , og " control tower " var settur upp í Borgartúni , þar sem Ásmundur Stefánsson var settur yfir stýrihóp um viðbrögð við bankahruninu .
Eftir það kom Seðlabankinn ekki að ákvörðunum , forsætisráðuneytið bar ábyrgð á þeim .
Þó má segja að hvergi hafi verið til jafnmikil þekking á kerfinu í heild sinni og í Seðlabankanum .
En það fór ekkert á milli mála á þessum tíma að Davíð Oddsson seðlabankastjóri naut einskis trausts hjá ráðherrum Samfylkingarinnar og kemur það glöggt fram í skeyti Ingibjargar Sólrúnar Gísladóttur , sem birt er í Hruninu , þar sem hún segir að Davíð Oddsson " verði að fara " og að persóna hans " sé allt of fyrirferðarmikil í þeirri atburðarás sem nú gengur yfir " .
Ef til vill var málamiðlun stjórnarflokkanna því sú , að ýta Seðlabankanum til hliðar , til að losna við Davíð Oddsson , en taka Fjármálaeftirlitið að borðinu í staðinn .
Seðlabankanum var meira og minna haldið utan við atburðarásina í október þegar fjármálakerfi landsins fór á hliðina og margt bendir til að það megi rekja til óvildar í garð eins manns .
Eins og það er orðað , þá var nær eina hlutverk Seðlabankans í atburðarásinni að halda greiðslumiðlun við útlönd gangandi .
