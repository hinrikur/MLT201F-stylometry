Ljósmyndir : Árni Sæberg Varðskip Landhelgisgæslunnar , Ægir og Týr , sinna fjölbreyttum verkefnum í landhelgi Íslands en hlutverk Gæslunnar er að standa vörð um fullveldisrétt Íslands á hafsvæðinu í kringum landið og gæta ytri landamæra .
Með öflugri öryggis- og löggæslu , eftirliti , leit og björgun ber Landhelgisgæslunni að stuðla að öryggi sjófarenda , fólksins í landinu og verndun auðlinda með sem bestum og hagkvæmustum hætti .
Kjörorðið " við erum til taks " vísar á breiðum grundvelli til starfsemi Landhelgisgæslunnar í nútíð og framtíð .
Árni Sæberg , ljósmyndari Morgunblaðsins , kynntist lífinu um borð í Ægi af eigin raun á dögunum .
Hann var um borð í tvo sólarhringa og myndaði skipverja að störfum .
Tilefnið var að Kristján Þ. Jónsson skipherra var í sinni seinustu ferð með skipinu en Kristján , sem er 61 árs , hefur verið á varðskipi frá því hann var fjórtán ára , lengst af á Ægi sem var sjósettur árið 1968 .
Að sögn Kristjáns hefur aðbúnaður skipverja batnað til muna frá þeim tíma .
Sem dæmi sá áhöfnin um árabil ekki dagblöðin nema þegar þyrla Gæslunnar hafði tækifæri til að láta þau falla niður til hennar .
Í dag hlaða menn blöðunum einfaldlega niður af netinu á morgni hverjum .
Raunar hefur ákveðinn vélstjóri það verk með höndum og er fyrir vikið aldrei kallaður annað en " blaðberinn " .
Rúm vika er síðan Kristján kom í land og þegar Morgunblaðið heyrði í honum hljóðið fyrir helgi var hann önnum kafinn .
" Það er nóg að gera hjá mér .
Ég er í hörkuvinnu við að passa barn .
" orri@mbl.is 