Söngleikurinn Grease verður frumsýndur í Loftkastalanum á föstudag .
Hann hefur áður verið sýndur hér á landi , en í dag eru rétt 37 ár frá því að hann var fyrst sýndur á Broadway í New York .
Þá var Barry Bostwick í hlutverki töffarans Danny Zuko .
Hann öðlaðist þó meiri frægð sem Brad í söngleiknum Rocky Horror Picture Show árið 1975 og síðar sem borgarstjórinn í sjónvarpsþáttunum Spin City , þar sem Michael J. Fox lék aðstoðarmann hans .
Í fyrstu uppfærslu söngleiksins í London árið 1973 lék hinn óþekkti Richard Gere aðalhlutverkið , en hann hafði verið forfallaleikari í uppfærslunni í New York .
Söngleikurinn hét upphaflega Grease Lightning og var settur á svið í Chicago árið 1971 .
Þar vakti hann athygli leikhúsmanna frá New York , sem gerðu ýmsar endurbætur og settu hann á svið þar í borg í febrúar 1972 .
Hann fékk frábærar viðtökur og framleiðendurnir fluttu hann hið snarasta í Broadhurst-leikhúsið á Broadway .
Eftir fimm mánuði í Broadhurst var söngleikurinn fluttur í Royal-leikhúsið á Broadway og þar voru sýningar í rúm sjö ár .
Loks var Majestic-leikhúsið lagt undir og þar voru síðustu sýningar , af hvorki fleiri né færri en 3.388 .
Jafn vinsæll söngleikur hlaut að verða kvikmyndaður .
John Travolta og Olivia Newton-John gerðu þau Danny og Sandy ódauðleg í myndinni frá 1978 .
Og enn er söngleikurinn settur á svið um allan heim .
Í maí 1994 hófust aftur sýningar á Broadway í New York og urðu alls 1.505 talsins .
Þar stigu margar stjörnur á svið , til dæmis léku þær Brooke Shields og Rosie O ' Donnell hlutverk hinnar frökku Rizzo .
Leikhópurinn ferðaðist um Bandaríkin í nokkur ár og þar sáust á sviði m.a. Debbie Gibson , félagarnir Mickey Dolenz og Davy Jones úr The Monkeys , Mackenzie Phillips og Jasmine Guy , sem áður var þekktust fyrir að leika hina ofursnobbuðu Whitley Gilbert í sjónvarpsþáttunum A Different World .
Fjölmargir aðrir leikarar hafa glímt við hlutverk í Grease .
Patrick Swayze og Treat Williams voru einu sinni Danny og Linda Blair , sem enn er þekktust fyrir hlutverk sitt í Særingamanninum ( The Exorcist ) lék eitt sinn Rizzo .
