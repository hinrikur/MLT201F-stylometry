MÆNUSKAÐI hefur mjög alvarlegar afleiðingar til lífstíðar fyrir einstaklinginn sem hlýtur mænuskaða og fjölskyldu hans .
Afleiðingarnar eru ekki einungis vegna fötlunarinnar sem glíma þarf við , því að félagslegir og fjárhagslegir hagir breytast einnig mikið .
Mænuskaði hefur einnig alvarlegar fjárhagslegar afleiðingar fyrir samfélagið .
Í nýrri rannsókn okkar Herdísar Þórisdóttur sjúkraþjálfara á Grensásdeildinni , endurhæfingardeild Landspítala , skoðuðum við breytingar á tíðni , aldri , kyni , orsökum og alvarleika fötlunar vegna mænuskaða í slysum á 36 ára tímabili frá 1973 til 2008 .
Hverjir fá mænuskaða í slysi ? Sambærilegar erlendar rannsóknir sýna að á hinum Norðurlöndunum er tíðni mænuskaða í slysum milli 10 og 15 á hverja milljón íbúa að meðaltali .
Miðað við fólksfjölda á Íslandi mætti búast við fjórum til fimm nýjum mænusköðum að meðaltali á ári ef tíðnin væri svipuð og á hinum Norðurlöndunum .
Tíðni mænuskaða í slysum hér á landi hefur þó verið mun hærri allt frá árinu 1973 .
Á síðustu fjórum árum var tíðnin meira en helmingi hærri en á hinum Norðurlöndunum eða u.þ.b. 10 á ári að meðaltali sem jafngildir 32 miðað við 1 milljón íbúa .
Flestir mænuskaðaðir í slysum voru karlar en undanfarin 8 ár hefur konum í hópi mænuskaðaðra fjölgað nokkuð .
Langflestir voru innan við fertugt þegar slysið átti sér stað .
Ungir karlar er stærsti áhættuhópurinn .
Tiltölulega fáir einstaklingar yfir sextugt hafa hlotið mænuskaða í slysum en fjöldi þeirra tvöfaldaðist á síðustu 8 árum miðað við hin 28 árin .
Frístundaslysum fjölgar Umferðarslys voru helsta orsök mænuskaða eða í nær helming tilfella .
Oftast var um bílveltu að ræða þar sem ökumaðurinn missti stjórn á bílnum , oft í beygju eða lausamöl .
Því miður hefur meirihluti þeirra sem fengið hafa mænuskaða í bílslysi ekki verið í bílbelti og hafa margir þeirra kastast út úr bílnum í veltunni .
Umferðarslysum sem valda mænuskaða hefur farið hlutfallslega fækkandi sérstaklega þegar tekið er tillit til mikillar fjölgunar bíla á síðustu árum .
Það má að hluta þakka bættu vegakerfi og vonandi einnig almennari notkun bílbelta .
Mótorhjólaslys voru fátíð orsök mænuskaða hér á landi eða einungis sjö á þessum 36 árum en fjögur þeirra gerðust á síðustu 8 árum .
Föll voru önnur algengasta orsök mænuskaða í slysum eða í þriðjungi tilfella .
Fjórðungur þeirra voru vinnuslys , oftast í byggingariðnaði þrátt fyrir að reglur og eftirlit með öryggi í byggingariðnaði hafi batnað verulega .
Nærri helmingur vinnuslysanna áttu sér stað á síðustu 8 árum .
Á þessum árum varð mjög mikill vöxtur í byggingariðnaði sem getur skýrt þessa fjölgun .
Föll voru ein helsta orsök mænuskaða hjá aldurshópnum yfir 60 ára .
Var þá oft um fall úr lítilli hæð að ræða .
Mesta breytingin á orsökum mænuskaða tengist frístundaslysum .
Þau voru 20% af öllum slysunum og helmingur þeirra hefur átt sér stað á síðustu 8 árum .
Stærsti hópur frístundaslysa voru slys við hestamennsku .
Aukinn fjöldi þeirra slysa tengist væntanlega mikilli fjölgun í hestaeign og hestamennsku á undanförnum árum .
Slys í tengslum við vetraríþróttir fylgdu fast á eftir , bæði skíðaslys , snjóþotuslys og vélsleðaslys .
Meðal annarra frístundaslysa sem valdið hafa mænuskaða voru hjólaslys , bæði reiðhjóla- og fjórhjólaslys , dýfingar í grunna laug og sviffluguslys .
Niðurstöður rannsóknar okkar sýndu þannig verulegar breytingar á tíðni , aldri og orsökum mænuskaða í slysum á síðustu 8 árum miðað við hin 28 árin á undan .
Svo virðist sem breyttir lífshættir fólks á Íslandi geti verið einn af orsakaþáttunum fyrir fjölgun slysa sem valda mænuskaða .
Forvarnir eru mikilvægar Þrátt fyrir töluverðar framfarir á sviði rannsókna á mænusköðum á undanförnum árum er enn engin meðferð til sem læknar mænuskaða .
Forvarnir sem beinast að því að draga úr tíðni mænuskaða í slysum eru bráðnauðsynlegar og þjóðhagslega hagkvæmar .
Auk forvarna gegn umferðarslysum er sérstaklega mikilvægt að beina sjónum að forvörnum gegn frístundaslysum og föllum .
Að lokum eru nokkur einföld ráð til að koma í veg fyrir slys sem geta valdið mænuskaða : * Höfum bílbeltið alltaf spennt við akstur , líka í aftursætinu .
* Drögum úr hraðanum við akstur , sérstaklega í beygjum og lausamöl .
* Förum gætilega ef við erum að príla uppi í einhverri hæð til að forðast fall .
* Förum alltaf að öllum öryggisreglum bæði í vinnu og í frístundum .
* Förum gætilega og notum viðeigandi öryggisbúnað við frístundaiðkun .
* Förum hóflega með áfengi – áfengisneysla eykur slysahættu .
Ef þessum einföldu ráðum er fylgt , tekst vonandi að draga úr tíðni mænuskaða í slysum .
Höfundur er yfirsjúkraþjálfari Grensásdeildar , endurhæfingardeildar Landspítala 