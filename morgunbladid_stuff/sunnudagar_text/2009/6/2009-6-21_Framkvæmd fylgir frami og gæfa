HVERNIG má skapa atvinnu ? Hvernig ætlar núverandi ríkisstjórn að skapa þau 6.000 ársverk sem stefnt er að í ríkisstjórnarsáttmálanum ? Hvernig komum við hinum títtnefndu hjólum atvinnulífsins af stað á nýjan leik ? Oft er fátt um svör er stórt er spurt , og virðist sú vera raunin þessa dagana .
Einsýnt er að hjólin margfrægu eiga mjög erfitt með að komast af stað af sjálfsdáðum .
Rafgeymirinn virðist hreinlega tómur og því þarf að gefa start .
En hvernig gefum við hagkerfi start ? Tvennt geta stjórnvöld gert .
Tvennt sem stjórnvöld virðast ekki ætla að gera .
Í það minnsta draga menn lappirnar .
Annars vegar þarf peninga inn í bankakerfið .
Lánsfé þarf að vera til staðar til að koma fyrirtækjum yfir þann erfiða hjalla sem staðið er frammi fyrir .
Í fjármálakrísum er peningainnspýting iðulega sú uppskrift sem beitt er .
Ekki svo mjög gamalt dæmi er frá frændum vorum Svíum .
Þegar kreppti að hjá þeim við upphaf tíunda áratugarins og bankar þar í landi höktu , þá komu stjórnvöld til hjálpar .
Lögðu þau peninga inn í bankana gegn eignaraðild .
Hversu mikla peninga var um að ræða ? U.þ.b. 4% af landsframleiðslu Svíþjóðar á þeim tíma .
Jafngildir tæplega 59 milljörðum króna íslenskra , miðað við okkar landsframleiðslu í fyrra .
Ríkisvaldið hér hefur tekið alla banka yfir sem máli skipta .
Eitthvað virðist hins vegar fara lítið fyrir endurfjármögnun þeirra og greinilegt að nýju bankarnir hafa ekki tök á því að stunda þau lánaviðskipti sem nauðsynleg eru .
Stjórnvöld verða að setja peninga inn í bankakerfið .
Hins vegar þarf ríkið að verða framkvæmdaglaðara en í stefnir .
Nú er nauðsyn .
Ríkið má ekki hætta við framkvæmdir , heldur ætti að auka þær .
Eitt sinn fyrir mörgum árum vann ég sumarlangt með manni sem hóf sinn starfsferil á þriðja áratug síðustu aldar .
Lýsti hann fyrir mér atvinnuástandinu þá .
Hvernig menn stóðu í röðum þar sem einhverja vinnu var að fá .
Óskuðu þeir þess að einhver myndi ekki mæta þann daginn þ.a .
þeir kæmust að í staðinn .
Jafnvel að einhver slasaðist .
Mér þóttu þetta ótrúlegar lýsingar .
" Hvernig leystist atvinnuleysið ? " spurði ég .
" Herinn kom , " var svarið .
Með hernum fylgdu jú alls konar framkvæmir og fullt af störfum .
Herinn þurfti margvíslegar vörur og þjónustu og atvinnulífið fór allt í einu að blómstra .
Atvinnuleysi hvarf og peningahirslur landsmanna fylltust .
Reyndar var það svo að seinni heimsstyrjöldin átti stóran þátt í að koma böndum á kreppuna miklu .
Ekki ætla ég nú að mæla með því að Íslendingar fari í hernað .
En , krepputímar eru ekki rétti tíminn til að draga skyndilega úr öllum framkvæmdum .
Hærri skattar og mikill samdráttur í ríkisútgjöldum draga úr framleiðslu og atvinnu .
Þetta er svo augljóst að ég skammast mín næstum fyrir að skrifa það .
Þessar aðgerðir , eins og núverandi ríkisstjórn ætlar að takast á hendur , dýpka kreppuna .
Þær hjálpa ekki til .
Ástandið verður verra en það er í dag .
Af hverju stefna stjórnvöld að því að ná hallalausum ríkisbúskap árið 2013 ? Auðvitað er göfug hugsun að vilja ekki eyða um efni fram , en miðað við aðstæður er þetta svolítið eins og að kaupa kampavínið til að halda upp á Íslandsmeistaratitilinn þegar æfingatímabilið er að hefjast og allt mótið er eftir .
Komum fyrst hjólunum af stað , náum okkur upp úr kreppunni og förum svo að vinna í að jafna út ríkisfjármálin .
En verðum við ekki þá stórskuldug ? Jú , vafalaust .
En þannig er nú líf okkar flestra .
Við tökum okkur lán fyrir húsnæði og eyðum ævinni í að borga af því láni .
Í kreppu gengur ekki að pakka í vörn .
Við verðum að sækja fram völlinn .
Því framkvæmd fylgir frami og gæfa .
Höfundur er hagfræðingur .
