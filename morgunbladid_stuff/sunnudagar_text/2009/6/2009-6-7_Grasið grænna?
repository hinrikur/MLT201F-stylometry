Eftir Ingvar Örn Ingvarsson ingvarorn@mbl.is Íslenskir námsmenn erlendis hafa ekki farið varhluta af efnahagsástandinu á Íslandi síðastliðna mánuði .
Búast má við að nemar leiti í lakari háskóla á jaðarsvæðum til að vega upp á móti auknum rekstrarkostnaði ef fram heldur sem horfir .
Þetta er óheillavænleg þróun þar sem menntun erlendis í góðum háskólum hefur löngum verið talin hafa mikið hagnýtt gildi fyrir þjóðina .
Margt leiðir til þess að nemar þurfa að endurskoða áform sín ; peningafærslur á milli landa hafa farið aftur á síðustu öld í hraða , margir námsmenn sitja uppi með skuldbindingar á Íslandi , sérstaklega þeir sem hyggjast bíða af sér kreppuna , og svo hefur gengið hrunið með tilheyrandi kostnaði fyrir þá sem lifa af íslenskum krónum í útlöndum .
Námsmenn sem fluttu út til Danmerkur 2004 fengu um það bil 100 danskar krónur fyrir hverjar þúsund íslenskar , en um þessar mundir fást aðeins 42 danskar krónur .
Námslánin eru tengd genginu en ekki dugar það til því til viðbótar hefur verðlag í Danmörku hækkað verulega og auk þess eru sveiflur íslensku krónunnar afar miklar á milli mánaða og því geta nemar sem best lent í því að millifæra mánaðarlega pening til Danmerkur á genginu 19-20 íslenskar krónur fyrir eina danska yfir önnina en svo þegar kemur að útborgun námslána getur gengið verið nær 24 krónum íslenskum fyrir eina danska .
Námsmenn þurfa því að reyna að segja fyrir um gengisbreytingar , hvers útkoma er líklega aðeins óáreiðanlegri en kristallskúluspá , ef ekki á að verða af fleiri þúsundum danskra króna .
Eftir erfitt haust með mjög veikri krónu vegna bankahruns lenda námsmenn mögulega í því að millifæra á sterkara gengi upp úr áramótum og þá getur munað fyrir fjögurra manna fjölskyldu rúmum 200 þúsund íslenskum krónum á því sem fæst úr námslánunum og því sem þegar hefur verið eytt á haustönninni .
Það er því vandlifað fyrir námsmenn um þessar mundir sem líklegast er þó engin nýlunda .
Dýrt , dýrara , dýrast Danmörk er með dýrustu löndum að búa í og ekki mikill eftirbátur Noregs , sem líklega trónir á toppnum eða nálægt honum .
Sem dæmi má nefna að tíu ávextir í poka kosta 25 danskar krónur eða um 600 íslenskar , en kostuðu 2004 ekki nema 100-150 krónur íslenskar .
Þá þurfti einungis að punga út tíu íslenskum krónum fyrir eina danska og tíu stykki af ávöxtum kostuðu þá iðulega 10-15 danskar krónur .
Þetta er um það bil sexföldun á verði reiknað í íslenskum krónum og skiptir þá í heildina litlu þegar námslánin eru reiknuð í dönskum krónum því námslánaskuldirnar verða bara hærri sem því nemur .
Með sanni má segja að 2004 hafi ávextirnir verið ódýrir og íslenska krónan sterk en verðlagið í Danmörku var vissulega hluti af aðdráttaraflinu fyrir námsmenn þegar krónan var hvað sterkust .
Daglegt líf Hingað til hefur verið auðveldast fyrir námsmenn að fara til Danmerkur eða annarra Norðurlanda í nám .
Húsaleiga og annar fastur rekstrarkostnaður er hins vegar orðinn svo gríðarlega hár að líklegt má telja að fólk sjái sér hreinlega ekki fært að hefja nám í þeim skólum sem hingað til hafa verið taldir hvað álitlegastir .
Húsaleiga fyrir fjögurra herbergja íbúð í Álaborg eða Horsens er hæglega um sex þúsund danskar kr. á meðan sambærilegt hús í Árósum kostar nær tíu þúsundum .
Kaupmannahöfn getur svo verið enn dýrari .
Húsaleigubæturnar geta verið í kringum þrjú þúsund og það má vera ljóst að verðlagið hlýtur að ýta fólki frá helstu byggðakjörnum , og þar með kannski þekktustu háskólunum , yfir á jaðarsvæðin þar sem ódýrara er að lifa .
Fram til þessa hafa flestir farið í nám til Norðurlandanna en líklegt er að fólk verði að skoða nám á svæðum þar sem rekstrarkostnaðurinn er lægri , Suður-Ítalíu frekar en Norður-Ítalíu , í sveitahéruðum Þýskalands eða Frakklands frekar en stórborgum í sömu löndum .
Meiri rekstrarkostnaður námsmanna þýðir lakari lífsgæði og meiri einangrun frá Íslandi og því má spyrja sig hvort grasið sé raunverulega grænast í Danmörku þegar háskólanám er skoðað .
Stiklur Námsmenn eru yfirleitt kaffiþyrstir með eindæmum og fyrir þá sem aðhyllast gæði umfram magn er eftirsóknarvert að laga sér espresso-kaffibolla .
Í kaffibúð í miðbæ Álaborgar kostar 250 g kaffipoki fyrir espresso hvorki meira né minna en 65 danskar krónur , eða ríflega 1.500 krónur íslenskar .
Á kaffistað á Íslandi fyrir skömmu fengust 300 grömm fyrir um það bil 600 krónur .
Ef keyptur er cappuccino á staðnum , í stað þess að laga bollann sjálfur heima , kostar lítill bolli 32 danskar krónur eða tæplega 800 íslenskar krónur .
Venjuleg fjölskylduferð í bíó og á pítsustað er orðin dýr í Danmörku .
Þrjár níu tommu pítsur , tvö lítil bjórglös og tvö lítil glös af gosi á pítsustað og 100 grömm af sælgæti í poka , barnatilboð á poppi og gosi fyrir tvo , ein vatnsflaska og ein millistærð af gosi í bíó kostar rúmlega 16.500 íslenskar krónur .
Var þó þriðjudagstilboð í bíó þar sem tveir miðar fást fyrir einn .
Ef ekki væri fyrir tilboðið væri upphæðin yfir 20 þúsund .
Upphæðin er ríflega eitt prósent af námslánum fjögurra manna fjölskyldu sem fer í það sem einhvern tímann hefði verið talin hófleg leið til að skemmta fjölskyldunni .
Námslánin fyrir Danmörku eru þau sömu , hvort sem búið er í miðborg Kaupmannahafnar eða úti á landi .
Það getur hins vegar munað miklu á leiguverði og öðrum rekstrarkostnaði eins og rafmagni og hita .
Þannig kostar 50 fermetra íbúð miðsvæðis í Kaupmannahöfn um sex þúsund danskar krónur á mánuði í leigu með hita en án rafmagns .
Fyrir sama verð fæst íbúð miðsvæðis í Árósum í sömu stærð en þá í nýju húsi .
Í Álaborg fæst hins vegar 120 fm íbúð miðsvæðis eða nálægt háskólanum fyrir sama pening og það jafnvel í nýju húsnæði .
Fjölskyldufólk er því í raun tilneytt að skoða nám annars staðar en í höfuðborgunum .
Erfiðleikar við breyttar aðstæður SKOÐUN Hjördís Jónsdóttir Í samtali við Hjördísi Jónsdóttur , framkvæmdastjóra Sambands íslenskra námsmanna erlendis ( SÍNE ) , kom fram að Íslendingar gætu neyðst til að sækja aðra skóla en þá sem hafa verið vinsælastir til þessa .
" Við höfum enn sem komið er ekki fengið miklar upplýsingar um að fólk velji sér nýja staði til náms .
Mér þykir samt sem áður ekki ólíklegt að þróunin verði sú , þegar litið verður á tölurnar eftir nokkrar vikur .
Þótt þetta sé ekki komið fram núna gæti einmitt vel verið að þetta yrði niðurstaðan .
Fólk er hins vegar þegar í virkilegum vandræðum og það er það sem við heyrum mest um núna , t.d. að fólk sem er nú þegar í námi eigi erfitt með að halda áfram og þá skiptir litlu máli hvort fólk er í námi í Horsens eða Kaupmannahöfn .
Við erum mjög hrædd um að fólk fari að flosna upp úr námi við þessar aðstæður , " segir Hjördís .
Gjörbreyttar forsendur þýða því að nemar geta neyðst til að endurskoða áform sín .
" Norræna ráðherranefndin hefur lagt til hliðar peninga til að styrkja íslenska námsmenn í þessari stöðu , " segir Hjördís en í vikunni var tilkynnt að Íslendingar gætu sótt um framfærslustyrk hjá nefndinni .
" Það er ekki hægt að setja allt á ís vegna ástandsins .
Margir skólar erlendis hafa komið til móts við námsmenn frá Íslandi , t.d. í Bretlandi , og styrkir Norrænu ráðherranefndarinnar skipta líka máli .
" Í dag fer tæplega helmingur íslenskra námsmanna hins vegar til Danmerkur í nám og verður forvitnilegt að sjá hvort einhver brögð verði að því að fólk velji t.d. Svíþjóð fremur en Danmörku vegna kostnaðar , eða aðra fjarlægari staði .
Viðmælandi er framkvæmdastjóri Sambands íslenskra námsmanna erlendis ( SÍNE ) .
