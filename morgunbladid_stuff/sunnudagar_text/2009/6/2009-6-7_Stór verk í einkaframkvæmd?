Eftir Ómar Friðriksson omfr@mbl.is LAGNING Sundabrautar , tvöföldun Suðurlandsvegar og tvöföldun Vesturlandsvegar á Kjalarnesi eru meðal verklegra framkvæmda sem ræddar eru í vinnuhópi samtaka á vinnumarkaði og stjórnvalda .
Þá er bygging hátæknisjúkrahúss og gerð Hvalfjarðarganga og Vaðlaheiðarganga á borðinu í viðræðunum í Karphúsinu .
Skv. heimildum Morgunblaðsins er litið svo á að þessar fjárfestingar gætu átt sér stað í einkaframkvæmd .
Umfang þeirra gæti verið frá 18 til 22 milljarðar á ári .
Enn eru þetta þó eingöngu útfærðar hugmyndir en fljótlega ætti að vera hægt að taka ákvarðanir um hvort í þær verður ráðist .
Þá eru fjölmörg verkefni í orkugeiranum til skoðunar , þó enn sé óvissa um orkuöflunina .
Búðarhálsvirkjun er ein af stærstu framkvæmdum sem horft er til .
Fjárfestingin er áætluð 30 milljarðar og ársverkin 650 til ársins 2012 .
Gagnaver á Norðurlandi og Suðvesturlandi eru til skoðunar ( ársverkin á áttunda hundraðið ) , sólarkísilverksmiðja ( 600 ársverk ) og koltrefjaverksmiðja ( 400 ársverk ) eru sömuleiðis til skoðunar .
Spurningin snýst um fjármögnun , sérstaklega vegna mögulegra framkvæmda orkufyrirtækja .
Fram hefur komið að viðræður eiga sér stað milli lífeyrissjóða og Landsvirkjunar um mögulega aðkomu sjóðanna að fjármögnun Búðarhálsvirkjunar .
Áhersla er lögð á mannaflsfrekar framkvæmdir , s.s. Helguvíkurálver ( 3.300 ársverk ) , stækkun álversins í Straumsvík ( 360 ársverk ) , mögulegar virkjunarframkvæmdir Orkuveitu Reykjavíkur og Hitaveitu Suðurnesja ( 2.500 ársverk ) og sjúkrahús á Landspítalalóðinni ( 898 ársverk ) .
