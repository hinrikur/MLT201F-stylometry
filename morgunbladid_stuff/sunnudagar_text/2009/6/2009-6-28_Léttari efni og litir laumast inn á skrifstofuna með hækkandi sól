Eftir Ásgeir Ingvarsson asgeiri@mbl.is EINS og áður hefur verið fjallað um á síðum Atvinnublaðsins getur rétti klæðnaðurinn skipt miklu fyrir ímynd og árangur í rekstri jafnt sem starfi .
Nú eru heitustu mánuðir sumars að ganga í garð og kallar það oft á nýjar lausnir hjá vel klæddu starfsfólki enda þykir dökkur og efnismikill vinnufatnaður vetrarins iðulega ekki eiga vel við þegar sólin skín sínu skærasta .
" Rétt eins og blómin byrja konur að blómstra þegar sólin hækkar á lofti .
Efnin léttast , bómull verður meira áberandi og við leitum meira í hvítt og bjartari liti , " segir Guðrún Gunnarsdóttir , viðskiptafræðingur og sölumaður hjá Sævari Karli .
" Margar taka fram pils og kjóla , og meiri lífsgleði einkennir klæðaburðinn yfir sumarið .
" Byggt á góðum grunni Að sögn Guðrúnar er erfitt að nefna einhverja eina flík eða aukahlut sem er einkennandi þetta sumar .
Hún segir líka sígildar línur og einfaldleika henta best þegar kemur að vinnuklæðnaði og mælir með að eiga ákveðnar vandaðar grunnflíkur , sem síðan má blanda saman við önnur föt og skrautgripi eftir aðstæðum og tísku : " Svart pils , svartar buxur , hvít skyrta og vandað svart leðurbelti er eitthvað sem konur í atvinnulífinu eru vel settar með að eiga .
Við þetta má nánast endalaust bæta sniðugum fylgihlutum , " segir hún .
" Einnig skiptir máli að eiga góða hælaskó , eins og t.d. skóna frá Prada sem eru svo þægilegir að það mætti ganga á Esjuna í þeim .
" Segir Guðrún ráðlegast að byggja vandaðan fataskáp upp hægt en örugglega : " Að eiga vel valdar , fallegar og vandaðar flíkur þar sem snið og efni undirstrika það besta í fari hvers og eins , " útskýrir hún .
" Góð taska er líka nauðsynleg .
Fallegustu og vönduðustu töskurnar geta verið nokkuð mikil fjárfesting , en rétta taskan getur líka fylgt manni alla ævi .
" Velja evrópsku sumarefnin frekar fyrir frítíma " Menn ættu að eiga inni í skáp a.m.k. ein ljósari jakkaföt til að taka fram á sólskinsdögum yfir sumarið , " segir Pétur Ívarsson , verslunarstjóri Hugo Boss-búðarinnar .
" Þetta geta verið ljósgrá föt eða ljósbrún , og hjálpa til að lífga aðeins upp á vinnudaginn þegar veðrið er gott .
" Að sögn Péturs eru karlmenn , þegar kemur að klæðnaði í vinnunni , oftast bundnir við jakkafötin og langermaskyrturnar allan ársins hring , en yfir sumarið verði efnin öll léttari : " Þá verða fislétt ullarjakkaföt áberandi , en færri virðast vera hrifnir af evrópskum sumarefnum eins og bómull og hör – slík efni kaupa Íslendingar frekar til að nota utan vinnutíma .
" Pétur bendir þó á að herrafatatískan geti verið mjög mismunandi milli vinnustaða : " Flestir halda sig við klassískar bómullarskyrtur allan ársins hring , en í skapandi greinum eins og t.d. á auglýsingastofum , má finna menn sem leyfa sér sumarleg mynstur og liti .
" Kúnstin að velja rétt Kreppan þarf ekki að koma niður á glæsilegum og faglegum klæðaburði og bendir Pétur á að með því að vanda valið og raða saman réttum flíkum sé hægt að vera fallega klæddur við öll tækifæri : " Hingað kom til dæmis um daginn læknir sem var á leið á ráðstefnu en vildi ekki hafa með sér mikinn farangur .
Hann fékk hjá mér einn blazerjakka og út frá honum gátum við spunnið þrjár fallegar samsetningar : Með gallabuxum og pólóbol var hann klár í að rápa um bæinn .
Með gráum buxum , skyrtu og rauðu bindi var hann klæddur fyrir ráðstefnuna og með kakíbuxum og köflóttri skyrtu rétt klæddur til að fara út að borða um kvöldið .
" Glíman við háu hælana Það er algengt vandamál kvenna að þurfa að eiga við slæma háhælaskó .
Þótt þessi fótabúnaður dragi iðulega fram vissan glæsileika eru hælaskór oft ekki þægilegir til lengri tíma .
" Margir vilja halda því fram að hávaxið fólk nái frekar árangri í starfi – það fái frekar vinnuna og að meira mark sé á því tekið , " segir Guðrún .
Hún bætir við að finna megi þægilega og óþægilega hælaskó í öllum verðflokkum og vanda þurfi valið : " Mestu skiptir að skórinn passi vel á fótinn , og til að gera enn þægilegra að ganga í þeim getur verið sniðugt að kaupa gelpúða sem styðja við tábergið .
" Guðrún bendir einnig á að velja þarf skó sem passar líkamslögun hvers og eins : " Yfirleitt klæðir það stórar konur betur að hafa hælinn grófari , en nettari konur verða helst að halda sig við fíngerðari hæla .
" Rétta fatavalið erlendis Á viðskiptaferðalögum skiptir sérstaklega miklu máli að klæða sig við hæfi , svo viðskiptavinurinn fái sem besta mynd af viðsemjanda sínum .
Að velja rétta fatnaðinn getur hins vegar verið vandasamt , enda smekkur manna misjafn milli landa .
Veðurfarið á hverjum stað getur líka verið ákveðin þraut fyrir Íslendinga að kljást við , enda vanir svalara loftslagi .
" Ef stendur til að ganga í augun á Ítala á vörusýningu þá virkar vel að vera í bláum jakkafötum við brúna skó og brúnt belti .
En að fara þannig klæddur á mikilvægan fund í Bretlandi gæti þótt algjört stórslys , " segir Pétur .
" Velja þarf föt í samræmi við áfangastaðinn og ef heimamenn eru allir í dökkum jakkafötum í hitanum verður einfaldlega að klæða sig í samræmi og skilja krumpuðu hörfötin eftir .
" 