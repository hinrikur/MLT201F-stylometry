Eftir Árna Matthíasson arnim@mbl.is Flestir sem dálæti hafa á matseld skemmta sér ekki síður við að lesa um matreiðslu , stundum í leit að innblæstri og nýjum hugmyndum , nú eða bara til að skoða uppskriftir og myndir – eins konar matarklám .
Gríðarleg gróska er á vefnum þegar matur er annars vegar , þar er legíó af vefsíðum sem helgaðar eru mat og matargerð ; síður tímarita sem helguð eru matargerð , sjónvarpsþátta og útvarpsstöðva , en líka eru óteljandi síður einstaklinga sem ýmist eru listakokkar eða vildu gjarnan vera það og svo vefsetur sértrúarsafnaða ( tófúvinafélög og viðlíka ) .
Það er því nánast óðs manns æði að nefna til sögunnar eitt vefsetur eða eina vefsíðu , en við gerum það samt .
Vefsetrið Serious Eats http://www.seriouseats.com / er helgað mat og matreiðslu eins og nafnið gefur til kynna .
Það er eins konar móðurvefur nokkurra annarra vefja ; Serious Eats : New York , sem segir frá matsölustöðum í New York með fréttum og gagnrýni , Slice , sem er helgað flatbökum og birtast ýmsar uppskriftir að slíku fæði og umsagnir um pítsustaði , A Hamburger Today , sem fjallar um þjóðarrétt Bandaríkjamanna , og Photograzing , sem er vefsetur fyrir myndir af mat , þar á meðal myndir sem notendur setja sjálfir inn .
Á Serious Eats er talsvert af uppskriftum , nema hvað , og hægt að dunda sér við að fletta í þeim og spá í hvað maður myndi elda ef tími væri til , en vefsetrið er einnig fín leið til að finna óvenjulegar uppskriftir í gegnum myndasíðuna , Photograzing , því þær myndir sem þar eru vísa yfirleitt á viðkomandi uppskrift , sem er þá kannski á bloggsíðu úti í bæ .
Mín tillaga : Velja einn rétt á dag í viku og ferðast þannig um heiminn .
Annað sem gaman er að skoða á Serious Eats er spjallið , en þar veltir fólk fyrir sér hvernig baka eigi mexíkóskar brownies ( setja smá chili og kanil út í deigið ) , bestu súkkulaðibitakökurnar , hvaða forréttir séu í tísku í Þýskalandi , hvaða leið sé best að fara að hjarta karlmanna ( svar : í gegnum magann ) og svo má lengi telja .
