FÓLKI er mistamt að vera kurteist og tillitssamt og getur það komið í ljós á vinnustaðnum eins og annars staðar .
Hvort sem það er af ásetningi eða af vangá , þá getur alls kyns dónaskapur haft neikvæð áhrif á starfsframann og jafnvel sjálfan rekstur fyrirtækisins .
Tímaritið Forbes hefur gert úttekt á helstu ósiðum fólks þegar kemur að hegðun á vinnustað .
Efst á listanum yfir óæskilega hegðun er hvers kyns mismunun sem , þrátt fyrir margþætta lagalega vernd , margir halda fram að tíðkist enn víða í einhverri mynd .
Hver ekur eins og ljón ? Í öðru sæti lendir glannaakstur , enda skapar það bæði slysahættu og neikvæða strauma ef spanað er til og frá vinnu , hvað þá ef samstarfsfólk er með í för eða ekið um á bíl merktum fyrirtækinu .
Úttektin setur í þriðja sæti þann ósið að hreykja sér af verkum annarra .
Samkvæmt Forbes er fólk á endanum að grafa sína eigin gröf með því að eigna sér hugmyndir annarra eða vinnu , og talið alveg sérstaklega slæmt þegar um er að ræða yfirmann sem eignar sér framlag undirmanna .
Að koma illa fram við þjónustu- og ræstifólk ratar í fjórða sæti .
Forbes segir þetta algengt vandamál og mest lýsandi fyrir innræti gerandans .
Þá er lítið vit í því að styggja fólk sem maður þarf að vinna með og eiga í samskiptum við reglulega , jafnvel daglega .
Vafasamir brandarar Óviðeigandi brandarar þykja sérlega varasamir og rata því í fimmta sæti listans .
Þó svo mörg fyrirtæki leggi mikið á sig til að koma í veg fyrir hverskyns leiðindi og áreitni virðast allt of margir slysast til að grínast á þá vegu að öðrum getur þótt særandi eða móðgandi .
Einnig sjá höfundar úttektarinnar ástæðu til að nefna óreiðu á vinnusvæðinu sem ósið .
Þetta á sérstaklega við ef um er að ræða opið vinnurými sem aðrir þurfa að hafa fyrir augum .
Snyrtilegt skrifborð og skápar sýna samstarfsfólkinu ákveðna virðingu og gefa um leið til kynna fagleg og öguð vinnubrögð .
Eflaust má fella fráganginn í kaffistofunni undir þennan lið .
Á listann ratar einnig sá armi ósiður að misnota bílastæði fatlaðra .
Sumir freistast til að nota þessi bílastæði sem oft standa auð og staðsett næst inngangi hússins , en gera sér kannski ekki grein fyrir bæði þeim mikla óleik sem gerður er þeim sem gætu með réttu þurft að nota stæðið , og svo hvað svona tillitsleysi getur farið ósegjanlega í taugarnar á fólki .
Reykingar bannaðar Reykingar utan afmarkaðra reykingasvæða þykir líka útbreiddur dónaskapur .
Verra er svo að reykja á svæðum sem sérstaklega eru merkt reyklaus .
Að kveikja sér í sígarettu á reyklausu svæði , fyrir framan annað fólk án þess að spyrja hvort reykingarnar ónáði þykir svo bíta höfuðið af skömminni .
Síðast á listanum lendir svo sá slæmi siður að tala í farsímann á meðan á fundi stendur .
Best þykir að slökkva á símanum eða a.m.k. á hringingunni meðan fundurinn stendur yfir nema von sé á símtali sem varðar alveg sérstaklega efni fundarins .
Ergjandi hringitónar magna svo og margfalda áhrif dónaskaparins .
