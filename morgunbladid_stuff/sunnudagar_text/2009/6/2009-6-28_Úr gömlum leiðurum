1. júlí 1979 : " Ríkisfjölmiðlarnir eru alþjóðareign .
Það verður ekki þolað til lengdar að þeim sé beitt sérstaklega til framdráttar einum málstað fremur en öðrum , að þeim sé beitt í þágu einnar ríkisstjórnar en gegn annarri .
Fréttaflutningur hljóðvarps og sjónvarps og þá ekki sízt hljóðvarps hefur oft legið undir þungri gagnrýni .
Fréttaflutningur hljóðvarps var mjög gagnrýndur á tímum þorskastríðsins síðasta .
Fréttaflutningur hljóðvarps lá einnig undir gagnrýni á síðasta ári í sambandi við þau hörðu átök , sem þá fóru fram á vinnumarkaðnum og á hinum pólitíska vettvangi .
Það er kominn tími til , að þeir sem bera ábyrgð á störfum þessara fréttastofa taki þessa gagnrýni alvarlega , líti í eigin barm og spyrji sjálfa sig þeirrar spurningar , hvort ef til vill sé ekki hægt að gera betur og gæta meira jafnræðis í fréttaflutningi en gert er .
" 2. júlí 1989 : " Þegar sagt var frá því á forsíðu Morgunblaðsins , að Ashkenazí ætlaði til Sovétríkjanna , birtist á þeirri sömu síðu frétt þess efnis , að 20.000 hermenn sovéska innanríkisráðuneytisins , sem fer með yfirstjórn KGB , öryggis- og njósnastofnunarinnar , gættu friðar í sovésku Mið-Asíulýðveldunum .
Þar hefur hvað eftir annað komið til blóðugra átaka milli manna af ólíku þjóðerni .
Þessi mikla íhlutun lögreglunnar bendir síður en svo til að undir forystu Míkhaíls Gorbatsjovs hafi skapast friðsamlegt ástand innan Sovétríkjanna .
Lífskjör almennings hafa ekki batnað í réttu hlutfalli við aukið svigrúm menntamanna .
Sovéskur veruleiki er flóknari nú en fyrir aldarfjórðungi .
Hin breytta staða vekur vonir um að frekari skref verði stigin í átt til frjálsræðis .
Óvissan er hins vegar gífuleg og enn vantar mikið á að almenningur njóti til fulls góðs af þeim breytingum sem gera Vladímír Ashkenazí og Þórunni Jóhannsdóttur kleift að láta þann draum rætast að stíga aftur á rússneska grund .
" 