Eftir Ingu Rún Sigurðardóttur ingarun@mbl.is Iðnhönnuðurinn Jón Björnsson fékk í síðasta mánuði styrk úr Hönnunarsjóði Auroru fyrir vasa steypta úr íslenskum sandi .
Jón er búsettur á Höfn í Hornafirði þar sem hann er alinn upp en hann útskrifaðist úr The Design Academy í Eindhoven í Hollandi síðasta vor .
" Ég vissi í raun ekki hvað mig langaði að læra en fann svo að hönnun gæti átt vel við mig enda verkefnin fjölbreytileg , " segir Jón sem hefur ennfremur lokið námi við Iðnskólann í Hafnarfirði .
Iðnhönnun höfðaði til hans , ekki síst það að vera að búa eitthvað til og geta stöðugt fengist við ný verkefni .
" Mér finnst leiðinlegt að vera fastur í einhverju verkefni .
Í hönnuninni get ég sameinað það sem mér finnst skemmtilegast , " segir hann en það höfðaði til hans að " finna þessa tilfinningu að verða spenntur fyrir einhverju og gleyma sér í því .
" Hann ákvað að flytja aftur í heimahagana í stað þess að setjast að í Reykjavík og er búinn að vera á Höfn ásamt konu og hálfs árs gamalli dóttur þeirra síðan í janúar .
" Hugmyndin var sú að koma hingað austur og byggja eitthvað upp hérna , " segir Jón , sem langar að færa hönnun nær fólki á landsbyggðinni .
" Hér er margt hæfileikaríkt fólk sem hefur ekki tækifæri til að kynna sér fyrir hvað hönnun stendur og hvernig þetta fer fram .
Ég hugsaði líka með mér að það væri gaman að koma hingað austur og sýna yngra fólki að þessi valkostur er í boði .
Við ákváðum að láta reyna á þetta , sjá hvernig þetta væri .
Hér er gott hljóð í mönnum og skilningur á því hvað ég vildi gera .
" Hann hafði í upphafi augastað á gömlu sundlauginni á staðinum en það gekk ekki eftir en nú er hann kominn með aðstöðu við höfnina .
Annars vegar á svokölluðu Graðalofti og hins vegar í nærliggjandi byggingu sem heitir Mikligarður .
Listræn verbúð " Mikligarður er gömul verbúð en þar voru netabraggar og beitingarskúrar eftir að verbúðin var færð í nýtt húsnæði .
Eftir að útgerðunum fækkaði hérna breyttist þetta í geymsluhúsnæði , " segir Jón sem fékk eitt bil þarna .
Annar listamaður er einnig í húsnæðinu .
" Hanna Jónsdóttir er í hinum endanum .
Ég vona að þetta verði að einhverju meira , " segir Jón , sem sér fyrir sér að það verði rýmd fleiri bil í Miklagarði undir handverk og hönnun .
" Við verðum með sýningu fyrstu helgina í júlí ásamt Hlyni Jónssyni , " segir hann en segja má að það sé hluti af stefnu hans að færa hönnunina nær fólkinu .
" Maður verður að vera sýnilegur og leyfa fólki að koma að sjá .
Það þýðir ekki að vera bara einn í sínu horni .
" Jón er ánægður með að þarna sé kominn vísir að vinnustofum fyrir handverksfólk og hönnuði og vonast eftir því að starfsemin eigi eftir að eflast en hann hefur orðið var við velvilja frá bæjarstjórninni í þessa átt .
Hálfgerð tilviljun varð til þess að vasar sem hann nefnir " Flower Eruption " rötuðu á HönnunarMars í vor .
Þessir sandvasar vöktu athygli og fóru í kjölfarið á sýningu í New York .
Jafnframt eru verk Jóns til sýnis á " Vaxtarbroddum " í Kjarvalsstöðum , sem hluti af sýningunni " Hönnun 2009 " .
Til viðbótar er útskriftarverkefni hans , borð sem er einnig úr svörtum fjörusandi , sem stendur á hönnunarsýningu á Ítalíu .
Allar voru sýningarnar opnaðar um miðjan maí og fóru því öll hjól að snúast á sama tíma og er Jón þakklátur fyrir athyglina .
Í náminu var Jón heilmikið að vinna annars vegar með pappír og hins vegar sand en í nýju vösunum sameinar hann þetta tvennt .
" Ég fór að fikta við að gera mót úr pappír til að steypa sandinn í .
Ég hugsa formið út frá eldfjallinu .
Þetta er skírskotun í eldgíginn og út úr gígnum koma blómin og þar með er þetta orðið " Flower Eruption " , " segir hann en það má útleggja sem " Blómagos " .
Jón segir Auroru-styrkinn vera kærkominn að hann eigi eftir að hjálpa mikið .
" Ég er sem stendur að vinna í þessu á fullu og vasarnir ættu að vera komnir í sölu í september .
Það væri best ef einhver myndi framleiða þetta fyrir mig en til að byrja með er ég að gera þetta sjálfur .
" Einyrki og samvinna Á námstímanum vann Jón sem nemi hjá stúdíói Rons Gilad í New York .
Þar tíðkast engin einyrkjavinnubrögð .
" Hér er ég einn að fullvinna allar hugmyndir .
Í stúdíóinu í New York var einn hönnuður , sem var svona eins og hljómsveitarstjóri , og margir nemar .
Hönnuðurinn gekk á milli með ábendingar og stýrði hinum .
Það væri auðvitað frábært að vera í þeirri aðstöðu að henda upp mynd , senda hana út og verkið kæmi fullbúið til baka , " segir Jón en hann hefur kosið að leita heldur í nánasta umhverfi sitt , líkt og þegar hann lék sér með horn og önnur efni náttúrunnar í uppvextinum .
" Í skólanum þekkti ég mikið af góðu fólki sem var alltaf hægt að ráðfæra sig við .
Ég var smeykur að gera vasana því það hafði enginn séð þá .
Ég var bara að gera eitthvað sem ég hafði gaman af .
Núna hef ég áttað mig á því að það þarf ekki alltaf að fá stöðug viðbrögð á það sem maður er að gera , " segir hann en viðurkennir að það hafi verið gott í að vera umkringdur fólki með margvíslega þekkingu líkt og í skólaumhverfinu .
Hann segir að hvað sumt varði sé það erfiðara að vera í Höfn en í Reykjavík .
" Ákvörðunarferlið lengist .
Til dæmis er ekki hægt að fara í Húsasmiðjuna á Höfn og láta saga fyrir sig plötu , hún verður að koma frá Reykjavík .
Hér eru vissir annmarkar en hér er líka velviljinn og margt gott , sem maður hefur ekki aðgang að í Reykjavík , " segir Jón , sem ætlar að endurmeta stöðuna í haust .
" Við fjölskyldan ætlum að fara yfir málin og skoða kosti og galla þess að vera í Reykjavík eða hér , spá í hvort þetta sé ekki að virka hérna hjá okkur , " segir hann en byrjunin lofar allavega góðu .
Listrænn sandkassaleikur Hugmyndin að því að vinna með svarta fjörusandinn er í raun komin úr sandkassanum .
" Sandurinn er eitt fyrsta efnið sem við leikum okkur með og byrjum að framleiða eitthvað úr án þess í raun að gera okkur grein fyrir því .
Hugmyndin var sú að búa til mót og í staðinn fyrir að nota vatn til að bleyta sandinn upp og gera hann mótanlegan , að nota eitthvert bindiefni , " segir Jón og tekur til við að lýsa borði sem hann gerði í skólanum fyrir útskriftina .
" Mótið er fyllt upp af sandi og þjappað með höndunum .
Þegar það er tekið úr mótinu er slétt og falleg áferð á þeim hluta sem var uppvið mótið en hrjúfari þar sem sandurinn var pressaður með höndunum í það , " segir hann en borðið er það stórt að það þarf að vera styrkt með járngrind .
Það er aðeins til í einu eintaki og sér hönnuðurinn ekki fram á að það komi til Íslands .
Vasarnir eru til í þremur gerðum .
" Þar tek ég næsta skref og brýt sandkassareglurnar .
Þeir eru fullsteyptir , sem þýðir í raun að það er bæði ytra og innra mót .
Eftir að vasinn hefur þornað er pappírinn rifinn af og svo innra mótið tekið innan úr vasanum .
Ef maður festist í einhverjum reglum er maður að takmarka sig , " útskýrir Jón og segir vasagerðina vera meiri " sandkassaleik fyrir fullorðna .
" Úr fjörunum fyrir austan Sandinn fær Jón úr nánasta umhverfi .
" Hann er úr fjörunum hérna í Austur-Skaftafellssýslu , enda er þetta einstaklega fallegur sandur .
" Hann segir að gestir á útskriftarsýningu hans hafi ekki áttað sig strax á því að borðið væri úr sandi .
Liturinn ruglaði enda er flest fólk á meginlandinu vanara ljósum sandi .
" Fólk hélt til að byrja með að borðið væri úr plasti , áður en það kom við það og fann líka hvað það var gróft að neðan .
Ég þurfti að útskýra að þetta væri eldfjallasandur og þá tók fólk við sér .
" Hann segist hafa farið að nota sandinn meira því hann hafi viljað vera " dálítið sjálfbjarga sem hönnuður .
" Vasarnir eru líka sérstaklega íslenskir og náttúrulegir , þó þeir séu jafnframt nútímalegir á að líta .
" Það væri gaman að vinna meira með sandinn en kannski ég taki mér smá sandpásu í haust svo ég fái ekki nóg af honum .
" 