Nú súpum við seyðið af aumingjaskapnum í haust , þegar forystumenn Sjálfstæðisflokks og Samfylkingar brugðust ekki við stóryrðum Gordons Browns um að Ísland væri gjaldþrota .
Með okkur var farið sem stríðsglæpamenn .
Hryðjuverkalögunum var beitt á Landsbankann , Seðlabankann og ríkisstjórn Íslands í raun án viðbragða af hálfu íslendinga .
Hryðjuverkalögin hafa hangið yfir Landsbankanum fram í þessa viku .
Ég þarf ekki að rekja hér að ég var einn af mörgum Íslendingum sem töldu að hart skyldi mæta hörðu .
Vildi aðgerðir okkur til varnar strax í október á sl. hausti .
Ég ræddi þá nauðsyn aðgerða bæði í fjölmiðlum og á Alþingi , við litlar sem engar undirtektir .
Málið hefði þróast með öðrum hætti ef það hefði verið gert strax með rökum og festu líkt og gert var í landhelgisbaráttunni .
Aðgerðir þjóðar sem átti líf sitt og heiður að verja og er nú að taka á sig skuldbindingar langt umfram það sem henni ber .
Meinleysið af hálfu Geirs H. Harde forsætisráðherra og Össurar Skarphéðinssonar , starfandi utanríkisráðherra , kallaði ég þá landráð af gáleysi .
Enn hafa forystumenn þessara flokka ekki útskýrt af hverju var ekki tekið hart á móti Bretunum .
Tilskipun Evrópusambandsins um Tryggingasjóð innstæðueigenda sem við innleiddum 1999 er skýr um hver okkar ábyrgð er .
Við þá tilskipun bar íslenskum stjórnvöldum að miða og ekkert annað .
Síðar var í raun aðstoð af hálfu bæði breskra og bandarískra lögfræðinga hafnað eða einskis virt bæði í Icesave-málinu og sérstaklega út af beitingu hryðjuverkalaganna .
Það vita það allir í dag að yfirlýsingin um Ísland gjaldþrota gerði það að verkum að allar þjóðir lokuðu að sér og vildu ekki eiga viðskipti við Ísland eða Íslendinga .
Hvað hefði Grindavík gert ? Hvað myndi Grindavík gera ef borgarstjórinn í Reykjavík lýsti Grindavík gjaldþrota .
Því yrði svarað og hrundið sem rugli strax að kvöldi , ef ég þekki skapgerð Grindvíkinga rétt .
Það yrði brugðist við áður en allir viðskiptamenn Grindavíkur lokuðu að sér .
Það yrðu stórbrotin átök um svona dólgslega yfirlýsingu og staðlausa stafi .
Þess vegna verða forsvarsmenn flokkanna að svara og upplýsa hvers vegna þeir lutu í gras .
Sagan af götunni varð strax sú að Samfylkingin vildi engan styggja í Evrópu , inn í Evrópusambandið skyldi farið með Ísland hvort samstarfið var við Sjálfstæðisflokk eða Vinstri græna .
Átök myndu torvelda aðildarumsókn og viðræðurnar í kjölfarið .
Nú reynir bæði á alþingismenn og forseta Íslands síðar , ef þingheimur ætlar að skuldsetja framtíðina svo að skuldaklafinn verði helsi og setji Ísland í stöðu þess lands í Evrópu þar sem fátæktin umvefur allt .
Það jaðraði við landráð að taka ekki á móti Gordon Brown í haust .
Er nú verið að gera enn verri hlut en þá , ég spyr ? Hvað þýðir samningur sem þess vegna opnar Bretum tækifæri til að eignast landhelgi Íslands eða hvað sem hugur þeirra stendur til , eins og Magnús Thoroddsen lögmaður segir að liggi opið í samkomulaginu hjá Jóhönnu og Steingrími , ef allt fer á versta veg í efnahagsmálum .
Lögfróðir menn segja samninginn fullveldisafsal og hann stangist ennfremur á við stjórnarskrána .
Að setja Icesave-málið fyrir dómstóla getur Bretland og Evrópusambandið ekki hugsað sér af einfaldri ástæðu , Íslendingar myndu vinna slíkt mál samkvæmt EES og evrópskum lögum .
Þeir vilja ekki opna gatið í löggjöfinni , þá hrynur peningakerfi Evrópusambandsins í framhaldinu .
Þess vegna átti og á enn að pína Evrópusambandið til að leysa deiluna með þjóðunum þremur .
Sáttasemjara í málið Það er kæruleysi að tefla ekki þessa skák til þrautar .
Í henni höfum við alltaf átt varnarsigur vísan .
Við eigum aðeins að gera það sem samningar okkar stóðu til , að standa á rétti okkar .
Virðing og velvild er ekki til staðar í dag í okkar garð .
Ég vil þakka formanni Framsóknarflokksins Sigmundi Davíð Gunnlaugssyni skelegga baráttu í þessu máli , og Indefence-hópnum .
Nú er búið að opinbera samning sem átti að vera dulkóðaður og ætlast var til að hræddir þingmenn þess vegna segðu já við .
Almenningur fengi aldrei að sjá hvað stæði í nauðungarsamningnum sem börnin okkar eiga að borga .
Þeir segja ráðherrarnir að við eigum að geta lifað við þetta , en allir vita þegar ríkið er sokkið og borgar árlega 36 milljarða bara í vexti , þá skerðast nú framlögin til félagsmálanna fljótt .
Það þekkir Jóhanna Sigurðardóttir af reynslu sinni í pólitík .
Þeir lifðu í Sovét en það var ekkert líf og Íslendingar sætta sig ekki við þannig lífskjör .
Ég treysti því að ekki síst ýmsir af þingmönnum Vinstri grænna láti framtíðina njóta vafans og hafni skuldbindingum sem hið nýja Ísland rís ekki undir .
Það sem hægt er að klára í dag á ekki að geyma til morguns .
Við skulum reka nauðungarsamninginn af höndum okkar og takast á við Bretana og Hollendingana þar til Evrópusambandið skerst í leikinn .
Þá verður settur sanngjarn og sterkur sáttasemjari í málið sem mun hugsa um beggja hag , og hafna því ranglæti að drápsklyfjarnar verði bara okkar .
Sáttasemjari hlutlaus og sanngjarn sem Evrópusambandið skipar og mun höggva á þennan Gordons-hnút .
Höfundur er fyrrverandi alþingismaður og ráðherra .
