Eftir Halldór Armand Ásgeirsson haa@mbl.is Í sumar verður mikið um að vera víðs vegar um landið .
Bæjarhátíðir og skipulögð mannamót af margvíslegum toga eru um 210 um allt land .
Möguleikarnir eru fjölbreyttir ; vilji menn njóta tónlistar er ekki úr vegi að skella sér á Djazzhátíð á Egilsstöðum í lok júní og liggi áhugi fólks á sviði eldsmíða og þjóðlegrar handiðju er Smiðjuhátíðin í Tækjaminjasafninu á Seyðisfirði kjörinn áfangastaður í lok júlí .
Tónlistardagskrá er áberandi víða í sumar en einnig eru frumlegri kostir í boði – t.d. er hægt að skella sér í selatalningu á Hvammstanga í lok júlí .
Þá verður leiklistarhátíðin ACT ALONE á Ísafirði um miðjan júlí og þar verður einleiksforminu gert hátt undir höfði .
Stóru hátíðarnar eru á sínum stað , Þjóðhátíð í Eyjum um verslunarmannahelgina , Ein með öllu á Akureyri og Fiskidagurinn mikli á Dalvík í ágúst .
Búist er við að ferðalög innanlands verði algengari en fyrri ár .
Í könnun Ferðamálastofu kemur fram að níu af hverjum tíu ætli sér að ferðast innanlands í sumar .
Þrír af hverjum fimm hafa hugsað sér að dvelja um skeið í tjaldi , fellihýsi eða húsbíl .
Búast má við að bæjarhátíðir verði enn fjölmennari nú en áður .
Sumar hátíðir hafa vaxið mjög á stuttum tíma .
Helst ber að nefna Fiskidaginn mikla á Dalvík sem í sumar verður í 9. skipti .
Fyrsta árið voru um 5.000 gestir en síðustu ár hafa 30.000 gestir lagt leið sína til Dalvíkur til að gæða sér á dýrindis fiskréttum .
Þjóðlegt fjöruhlaðborð Önnur merkileg hátíð , sem ekki hefur mikið farið fyrir í fjölmiðlum , er sumarhátíð í Vestur-Húnavatnssýslu sem ber heitið Bjartar nætur .
Þar er fjöruhlaðborðið í Hamarstúni í Vatnsnesi í aðalhlutverki .
Hátíðin var fyrst haldin 1994 og síðan þá hafa húsfreyjurnar í Vatnsnesi ár hvert framreitt þjóðlegar veitingar .
Á matseðlinum er meðal annars að finna hettumávsegg og súra selshreifa .
Gönguferðir í Vatnsnesi eru iðulega skipulagðar í kringum dagskrá Bjartra nátta og endar göngufólkið þá við fjöruhlaðborðið .
Þá er boðið upp á tónlist af ýmsu tagi og fjöldasöngur og bögglauppboð hafa verið fastir liðir .
Bjartra nátta-hátíðin fer fram á sumarsólstöðum 20. júní .
Írskir dagar hófstilltari Írskir dagar á Akranesi verða haldnir í áttunda skipti í ár 3.-5. júlí .
Að sögn Tómasar Guðmundssonar , verkefnastjóra Akranesstofu , verða þeir með örlítið breyttu sniði í ár .
" Upphaflega var áherslan aðallega á írsku tengslin og írska menningu , en hátíðin hefur svo eiginlega þróast yfir í venjulega fjölskyldu- og útihátíð .
Við tókum þá ákvörðun í fyrra að reyna að hverfa meira til upprunans .
Hátíðahöldin verða öllu lágstemmdari í ár enda var umgjörðin orðin gífurlega mikil .
" Jafnan hafa verið um 10-12 þúsund manns í bænum á meðan á hátíðinni stendur .
Regnhlífasamtök Starfsemi Landssamtaka hátíða- og menningarviðburða hefur legið niðri í sumar en stefnt er að því að taka aftur upp þráðinn í haust .
Samtökin eru um tveggja ára gömul og eru eins konar regnhlífasamtök fyrir hátíðar og menningarviðburði .
Eitt af hlutverkum þeirra er jafnframt að samræma dagskrána á sumrin svo ekki verði of mikið um að vera í einu .
" Það er ákveðin uppstokkun í gangi núna .
Verið er að skipta um hópstjórn og þeir sem eru að vinna í þessu eru allir á kafi í vinnu sem stendur .
Það er mikilvægt að taka upp þráðinn hið fyrsta , " segir Júlíus Júlíusson , formaður samtakanna .
Fjölbreytt dagskrá um allt land í sumar Vikan 15.-21. júní Akureyri Bíladagar á Akureyri 17.-20 .
Ísafjörður Tónlistarhátíðin við Djúpið 18.-23. júní Stokkseyri Bryggjuhátíð 17.-20. júní .
Hafnarfjörður Gospelhátíð 17.-21. júní .
Hofsós Jónsmessuhátíð 19.-21 .
Vikan 22.-28. júní Egilsstaðir Jazzhátíð 24.-27 .
Bíldudalur Fjölskylduhátíðin Bíldudals grænar ...
26.-28. júní .
Ólafsfjörður Blúshátíð 26.-27. júní .
Garður Sólseturshátíð 26.-28. júní .
Vikan 29. júní - 5. júlí Hólmavík Hamingjudagar 2.-5. júlí .
Akranes Írskir dagar 4.-6. júlí .
Vestmannaeyjar Goslokahátíð 3. júlí .
Hornafjörður Humarhátíð 3.-5. júlí .
Vikan 6.-12. júlí Suðureyri Sæluhelgi 9.-12. júlí .
Akureyri Landsmót UMFÍ 9.-12 .
Norðfjörður Rokkhátíðin Eistnaflug 9.-12 .
Vikan 13.-19. júlí Þórshöfn / Bakkafjörður / Svalbarðshreppur Kátir dagar 15.-19. júlí .
Drangsnes Bryggjuhátíð 18. júlí .
Blönduós Húnavaka 17.-19. júlí .
Bolungarvík og víðar Óshlíðarhlaup / Vesturgatan 17.-19. júlí .
Vikan 20.-26. júlí Fáskrúðsfj .
Franskir dagar 23.-26. júlí .
Reykholt Reykholtshátíð 23.-27. júlí .
Húsavík Sænskir- og Mærudagar 20.-26. júlí .
Seyðisfjörður Smiðjuhátíð 24.-26. júlí .
Vikan 27. júlí - 2. ágúst Sauðárkrókur Unglingalandsmót UMFÍ 31. júlí - 3. ágúst .
Vestmannaeyjar Þjóðhátíð í Eyjum 31. júlí - 3. ágúst .
Akureyri Fjölskylduhátíðin Ein með öllu 31. júlí - 3. ágúst .
Siglufjörður Síldarævintýrið 31. júlí - 3. ágúst .
Vikan 3.-9. ágúst Dalvík Fiskidagurinn mikli 8. ágúst .
Selfoss Fjölskylduhátíðin Sumar á Selfossi 8.-9. ágúst .
Reykjavík Gay Pride 7.-9. ágúst .
Vikan 10.-16. ágúst Hólar Hólahátíð 14.-16. ágúst .
Skagaströnd Kántrýdagar 14.-16. ágúst .
Ísafjörður Leiklistarhátíðin ActAlone dagana 14.-16. ágúst .
Vikan 17.-23. ágúst Ólafsfjörður Berjadagar 21.-23. ágúst .
Stykkishólmur Danskir dagar 21.-23. ágúst .
Reykjavík Menningarnótt 22. ágúst .
Vikan 24.-30. ágúst Reykjavík Tangóhátíð dagana 27.-30. ágúst .
Mosfellsbær Bæjarhátíðin Í túninu heima dagana 28.-30. ágúst .
Ýtarlegri dagskrá yfir hátíðir sumarsins er að finna á www.samband.is / hatidir .
Útlenskir dagar , þjóðhátíð , gay pride og fleira LEIKLISTARHÁTÍÐIN ACT ALONE fer fram á Ísafirði dagana 14.-16. ágúst .
Hátíðin er helguð einleikjum og er meðal fárra slíkra í heiminum sem helga sig því sérstaka leikhúsformi .
Hátíðin er nú árviss viðburður og ókeypis er inn á allar leiksýningarnar .
ÍRSKIR DAGAR verða haldnir á Akranesi dagana 4.-6. júlí .
Þetta verður í áttunda skipti sem hátíðin er haldin og hefur hún vaxið og dafnað með hverju ári .
Írskir dagar eru fjölskylduvæn hátíð og nýir dagskrárliðir bætast við á hverju ári .
Meðal fastra liða má nefna sandkastalakeppnina á Langasandi og dorgveiðikeppni sem fram fer við bryggjuna .
Þá fer árlega fram keppnin um rauðhærðasta Íslendinginn og í fyrra voru um sextíu keppendur skráðir til leiks .
REYKHOLTSHÁTÍÐIN verður haldin dagana 22.-27. júlí .
Hátíðin hefur verið haldin árlega frá árinu 1997 og klassísk tónlist er þar í fyrirrúmi .
Iðulega kemur fjöldi innlendra og erlendra listamanna fram og flytur tónlist sína í Reykholti .
UNGLINGALANDSMÓT UMFÍ verður haldið í 12. skipti á Sauðárkróki um verslunarmannahelgi .
Unglingalandsmótin eru blanda af fjölbreyttri íþróttakeppni og annarri heilbrigðri afþreyingu fyrir ungt fólk .
Lögð er áhersla á fjölskylduvænt umhverfi þar sem þátttakendur á aldrinum 11-18 ára eru í fyrirrúmi .
SUMAR Á SELFOSSI er bæjar- og fjölskylduhátíð sem haldin verður laugardaginn 8. ágúst .
Fjöldi viðburða verður á dagskrá allan daginn .
Einn af föstum liðum Sumars á Selfossi er morgunverður í tjaldi þar sem boðið er upp á hlaðborð með sunnlenskum kræsingum .
JAZZHÁTÍÐ á Egilsstöðum verður haldin dagana 24.-27. júní .
Hátíðin var fyrst haldin þann 23. júní árið 1988 og fagnaði hún því 20 ára afmæli sínu í fyrra .
Hátíðin hefur vaxið með hverju ári og í fyrra var Larry Carlton , einstaklega melódískur og heimsþekktur gítarsnillingur , aðalnúmer hátíðarinnar ásamt hljómsveit sinni .
ÞJÓÐHÁTÍÐ Í EYJUM verður haldin í Herjólfsdal í Vestmannaeyjum um verslunarmannahelgina .
Hátíðin í fyrra var sú stærsta í sögu hennar .
Þá voru um þrettán þúsund manns samankomin í Vestmannaeyjum .
Á sunnudagskvöld er brekkusöngurinn sögufrægi haldinn í dalnum .
SMIÐJUHÁTÍÐ verður haldin dagana 24.-26. júlí í Tækniminjasafninu á Seyðisfirði .
Á hátíðinni , sem að sögn er fræðandi fjölskylduhátíð , koma eldsmiðir og aðrir handverksmenn víða að og smíða , kenna réttu handbrögðin og sýna sköpunarverk sín .
Tækniminjasafn Austurlands var stofnað 1984 .
Á árunum 1880-1950 urðu miklar breytingar á samfélagsháttum hér á landi og þær áttu ekki síst rót sína að rekja til þeirra tækniframfara sem urðu á því tímabili .
Tækniminjasafnið veitir innsýn í þetta tímabil í sögu Íslands FRANSKIR DAGAR dagar eru árleg bæjarhátíð Fáskrúðsfjarðar og þeir verða haldnir 23.-26. júlí .
Hátíðin er jafnan haldin síðustu helgina í júlí .
Þar er minningunni haldið á lofti um veru Frakka á Fáskrúðsfirði og tengsl þeirra við staðinn .
Dagskráin er fjölbreytt og gestir og heimamenn gera sér glaðan dag .
HUMARHÁTÍÐIN á Höfn í Hornafirði verður haldin dagana 3.-5. júlí .
Á meðan á hátíðinni stendur kappkosta bæjarbúar að kynna gestum sínum menningu og sögu bæjarins með ýmsum hætti .
Nafn hátíðarinnar er fengið af þeirri ríku hefð sem er fyrir humarveiðum á Höfn .
