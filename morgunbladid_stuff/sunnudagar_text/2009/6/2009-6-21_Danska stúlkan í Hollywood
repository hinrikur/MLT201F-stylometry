Eftir Valgerði Þ. Jónsdóttur vjon@mbl.is Hvað gerir þú þegar sá / sú sem þú elskar vill breyta sér ? Einhverjir kynnu að taka slíkum viljayfirlýsingum maka síns fagnandi og mögulega koma með nokkrar , penar og gagnlegar ábendingar ef því væri að skipta .
Líklega brygði þó flestum í brún ef breytingin fælist í að makinn vildi breyta sér í hitt kynið eins og Einar Mogens Wegener árið 1930 , en hann er sá fyrsti sem gekkst undir skurðaðgerðir í því skyni .
Framangreindri spurningu er varpað fram í einu atriði kvikmyndarinnar The Danish Girl , sem frumsýnd verður á næsta ári og byggð er á bók Davids Ebershoffs frá árinu 2000 um ævi og ástir Lili Elbe , eins og Wegener kallaði sig eftir að hann vissi hvers kyns var .
Nicole Kidman fer með hlutverk Wegener / Elbe og Charlize Theron leikur eiginkonuna Gerdu Gottlieb .
Wegener fæddist í Kaupmannahöfn 1882 og Gottlieb fjórum árum síðar .
Þau kynntust í Listaháskólanum í Kaupmannahöfn og giftust 1904 .
Bæði þóttu hæfileikaríkir listamenn , hann gat sér gott orð fyrir landslagsmálverk , hún fyrir teikningar í bækur og tískutímarit .
Gerdu gekk betur að selja verk sín , en hún er ennþá talinn meðal fremstu listamanna Art Deco stefnunnar , sem var mest áberandi frá 1925 til 1939 .
Þau héldu sýningar í Kaupmannahöfn og París og voru mikið á ferðinni á Ítalíu og Frakklandi áður en þau settust að í París 1912 .
Tískufyrirmynd Sagan segir að Lili Elbe hafi " fæðst " í vinnustofu Gerdu þegar hún bað eiginmann sinn um að klæðast sokkabuxum og hælaháum skóm þegar fyrirsæta hennar forfallaðist .
Einari mun hafa liðið einstaklega vel í þessum kvenmannsklæðum og upp frá því sat hann iðulega fyrir þannig klæddur hjá konu sinni .
Framan af grunaði engan að fyrirmynd fögru og fíngerðu kvennanna með möndluaugun á myndunum , sem Gerda var rómuð fyrir , væri karlmaður .
Þar sem hún var einn af leiðandi tískuvitum Parísarborgar virðast grannvöxnu , flatbrjósta konurnar , sem best þóttu samræmdast tískustöðlum þessa tíma , hafa átt sér fyrirmynd í Einari Wegener .
Sjálf virtist Gerda ekkert kippa sér upp við þótt sú tilhneiging manns síns að klæðast kvenmannsfötum ágerðist frekar en hitt .
Árið 1913 fór Wegener að koma út úr skápnum sem Lili Elbe við sérstök tilefni og tækifæri , t.d. tók Elbe stundum á móti og skemmti völdum gestum á heimili þeirra hjóna .
Einnig hafði hún gaman af að klæða sig uppá í tískuflíkur og spóka sig í mannmergðinni á götum Parísarborgar .
Henni var yfirleitt vel tekið enda þótti hún hrífandi og líflegur persónuleiki .
Meira að segja var borið upp við hana bónorð mörgum árum áður en hún gekkst undir sína fyrstu skurðaðgerð .
Hún hryggbraut vitaskuld biðilinn , enda harðgift manneskja .
Nánustu vinir þeirra hjóna þekktu Einar Wegener einnig sem Lili Elbe , en fyrir þeim , sem ekki varðaði sérstaklega um þeirra hagi , kynntu þau hana sem systur Einars .
Óþarfi að flækja málin .
Raunar þótti Einar svo kvenlegur að fólk hélt stundum að hann væri kona í karlaklæðum .
Getgátur hafa verið um að hann hafi verið með svokallað Klinefelter-heilkenni , sem skilgreint var sem slíkt 1942 , og er litningagalli í karlmönnum með einn auka X litning ( XXY í stað XY ) í frumum sínum .
Sumir þessara manna eru með óvenjulega lítil eistu og kvenlegir á að líta , jafnvel með brjóst .
Kyn og kynhneigð Bók Ebershoffs um dönsku stúlkuna er ekki sú eina , sem skrifuð hefur verið um Lili Elbe .
Árið 1933 kom út bókin Man into Woman : An Authentic Record of a Change of Sex , sem hún sjálf skrifaði undir ritstjórn vinar síns , Ernsts Ludwigs Hathorns Jacobsons , sem notaði dulnefnið Niels Hoyer .
Bókin er m.a. byggð á samtölum , dagbókum og sendibréfum Elbe .
Þar er ýmsum staðreyndum breytt og einungis dulnefni notuð , Einar Wegener er Andreas Sparre og sagður fæddur 1886 , Gerda er Grete og doktor Magnus Hirschfeld , sem framkvæmdi fyrstu aðgerðina , er kallaður doktor Hardingfeld .
Bókin þykir merkileg skilgreining á kynhneigð vegna þess að þar er gerður greinarmunur á kyni annars vegar og kynhneigð hins vegar .
Sem þýðir að þótt körlum finnist þeir vera konur – og gangist hugsanlega undir aðgerð til að leiðrétta kyn sitt – geta þeir , rétt eins og aðrir , jafnt verið gagnkynhneigðir , samkynhneigðir eða tvíkynhneigðir .
Sama á við um konur .
Aðgerðir af þessu tagi voru algjörlega á tilraunastigi og í rauninni stórhættulegar .
Fyrsta aðgerðin fólst í að fjarlægja eistun og var hún gerð í Berlín undir handleiðslu fyrrnefnds Hirschfelds .
Hinar framkvæmdi doktor Warnekros við kvensjúkrahúsið í Dresden .
Í aðgerð númer tvö var limurinn fjarlægður og eggjastokkum komið fyrir .
Ýmsir alvarlegir fylgikvillar fylgdu aðgerðinni , líkaminn hafnaði eggjastokkunum og voru þeir því fjarlægðir í þriðju og fjórðu aðgerðinni .
Í fimmtu aðgerðinni átti að græða í Elbe móðurlíf , sem gerði henni kleift að fæða barn , þótt hún væri að nálgast fimmtugt .
Til þess kom ekki því hún lést þremur mánuðum eftir aðgerðina .
Dagblöð í Danmörku og Þýskalandi fjölluðu mikið um Lili Elbe og eins og að líkum lætur vakti hún mikla athygli og vangaveltur manna á milli .
Mörgum þótti með öllu óskiljanlegt að karl , sem aukinheldur væri kvæntur , vildi verða kona .
Danakóngi fannst að við svo búið mætti ekki standa og ógilti hjónaband þeirra Gerdu í október 1930 .
Wegener / Elbe tókst að fá kyni sínu löglega breytt á pappírum og fékk til að mynda vegabréf á nafni Lili Elbe .
Aðdáendum listmálarans Einars Wegeners þótti miður að Lili Elbe málaði ekki myndir , en henni fannst slíkt vera eitthvað sem Einar gerði en ekki hún .
Bónorð og hjónaband Eftir að slitnaði uppúr hjónabandi Wegener-hjónanna fékk Elbe hjónabandstilboð númer tvö og hugðist svara því játandi um leið og hún yrði fær um að eignast barn .
En svo fór sem fór og árið 1931 var Lili Elbe borin til hinstu hvílu í Dresden .
Þá var Einar Mogens Wegener löngu horfinn á braut .
Gerda var í Marokkó þegar hún frétti lát fyrrverandi maka síns , sem henni var alla tíð afar hlýtt til og leit á sem vin .
Hún hafði flust þangað þegar hún giftist ítölskum herforingja , flugmanni og diplómat , majór Fernando Porta .
Gerda er sögð hafa lýst honum sem glæsilegum , stórkostlegum og óviðjafnanlegum karlhlunki .
Þau skildu engu að síður eftir nokkurra ára hjónaband og Gerda fluttist til Danmerkur 1938 , hélt sína síðustu listsýningu ári síðar og lést 1940 .
Þetta er í stórum dráttum saga dönsku stúlkunnar , sem fæddist drengur , og maka hennar , sem draumaverksmiðjan í Hollywood ætlar að yfirfæra á hvíta tjaldið .
Þær Nicole Kidman og Charlize Theron eru vísar til að glæða aftur áhuga manna á margslungnu lífi þeirra og list .
