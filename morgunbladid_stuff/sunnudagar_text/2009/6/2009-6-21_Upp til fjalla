FJALLAMENNSKA og fjallgöngur hafa tekið ótrúlegt vinsaældastökk undanfarin 2-3 ár .
Það verður að teljast bæði gott og gagnlegt enda útivist og fjallgöngur prýðileg aðferð við að njóta náttúrunnar , rækta sjálfan sig og aðra , og kynnast landinu .
Margir leggja leið sína á miserfið fjöll , allt frá 200-300 m háum fellum upp í jökulþakin eldfjöll og tinda sem ná Alpastærð .
Af langri reynslu vil ég minna á nokkur atriði sem vert er að hafa í huga .
Útivistarfólk verður að sýna landeigendum tillitssemi .
Sumar fjallgöngur hefjast við heimreiðar að býlum og í öðrum þarf að fara um girt svæði .
Stundum er úr vöndu að ráða .
Menn geta þurft að taka á sig krók eða biðja leyfis .
Aldrei má aka inn á bæjarhlað á samráðs , skilja eftir opin hlið , hamla umferð um vegi og slóða eða verða til vandræða á annan hátt .
Því miður hefur borið á slíku .
Á nokkrum stöðum hafa landeigendur brugðist við með því að merkja leiðir , setja hlið á girðingar osfrv .
og er það til fyrirmyndar .
Fjallgöngumenn verða að skoða veðurspár , lesa í veður á leiðinni og kunna að snúa við vegna slæmra veðurskilyrða .
Það er engin þörf á að þvinga fram " tindasigur " með því að hætta sjálfum sér og öðrum að óþörfu .
Á norsku segja menn : – Det er ingen skamm å snu .
Á erfiðari fjöllum ber nú þegar á því að lítt vant fólk eða illa búið ætlar sér um of og leiðsögumenn geta verið brenndir sama marki og leitt hópa of langt miðað við aðstæður .
Loks má alltaf spyrja sjálfan sig hvort uppganga á fjall í slagvirðri , stórhríð eða blindaþoku þjóni nokkrum alvöru tilgangi .
Vilji fólk æfa sig við vondar aðstæður á það að gerast í sérstökum æfingarferðum en ekki við óviðráðanlegar aðstæður .
Ég vil beina þessum orðum sérstaklega til fólks sem ætlar á Öræfajökul , Eyjafjallajökul og í aðrar sambærilegar fjallaferðir .
Alltaf er snjallt að huga vel að þreki og eigin kunnáttu áður en menn velja sér viðfangsefni .
Það er sjálfsagt að þoka sér æ hærra og í erfiðari ferðir , sé áhuginn nægur , en það þarf að gerast í hæfilegum stökkum .
Nokkrar ferðir á Esju og ein á Heklu gera fáa hæfa til að klífa Öræfajökul og klukkutíma skokk þrisvar í viku í fáeina mánuði er ekki endilega nægur undirbúningur undir 8-12 klst. ferð í miklum bratta , snjóþæfingi og með byrðar .
Besta þjálfun til fjallgöngu eru fjallgöngur og þá með lágmarksbyrðar fyrir hinar erfiðari ferðir og á sífellt lengri leiðum .
Eitt af öryggisatriðum í fjallgöngum er hæfilegur hraði .
Mjög hægfara fólk setur sjálft sig og jafnvel aðra í óþarfa hættu því þrek er háð vökutíma og aðstæður á fjalli eru háðar nótt og degi .
Í langflestum jöklaferðum , einkum þegar líður á sumar , er lína og ísöxi , ásamt lágmarkskunnáttu í notkun þessa einfalda búnaðar , og í sprungubjörgun , skilyrði öruggrar fjallamennsku .
Ekki þurfa allir í hóp að kunna slíkt en nógu margir samt .
Oft þarf að nota mannbrodda ( 12-gadda ) þótt komið sé vor eða sumar .
Í vetrarferðum á fjöllum eða jöklum er ófrávíkjanleg regla að hafa mannbrodda og ísöxi meðferðis , ef snjór eða hjarn , hvað þá ís , er í leiðinni .
Þetta gildir jafnt um Esju sem Heklu , svo sömu dæmi og fyrr séu nefnd .
Allt of algengt er að fjallgöngufólk gleymi næringunni – eða öfugt , beri með sér allt of mikið af nesti .
Í 1-2 klst ferð þarf að drekka vel einu sinni til tvisvar , og síðan a.m.k. á klukkustundar fresti eftir það , sé gangan lengri .
Staðgott nesti , annað en sælgæti , er jafn nauðsynlegt í fjallgöngum og daglegu lífi , raunar heldur nauðsynlegra út af aukaáreynslu sem menn verða fyrir .
Allir eiga að kynna sér það helsta í þessum efnum , rétt eins og þeir kynna sér hvernig best er að stytta skref sín í bratta og nota göngustafi þar sem við á – eða lesa í fjalllendið hvar best er að fara hverju sinni því það er líka hluti af öryggi á fjöllum .
Höfundur er jarðvísinda- og fjallamaður .
