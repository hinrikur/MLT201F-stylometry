Eftir Ágúst Inga Jónsson aij@mbl.is AFGREIÐSLU Póstsins í Flatey á Breiðafirði var lokað um síðustu mánaðamót og er sú breyting liður í nauðsynlegri hagræðingu í rekstri Íslandspósts .
Í Flatey þjónar ferjan Baldur sem landpóstur hér eftir .
Ingimundur Sigurpálsson , forstjóri Íslandspósts , segir að afgreiðslunni í Flatey hafi verið lokað þar sem umsvif hafi verið lítil og starfsemin þar engan veginn staðið undir sér .
Lengi hafi verið tilefni til að loka , en látið var verða af því núna þegar afgreiðslustjórinn lætur af störfum vegna aldurs .
Í Flatey verða útburðar- og móttökumál leyst með þeim hætti að póstkassar hafa verið settir upp við bryggjuna og þjónar Breiðafjarðarferjan Baldur Flateyingum sem landpóstur .
Tvær fjölskyldur búa í Flatey allt árið , en fólk er í flestum húsum yfir sumarið .
Talsvert er um ferðamenn í Flatey og hafa þeir gjarnan fengið póststimpil í eynni , en héðan í frá verður póstur stimplaður um borð í Baldri .
Ingimundur segir að Íslandspóstur hafi lokað afgreiðslum á nokkrum stöðum á undanförnum árum og tekið upp samstarf við rekstraraðila á öðrum stöðum , þar sem tilefni hefur verið til .
Fyrirtækið sé stöðugt með í endurmati hvar þörf sé á rekstri pósthúsa eða -afgreiðslna .
Póstafgreiðsla á hjólum " Við höfum tekið upp póstafgreiðslu á hjólum í auknum mæli með landpóstunum , " segir Ingimundur .
" Það er okkar mat og við heyrum ekki annað frá viðskiptavinum en að þjónustan hafi í flestum tilvikum batnað með þessum breytingum .
Hlutverk landpóstanna , þar sem ekki eru afgreiðslur , er að taka á móti sendingum og skila heim á bæi .
Þetta fyrirkomulag hefur gefist vel , til dæmis á Borgarfirði eystra , í Eyjafirði og víðar um land , " segir Ingimundur .
Langflestir bæir á Íslandi njóta þjónustu Póstsins fimm daga vikunnar .
Frá því er þó 81 undantekning þar sem þjónustan er þrjá daga í viku og eru undantekningarnar einkum á Barðaströnd , í Arnarfirði , Inn-Djúpi , á Ströndum , í Grímsey og á Möðrudal .
Í hnotskurn » Tvær fjölskyldur búa í Flatey á Breiðafirði árið um kring en yfir sumarið fjölgar íbúum allverulega .
» Flatey er vinsæll áningarstaður ferðamanna á sumrin en nú verða þeir að fá póstinn stimplaðan um borð í Baldri .
