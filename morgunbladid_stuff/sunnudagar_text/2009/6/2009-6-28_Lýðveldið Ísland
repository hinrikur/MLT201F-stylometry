ÞAÐ ER þjóðhátíðardagur Íslendinga þegar ég skrifa þessa grein .
Á þessum degi varð Ísland frjáls og fullvalda þjóð .
Ég á erfitt með að gleðjast yfir lýðræðinu í dag og finn frekar fyrir hryggð vegna þess að það er algjörlega búið að fótumtroða það .
Við verðum að halda í það sem eftir er af lýðræðinu og frelsinu sem við höfum .
Ég lít svo á að ef okkur er þrýst í ESB þá erum við endanlega búin að gefa upp sjálfstæði okkar .
Nú þegar er búið að hneppa okkur og börnin okkar í ánauð sem að mínu mati er þjóðarglæpur og ættu einhverjir að vera dregnir til saka fyrir það .
Þessi ánauð er að sjálfsögðu Icesave og arðrán af ýmsu tagi í gegnum árin .
Þessi arðrán hafa átt sér stað um hábjartan dag fyrir framan alþjóð og stjórn þessa lands .
Þá er ég að sjálfsögðu að tala um fiskikvótann , útrásarvíkingana , bankaklúðrið og allt sem því fylgir að ógleymdu " Ice-slave " .
Varðandi Icesave , af hverju var ekki hægt að koma nakinn til dyranna og segja : því miður , við stöndum ekki undir þessu , við erum of fámenn og láta reyna á dómstólana ? Hverju hefðum við tapað á því ? Jú , við hefðum sett samskipti okkar við aðrar þjóðir í hættu sem er alls ekki gott , en hvor kosturinn er skárri og hvað er raunhæft ? Ég myndi segja að það væri miklu verri kostur að hneppa alla þjóðina í þrældóm .
Það virðist vera einhver lenska hér á landi að allir séra-Jónar þurfi ekki að bera neina ábyrgð á sínum gjörðum .
Ef ég brýt lög þá þarf ég að taka ábyrgð á því hvort sem mér líkar það betur eða verr , og þá hugsa ég mig líka tvisvar um hvort ég geri það aftur .
En ef ég er í vissum hópi fólks sem ég kýs að kalla séra-Jóna þá kemst ég upp með ótrúlegustu hluti .
Og ekki nóg með það heldur þarf ég ekki að taka neinum afleiðingum af þeim , heldur venjulegu Jónarnir og börnin þeirra .
Hvers konar bananalýðveldi er þetta eiginlega að verða ? Við erum án afsökunar , við erum ekki ómenntuð og illa upplýst .
Því miður þá held ég að það verði mikill fólksflótti héðan á næstu árum ef ekkert verður gert .
Ég varð fyrir miklum vonbrigðum með nýju ríkisstjórnina okkar .
Ég veit að hún er ekki í góðri stöðu og ekki auðvelt að laga þetta klúður sem við erum komin í en mér sýnist að hún ætli að rústa þeim fyrirtækjum sem enn standa uppi .
Í staðinn fyrir að draga úr eyðslu þar sem hægt er , þá á að skattpína fyrirtækin og algjörlega blóðmjólka þau .
Mér finnst þetta mjög skammhugsað og heimskulegt vegna þess að fyrirtækin þola ekki mikið meira og hvað þá ? Það mun bitna á fólkinu í landinu ! Svo langar mig aðeins að minnast á erlendu lánin .
Það virðist vera að þeir sem tóku erlend lán fái enga samúð og geti bara sjálfum sér um kennt .
Þetta er algjörlega fáránlegt ! Flestir sem tóku þessi lán , þ.e. venjulegir Jónar , gerðu það vegna þess að hér á landi hefur ríkt okurlánastarfsemi árum saman sem þekkist ekki annars staðar nema í bananalýðveldum þar sem einræðisherrar hafa fengið að leika lausum hala og ólæsi og menntun er almennt af skornum skammti .
Þannig að þeir sem tóku þessi lán gerðu það í góðri trú því það virtist vera skárri kostur og oftar en ekki vegna ráðlegginga frá bankanum .
Ég þekki fólk sem hefur verið gift í 20 ár og á þeim tíma komið sér upp fjölskyldu , húsnæði og fyrirtæki .
Þetta fólk hafði það gott , var mjög skynsamt í öllum ákvörðunum sem viðkom peningum og alveg heiðarlegt fram í fingurgóma .
Þau ákváðu að taka erlent lán fyrir 2-3 árum því það átti að vera svo hagstætt og létta greiðslubyrði þeirra .
Þetta lán er búið að éta upp allan eignarhlut þeirra í húsinu og rúmlega það og í dag sitja þau uppi með skuldir sem þau ráða engan veginn við og hús sem selst ekki .
Því miður er þetta ekkert einsdæmi heldur eru margar fjölskyldur í svipaðri stöðu .
En samkvæmt því sem ég heyri frá fólki og fjölmiðlum þá er þetta bara gott á þau .
Iss ...
þau eru búin að hafa það svo gott og geta bara sjálfum sér um kennt að hafa tekið erlent lán .
Þau voru örugglega svo gráðug ...
bara gott á þau .
Vitiði , mér finnst þetta hræðilegt og mig svíður undan því að ráðamönnum virðist vera nákvæmlega sama .
Fyrirgefiði , en hver er munurinn á fjölskyldum í þessu landi sem hafa tekið erlend lán og svo þeim sem hafa tekið íslensku okurlánin ? Jú , munurinn er sá að fólkið sem tók erlendu lánin lenti miklu verr í kreppunni en hinir og sér ekki fram úr skuldunum kannski það sem eftir er lífsins .
Ég vil hvetja fólk og þá sérstaklega ráðamenn til að skoða vel og vandlega hvaðan við komum og hvert við erum að stefna , og hlúa að fólkinu í landinu , og hvernig gerum við það ; með því að standa vörð um lýðræði okkar , fyrirtækin í landinu og brúa þetta bil sem hefur verið á milli séra-Jóns og venjulega Jóns til þess að hægt sé að uppræta þá spillingu sem hefur fengið að grassera hér allt of lengi .
Höfundur er förðunarfræðingur .
