FYRIR um áratug fluttist rekstur grunnskóla frá ríki til sveitarfélaga .
Þá sömdu kennarar og sveitarfélög um 10 daga lengingu á skólaárinu í tengslum við kjarasamninga .
Þessa daga átti að nota til óhefðbundins skólastarfs og skemmtilegheita sem tilheyra hinum bjartari árstíðum .
Fyrir ári eða svo færði Alþingi þessa 10 daga lengingu í lög , svo nú er hinn opinberi vetur 180 skóladagar í stað þeirra 170 sem ríkið stóð straum af á sínum tíma .
Engir viðbótarfjármunir fylgdu , enda eru engir peningar til og skólarnir verða að spara .
Sveitarfélögin hafa hug á að draga í land og stytta skólaárið aftur en Kennarasambandið berst á móti .
Þar held ég að veifað sé röngu tré .
Það hlýtur að vera markmið allra að verja það góða starf sem unnið er í skólunum .
Hvernig verður það best gert við núverandi aðstæður ? Við getum farið í flatan niðurskurð og kneprað fjármuni til hvers sem vera skal .
Eða stytt skólaárið .
Flatur niðurskurður mundi þýða uppsagnir .
Á öllum almennilegum vinnustöðum er reynt að verja störfin til að fólk missi ekki vinnuna .
Skólaliðar og stuðningsfulltrúar yrðu sendir heim .
Sérkennsla og önnur stuðningsúrræði drægjust saman .
Þeir nemendur sem síst skyldi fengju minni þjónustu og staða kennarans gæti orðið óbærileg .
Grunnskólarnir eru orðnir að dagvistarstofnunum fyrir 6-16 ára börn og margir foreldrar treysta á þessa vistun .
Samt hafa skólarnir leyfi til að taka sér vetrarfrí , allt upp í 5 daga hvenær sem er að vetrinum , án nokkurs samráðs við foreldrasamfélagið .
Þetta hef ég aldrei skilið .
Sleppum vetrarfríunum og rekum samfelldan skóla frá ágústlokum til 20. maí .
Það hefur heldur aldrei verið hlutverk sveitarfélaga að reka ókeypis dagvistun fyrir grunnskólabörn .
Enda eru skólarnir farnir að seilast dýpra í vasa foreldranna til að standa straum af 10 daga viðbótinni .
Þá styttist í að börnum verði mismunað inni í skólunum sjálfum eftir efnahag .
Má það ? Kennarasambandið er að verja réttindi kennara .
En réttindi eru fleira en kaupið .
Ég vil að kennarasambandið verji réttindi mín til bærilegrar vinnuaðstöðu .
Réttindi mín til að hafa þau úrræði sem þarf inni í skólanum .
Réttindi mín til að vera ekki notuð sem barnapía .
Réttindi mín til að njóta virðingar í samfélaginu .
Réttindi mín til að vera ekki ætlað að gera hið ómögulega .
SIGRÍÐUR JÓNSDÓTTIR , kennari í Grunnskóla Bláskógabyggðar .
Frá Sigríði Jónsdóttur 