Andrés Önd er heldur grunnhyggin önd og afskaplega skapbráð .
Hann virðist ekkert róast með aldrinum , þótt hann teljist orðinn 75 ára .
Afmæli hans er miðað við 9. júní 1934 , þegar fyrsta teiknimyndin með honum í aðalhlutverki var sýnd , myndin The Wise Little Hen , eða Litla , vitra hænan .
Í henni var Andrés í hlutverki heldur latrar andar , sem reyndi að koma sér undan verkefnum , allt þar til vitra hænan kenndi honum gildi vinnu .
Tíu árum síðar , í kvikmyndinni The Three Caballeros ( Kúrekarnir þrír ) , var sagt að Andrés hefði fæðst " föstudaginn þrettánda " , en það skens vísaði fyrst og fremst í óheppni steggsins , en ekki réttan fæðingardag .
Enn síðar var hann sagður eiga afmæli 13. mars og sú dagsetning vafalaust einnig valin með tilliti til lánleysis andarinnar .
Kvakið fyrst , öndin svo Andrés hefur ávallt talað heldur ógreinilega , sem engan þarf að undra , enda er hann önd .
Nær óskiljanlegt kvakið í honum hefur þó fremur aukið vinsældir hans en hitt .
Í tilviki Andrésar fæddist röddin á undan steggnum .
Skapari hans , Walt Disney , heyrði raddsetjarann Clarence Nash lesa upp ljóð með andakvakinu sínu og ákvað að teikna önd .
Sú önd átti ekki að vera ljúf og góð , eins og Mikki mús var þá orðinn , heldur varð að hafa ýmsa skapgerðarbresti .
Þar hefur Andrés svo sannarlega sótt í sig veðrið .
Hann getur verið óþolandi uppalandi Ripp , Rapp og Rupp , vonlaus kærasti Andrésínu , hörmulegur nágranni Jónasar og enn verri starfsmaður , hvort sem það er hjá Jóakim frænda eða vandalausum .
En samt líkar öllum vel við Drésa .
Clarence Nash kvakaði rödd Andrésar næstu áratugina , en þjálfaði svo arftaka sinn , Tony Anselmo , sem tók við 1985 .
Um allan heim starfa raddsetjarar , sem kvaka fyrir Andrés , hver á sínu tungumáli .
Buxnalaus , nema í sundi Í fyrstu var Andrés spengilegri og smáfættari en hann er nú , en með auknum þroska hefur botninn breikkað og sundfitin breitt úr sér .
Hann er þó enn í matrósaskyrtu og með sjóliðahúfu í stíl , gengur líka ávallt með slaufu , en er buxnalaus .
Nema þegar hann fær sér sundsprett , þá fer hann úr skyrtunni og í sundbuxur ! Buxnaleysi Andrésar hefur farið fyrir brjóstið á mörgum .
Aðrir kippa sér ekkert upp við að önd skuli ekki ganga í buxum og telja önnur vandamál mun brýnni í heiminum .
Að sama skapi láta sumir fara í taugarnar á sér að Andrés ali upp þríburana , frændur sína .
Það á sér hins vegar sína eðlilegu skýringu .
Systir Andrésar , Della , er móðir andarunganna og sendi þá til Drésa eftir að faðir þeirra lenti á spítala .
Pörupiltarnir , eða pöruandarungarnir , sprengdu kínverja undir stól föður síns og hann er greinilega enn að jafna sig .
Andrés hefur upplifað margt á langri ævi .
Hann lék til dæmis í áróðursmyndum í síðari heimsstyrjöldinni .
Í myndinni Der Fuehrer ' s Face ( andlit Foringjans ) fékk hann taugaáfall í vopnaverksmiðjunni í Nutzi-landi ( Þýskalandi nazismans ) þar sem hann varð í sífellu að heilsa að nasistasið þegar andliti Hitlers brá fyrir .
Í lok myndarinnar kom í ljós að allt var þetta vondur draumur .
Vinsæll á Norðurlöndum Andrés Önd nýtur mikilla vinsælda á meðal Norðurlandaþjóða og er þar vinsælasta persóna Disney-fjölskyldunnar .
Í Noregi – þar sem fyrsta Andrésar Andar Syrpan var gefin út árið 1968 – eru seldar rúmlega 4 milljónir af Syrpum árlega , sem gerir hana að vinsælustu myndasögubókum á Norðurlöndum og slær þá jafnvel út metsölubækur á borð við Söguna um Ísfólkið , Morgan Kane og Harry Potter .
Í Finnlandi hefur vikublaðið Andrés Önd 1,3 milljónir lesenda , sem jafngildir því að 25% þjóðarinnar séu í tengslum við Andrés .
Á hverju ári frá 1959 hefur jólaþáttur Disney " From All of Us to All of You " verið sýndur í sjónvarpi í Noregi , Danmörku , Svíþjóð og Finnlandi , og er órjúfanlegur þáttur af jólahaldi margra fjölskyldna .
rsv@mbl.is Hvernig segirðu gisp ! á íslensku ? * Fyrsta Andrésblaðið á íslensku kom út fyrir 25 árum .
Þar voru Danir að verki , þeir sömu og gáfu út Andrés á dönsku .
Á Íslandi höfðu sumir áhyggjur af dönskuþekkingu landans því áratugum saman höfðu Íslendingar haldið dönskukunnáttu sinni við með lestri á Andrési og félögum .
* Árið 1991 fékk bókaforlagið Vaka-Helgafell rétt til þess að gefa út blöðin um Andrés og félaga í samvinnu við danska forlagið .
Það má því segja að Andrés hafi flutt til Íslands 5. ágúst 1991 .
Myndasögublaðið um þá félagana kemur nú út vikulega ..
* Árið 1984 hlotnaðist Andrési einn mesti heiður sem hlotnast persónum í kvikmyndaiðnaðinum .
Þá skildi hann eftir fótspor sín í blautri steypu við hið heimsfræga Chinese Theatre í Hollywood .
Sá heiður fellur sjaldan ómennskum stjörnum í hlut .
* Fyrsti varningurinn sem tengdist Andrési Önd var settur á markað á fjórða áratugnum .
Þar mátti meðal annars finna dúkkur , kökukrúsir , lampa , brauð og appelsínusafa , svo eitthvað sé nefnt .
* Myndasögublöð og -bækur um þennan skapvonda stegg hafa verið þýddar , lesnar , prentaðar og endurprentaðar í milljónum eintaka um heim allan .
