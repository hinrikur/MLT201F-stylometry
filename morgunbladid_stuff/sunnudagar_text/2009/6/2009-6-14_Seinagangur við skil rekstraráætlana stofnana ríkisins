AÐEINS tíu af þeim 233 rekstraráætlunum ríkisstofnana sem skila átti til ráðuneyta fyrir lok ársins 2008 samkvæmt reglugerð , bárust á réttum tíma .
Fjórtán áætlanir voru samþykktar innan tilskilins frests sem rann út um miðjan janúar .
Í byrjun maí höfðu allar áætlanir borist nema áætlun sérstaks saksóknara en ekki hefur verið gengið mikið eftir henni vegna sérstöðu embættisins .
Þetta kemur fram í skýrslu Ríkisendurskoðunar til Alþingis um fjármálaskil ráðuneyta og skil rekstraráætlana .
Gagnrýnt er að margar áætlanir höfðu enn ekki verið skráðar í bókhaldskerfi ríkisins í maí .
Í niðurstöðum skýrslunnar segir að seinagangurinn skýrist að mestu leyti af því hve seint fjárlög voru samþykkt .
Ríkisendurskoðun segir að ráðuneyti þurfi að samhæfa eftirlit með framkvæmd fjárlaga hjá stofnunum sem undir þau heyra .
Brýnt sé að gera áætlanir um rekstur fleiri liða fjárlaga og bæta skráningu .
Þá vanti samræmdar reglur um hvað verði um uppsafnaðan halla og ónýttar fjárheimildir .
skulias@mbl.is 