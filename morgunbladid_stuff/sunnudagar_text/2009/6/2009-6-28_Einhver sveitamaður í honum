Eftir Steinþór Guðbjartsson steinthor@mbl.is Júlíus Vífill " Ég ólst upp hjá Helga og Áslaugu Sívertsen á Hávallagötunni og eldri bræður mínir , Helgi og Guðmundur eða Gúndi , áttu þar stóran hlut að máli .
Þannig var að þeir eignuðu sér afa okkar , Helgi eignaði sér Helga og Gúndi Guðmund .
Þar með var ég afalaus , fór til vinafólks foreldra okkar í næsta húsi og kallaði verðandi fósturforeldra mína afa og ömmu .
Ég hændist að þessum heiðurshjónum , þau tóku mér mjög vel og það varð til þess að þau tóku mig í fóstur .
Vegna þessa vorum við bræður ekki eins og venjulegir bræður heldur líka vinir .
Ég var heimagangur hjá foreldrum mínum og systkinum en bjó þar ekki .
Samt sem áður gerðum við Gúndi allt saman .
Þegar við fórum í fyrsta sinn til útlanda fórum við saman til Skotlands og þó við höfum farið ólíkar leiðir í námi og áhugamálum hefur alltaf verið náið samband á milli okkar og við höfum alltaf verið mikið saman .
" Pissaði þrisvar " Gúndi var þessi pottþétti bróðir og það var alltaf öruggt að vera með honum , en Helgi var elstur og öllu ævintýragjarnari .
Þegar þeir voru fjögurra og fimm ára bönkuðu þeir eitt sinn allt í einu upp á í Bólstaðarhlíðinni hjá frænku okkar , Guðrúnu P. Helgadóttur , þáverandi skólastjóra Kvennaskólans .
Þeir höfðu gengið frá Hávallagötunni og ætluðu að heimsækja son hennar og uppáhaldsfrænda sinn , Ólaf Oddsson , síðar menntaskólakennara .
" Hvaðan komið þið eiginlega , strákar mínir , " spurði Guðrún alveg agndofa , " og hvað hafið þið verið lengi ? " Þeir höfðu engin svör , kunnu ekki á klukku en allt í einu lifnaði yfir Helga bróður : " Gúndi bróðir er búinn að pissa þrisvar síðan við lögðum af stað .
" Þar með var tímalengdinni svarað .
Ég man bara eftir einu tilviki þegar Gúndi fór út af sporinu , tiltölulega snemma eftir að hann tók bílpróf .
Mamma og pabbi voru í óvanalega löngu ferðalagi erlendis og án þess að spyrja kóng eða prest fór Gúndi inn í Sölunefnd varnarliðseigna og keypti amerískan kagga .
Þetta var mikil bót fyrir okkur sem skröltum á Trabant á þessum tíma , bílum sem pabbi flutti inn , enda litum við miklu betur út í átta gata tryllitæki .
Gúndi hafði fengið Lárus Helgason , frænda okkar , til þess að skrifa upp á víxil , sem hann gerði með semingi og þeim orðum að nú yrði Ingvar " bror " ekki ánægður .
Þegar nær dró heimkomu foreldra okkar fór Gúndi að ókyrrast en hann slapp með skrekkinn .
Miklir kærleikar voru milli pabba og Lárusar og þess vegna hlífði pabbi Gúnda .
Hann kunni ekki við að taka Lárus fyrir .
" Stóðst eggjaprófið " Þrátt fyrir þetta er einkennandi fyrir Gúnda að hann er algerlega pottþéttur .
Hann er klettur í öllu sem hann gerir , vandur að virðingu sinni og vandar til allra verka sinna eins og sjá má glögg merki í einkalífi hans , fyrirtækjarekstri og hjá HSÍ .
Hann tekur áhugamál sín miklu lengra en ég hef gert .
Nema sönginn .
Reyndar hélt hann því fram á tímabili að hann væri meiri söngvari en ég .
Þannig var að þegar ég lærði sönglist las ég allt sem ég gat um söngvara og sérstaklega um ítalska tenórsöngvarann Enrico Caruso .
Þá komst ég að því að hann hafði sett stórt hænuegg upp í sig og látið það hverfa – munnholið var það stórt .
Ég lét alla fjölskylduna prófa þetta og eini maðurinn sem stóðst prófið var Gúndi bróðir .
Upp frá því hélt hann því fram að hann væri langefnilegasti söngvari fjölskyldunnar þar sem hann hefði staðist eggjaprófið .
En hann hefur aldrei sungið nokkurn skapaðan hlut og einu sinni kom það sér illa fyrir mig .
Við vorum í brúðkaupsveislu hjá vinum foreldra okkar í Kaupmannahöfn og hljómsveitin hafði æft íslenska þjóðsönginn vegna komu okkar .
Mamma , pabbi , Gúndi og ég vorum kölluð upp á svið til þess að syngja þjóðsönginn , sem er langt frá því að vera á allra færi .
Pabbi og Gúndi bróðir hóstuðu og ræsktu sig þegar upp á svið var komið , báru við kvefi og hálsbólgu og sögðust ekki geta sungið .
Þeir stóðu því hjá og við mamma sungum dúett , sem reyndar tókst bærilega vel .
Hins vegar héldu allir að við yrðum í aukahlutverki og þessir stóru menn væru söngvararnir .
" " Ég byrjaði að vinna hjá pabba 11 ára og 12 ára var ég aðalrukkarinn og fór um bæinn á Bauer-hjólinu mínu .
Við það fór ég úr því að vera í sæmilegum holdum í það að vera mjög grannur .
Það var mjög skemmtilegt að vinna með Gúnda á þessum árum og reyndar síðar líka en við höfum unnið saman stóran hluta starfsævi okkar .
Gúndi er dellukarl .
Hann tók hestamennskuna með trukki eins og allt annað og var snemma farinn að tala um ræktun en enginn vissi hvað hann átti marga hesta .
Það hefur alltaf verið einhver sveitamaður í honum , strengur náttúrunnar .
Nú er hann til dæmis á kafi í sumarbústaðarlífinu og vinnur hörðum höndum allar helgar við að rækta landið .
Pabbi var svona líka , mikill áhugamaður um trjárækt , og Gúndi hefur tekið við .
Við höfum oft farið í veiði saman .
Hann er lunkinn veiðimaður , jafn og þéttur og gefst ekki upp .
Hann er þarna og stendur vaktina eins og í öllu sem hann tekur sér fyrir hendur .
" Á réttum stað " Gúndi á trausta vini og ég held að vinskapur hans við gott fólk innan íþróttahreyfingarinnar hafi valdið því að hann hafi tekið við HSÍ .
Menn vissu að hann gat haldið utan um fjármál og það var mikið þrekvirki hjá honum að koma HSÍ á réttan kjöl .
Hann var réttur maður á réttum stað og það var rétt val að leita til hans á sínum tíma .
Fyrir nokkrum árum heyrði ég mann lýsa því yfir í hádegisfréttum útvarps að hann vildi taka við stjórninni í HSÍ og gagnrýndi þáverandi forystu .
Ég hringdi strax í Gúnda og spurði hann hvort hann hefði heyrt fréttina um framboðið .
" Hver þremillinn , " sagði hann .
" Og ég sem ætlaði að hætta .
" En hann gat ekki hætt við þessar aðstæður og hélt því áfram .
Hann ætlaði ekki að láta segja um sig að hann hefði neyðst til þess að hætta heldur vildi hætta á eigin forsendum .
Það gerði hann svo í vor – á toppnum .
Hann hætti ekki aðeins á hápunkti heldur farsællega sem ekki er öllum gefið og getur nú leitað nýrra miða .
" Júlíus Vífill Ingvarsson Hann er fæddur 18. júní 1951 .
Hann stundaði nám í Landakotsskóla , Hagaskóla og tók stúdentspróf frá Menntaskólanum í Reykjavík 1972 .
Hann var í Tónlistarskólanum í Reykjavík og Söngskólanum í Reykjavík 1973-1977 , Tónlistarháskólanum í Vínarborg 1977 og tók embættispróf í lögfræði frá Háskóla Íslands 1979 .
Þá var hann við söngnám í Bologna á Ítalíu 1979-1982 .
Hann var starfsmaður Ingvars Helgasonar hf. og Bílheima ehf. 1982 til 2004 , lengst af sem framkvæmdastjóri og starfandi stjórnarformaður síðustu tvö árin .
Hann var óperusöngvari við Þjóðleikhúsið , Íslensku óperuna og með Sinfóníuhljómsveit Íslands 1982-1987 .
Hann var borgarfulltrúi 1998-2002 og aftur frá 2006 .
Hann er m.a. í borgarráði og formaður skipulagsráðs og Faxaflóahafna auk þess að sitja í stjórn Orkuveitunnar .
Hann er líka formaður stjórnar Íslensku óperunnar , stjórnarformaður Tónlistarskólans í Reykjavík og í stjórn Sinfóníuhljómsveitarinnar .
Eiginkona hans er sr. Svanhildur Blöndal og eiga þau fjögur börn , Halldór Kristin ( f. 1973 ) , Helga Vífil ( f. 1983 ) og tvíburana Írisi Þóru og Gunnar Snæ ( f. 1988 ) , og tvö barnabörn .
Guðmundur Ágúst Ingvarsson Hann er fæddur 13. apríl 1950 .
Hann gekk í Melaskóla , Breiðagerðisskóla og Réttarholtsskóla .
Síðan hóf hann nám í endurskoðun og starfaði á endurskoðunarskrifstofu í nokkur ár .
1976 stofnaði hann fyrirtækið Ástund ásamt Arnari Guðmundssyni .
1978 hóf hann störf hjá föður sínum og vann hjá Ingvari Helgasyni hf. þar til fjölskyldan seldi fyrirtækið 2004 .
Hann var í ýmsum stjórnunarstörfum og síðustu árin forstjóri .
2004 keypti hann mikinn meirihluta í Vélasölunni ehf. og var framkvæmdastjóri fyrirtækisins þar til hann seldi það og stofnaði Bílaumboðið Sögu 2006 til að flytja inn Fiat-bíla og mótorhjól .
Hann var í aðalstjórn Víkings , í landsliðsnefnd karla hjá Handknattleikssambandi Íslands í mörg ár frá 1993 og formaður HSÍ 1996 til 2009 .
Sjálfboðaliðastörf í þágu handboltans hafa fært honum margar viðurkenningar og þar á meðal stórriddarakross hinnar íslensku fálkaorðu , heiðurskross ÍSÍ , heiðurskross HSÍ og gullmerki Víkings , Vals og FH .
Eiginkona hans er Guðríður Stefánsdóttir verslunarstjóri og eiga þau þrjú börn , Stefán Níels ( f. 1981 ) , tvíburana Ingvar Júlíus og Sigríði ( f. 1983 ) og tvö barnabörn .
Mótorhjólin toga í hann Guðmundur " Þegar fjölskyldan flutti af Hávallagötunni á Lynghagann varð Júlíus Vífill eftir hjá barnlausri fjölskyldu í næsta húsi , vinafólki sem óskaði eftir að fá að hafa hann og hann hafði tekið ástfóstri við , en engu að síður hittumst við reglulega og lékum okkur saman .
Það er aðeins ár á milli okkar og við náðum vel saman enda báðir uppátektarsamir .
Við vorum níu systkinin og sennilega vorum við Vífill samrýmdastir , sérstaklega áður en við festum ráð okkar .
Eftir að við fluttum á Sogaveginn varð lengra á milli okkar og í okkar augum var þetta mikil vegalengd .
Samt sem áður hélst gott samband og við vorum eins og einn systkinahópur .
Við Vífill ólumst ekki upp saman , en síðar unnum við saman með foreldrum okkar hjá fjölskyldufyrirtækinu Ingvari Helgasyni hf. og það var góð eining í þeim hópi .
Reyndar unnum við þrír bræðurnir og tvær systur hjá fyrirtækinu um árabil , auk annarra fjölskyldumeðlima , og var því um sannkallað fjölskyldufyrirtæki að ræða .
Við hjálpuðum til sem strákar en urðum síðar fullgildir starfsmenn .
Júlíus kom í fullt starf hjá okkur eftir að hafa verið í söngnámi á Ítalíu og það var gott að fá hann aftur í hópinn .
Hann kom með nýjar hugmyndir og úr þessu varð ágætis hrærigrautur , en meðan pabba naut við hafði gamli maðurinn alltaf síðasta orðið .
Við komumst að samkomulagi um alla hluti og unnum í miklu bróðerni .
Alltaf ríkti mikill keppnisandi og keppnisskap í fyrirtækinu okkar og þess vegna náðum við miklum árangri .
Eftir að við hættum að vinna saman hættu þessi daglegu tengsl en við erum reglulega í símasambandi og tökum púlsinn hvor á öðrum .
" Hæfileikar " Vífill er sjálfum sér samkvæmur , heilsteyptur og blátt áfram í öllu sem hann tekur sér fyrir hendur .
Við eigum ágætis söngfólk í báðum ættum .
Afi okkar í móðurætt var til dæmis lengi í kórum og söng vel eins og móðir okkar .
Vífill byrjaði snemma að syngja , en ég hef ekki sönghæfileika , syng aðeins einn með sjálfum mér í sturtu og þá í hljóði .
Vífill var fínn í því að taka Bítlana og þá sem voru efstir á vinsældalistunum á unglingsárunum auk þess sem hann spilaði á gítarinn .
Liðtækur gleðigjafi á mannamótum .
Vífill er mikill keppnismaður en hann hefur aldrei verið í íþróttum og ég held að hann hafi engan áhuga á íþróttum .
Hjónin sem hann ólst upp hjá áttu sumarbústað við Þingvallavatn og hann fór með þeim út á vatnið að veiða en ekki fer miklum sögum af veiðiskapnum .
Við höfum nokkrum sinnum farið saman í rjúpu og laxveiði en eigum það sameiginlegt að vera hvorugur mikið fyrir veiðar .
Ég fer þó aðeins enn og er betri veiðimaður , hef skotið fleiri rjúpur og veitt fleiri fiska .
Við bræður höfum allir átt hesta og við riðum út saman .
Á unga aldri riðum við Vífill meðal annars eitt sinn á Þingvöll og sendum farangurinn með rútunni á Valhöll .
Hann skipulagði túrinn og allt gekk vel .
Þetta átti að vera skottúr en við vorum lengi á leiðinni .
Vífill hélt því lengi fram að hann væri betri hestamaður en nokkur annar vegna þess að hann hafði aðstoðað Rosmarie Þorleifsdóttur í reiðskóla en ég minnist þess ekki að hann hafi haft hæfileika umfram aðra á þessu sviði .
Fyrst og fremst vegna hestanna fórum við saman í sveit í Flóanum , en ég sá Vífil aldrei fyrir mér sem bónda .
Þegar hann ákvað að taka sönginn alvarlega flosnaði hann upp úr hestamennskunni og ég hætti eða setti hestamennskuna í hvíld nokkrum árum síðar .
" Möguleikar " Snemma helgaði Vífill sig söngnum og svo stjórnmálunum og um önnur áhugamál hefur varla verið að ræða hjá honum nema hvað hann hefur sinnt félagsmálum sem tengjast þessum áhugamálum hans .
Vífill er mjög góður tenór og ég er sannfærður um að hann hefði náð langt á því sviði erlendis .
Hann átti möguleika og mun meiri en hann nýtti sér , en sennilega hefur hann ekki viljað taka áhættuna og fara aftur út eftir að hann hafði flutt heim .
Það var ekki mikið fjárhagslegt öryggi hjá ungum söngvurum á þessum árum og kannski óvarlegt að treysta eingöngu á sönginn hjá fjölskyldufólki .
Söngurinn var honum í blóð borinn og því kom ekki á óvart að hann legði hann fyrir sig .
Hins vegar kom það mér svolítið á óvart að hann færi í lögfræðina en hann fann sig þar þó hann hafi aldrei unnið við fagið sem slíkt .
Stjórnmálin heilluðu hann , stúdentapólitíkin kveikti í honum og ég held að hann hafi hellt sér út í borgarmálin vegna mikils áhuga auk þess sem þrýstingur frá samflokksmönnum hans hafði örugglega mikið að segja .
Ég held að Vífill sé á réttri hillu í pólitíkinni og það hentar honum vel að starfa á þessum vettvangi .
Við erum flokksbræður og ég segi honum mínar skoðanir á ýmsum málum .
Hann er góður hlustandi og tekur ábendingum en auðvitað eru mínar skoðanir ekki endilega alltaf réttar – samt oftast .
Enginn er svo fullkominn að hann geti allt og viti allt og það er kostur hvers stjórnmálamanns að geta hlustað og tekið rökum .
Þegar meirihlutinn í borginni sprakk fyrir tæplega tveimur árum fannst mér oft vegið að borgarfulltrúum meirihlutans með ósanngjörnum hætti og hann átti ekki allt skilið sem hann fékk á sig .
Ég reyndi að styðja Vífil á þessum tíma með því að veita honum móralskan stuðning enda þekki ég af eigin raun sem formaður Handknattleikssambandsins til margra ára að slíkur stuðningur skiptir miklu máli og Vífill hafði veitt mér hann þegar á þurfti að halda .
Þegar á móti blæs er gott að geta talað saman og þegið ráð frá öðrum eða gefið góð ráð .
Mér finnst Vífill hafa staðið sig vel í pólitíkinni og nú lætur hann til dæmis til sín taka í skipulagsmálum og þar á undan í mennta- og skólamálum .
Hann hefur eflst mikið en ég held að hans stærstu mistök hafi verið að hætta eitt kjörtímabil .
Auðvitað er allt annað að vera í meirihluta en minnihluta .
Vífill er framsækinn og það hentar honum örugglega ekki að vera í minnihluta og ráða litlu sem engu um framgang mála .
Hann vill gera góða hluti og láta gott af sér leiða .
Það er ekki alltaf auðvelt í minnihluta .
" Bílar og önnur tæki " Við erum mjög ólíkir .
Það er stuttur þráðurinn í Vífli og hann getur verið fljótur upp en hann er líka snöggur niður aftur .
Ég held hins vegar aftur af mér og blæs sjaldan .
Áhugamálin eru gjörólík .
Ég sæki mikið í sumarbústaðinn okkar og er mikið fyrir útivist uppi á fjöllum .
Þó hann fari á skíði vill hann helst vera í borginni og í miðbænum eða sem næst honum .
Þessi munur liggur í eðlinu .
Ég átti vélsleða um nokkurra ára skeið og náði að bjóða Vífli með í sleðaferð nokkrum sinnum .
Það var samt ekki auðvelt því tenórinn þurfti að passa röddina en þegar það tókst þurfti ég að hafa mig allan við til að halda í hann því hann hafði alltaf gaman af því að keyra og reyna á sig og tækin .
Mótorhjólaáhuginn hefur lengi loðað við Vífil og hann hefur átt þau nokkur .
Lengi átti hann gamalt hjól .
Ég held að það hafi verið Indian .
Það fór aldrei í gang en hann gat fengið menn til að stíga og stíga , reyna og reyna að koma því í gang án árangurs .
Við eigum það sameiginlegt að við höfum lengi haft áhuga á bílum .
Um svipað leyti og ég keypti minn fyrsta og eina kagga hjá Sölunefndinni eignaðist Vífill nýjan Sunbeam , sem þótti heldur betur klassi í þá daga en fyrstu bílarnir okkar voru að sjálfsögðu Trabant .
Á þessum tíma áttu fósturforeldrar hans Chrysler 1947 , sem þá var með flottari bílum landsins og er enn .
Bíllinn var bara keyrður á sumrin og fékk Vífill að taka í hann og hefur ekki sleppt honum síðan .
" 