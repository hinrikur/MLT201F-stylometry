Steingrímur J. Sigfússon fjármálaráðherra sagði í Zetunni , umræðuþætti á mbl.is , hinn 23. mars sl. þegar lýst var efasemdum við hann um að Svavar Gestsson væri heppilegasti maðurinn til þess að leiða samningaviðræður við Breta vegna Icesave-deilunnar : " Ég treysti Svavari Gestssyni .
Ég veit að hann er að gera góða hluti og ég lofa þér því að það er í sjónmáli að hann landi – og hans fólk – glæsilegri niðurstöðu fyrir okkur .
" Nokkrum dögum síðar dró ráðherrann að vísu aðeins í land um glæsileika niðurstöðunnar , en nú liggur hún fyrir .
Íslenska ríkið hefur skuldbundið sig til þess að greiða 630 milljarða króna vegna Icesave .
Vextir verða 5,5% og ekki þarf að greiða af höfuðstól lánsins fyrr en að sjö árum liðnum , en þannig hækkar höfuðstóllinn frá ári til árs og verður að sjö árum liðnum kominn vel yfir 900 milljarða króna , verði ekkert greitt niður af láninu fyrr en að þeim tíma loknum .
Er það eitthvað til þess að hrópa húrra fyrir ? Með öllu er óljóst nú hversu háar fjárhæðir munu fást fyrir eignir Landsbankans , sem til stendur að reyna að selja á næstu sjö árum og láta andvirði þeirra ganga upp í skuldbindingarnar vegna Icesave , og það liggur sömuleiðis ekkert fyrir um það hversu miklum tekjum " heilbrigð lánasöfn " Landsbankans í Bretlandi munu skila .
Því fer víðs fjarri að niðurstaðan sem nú liggur fyrir geti talist " glæsileg " .
Er fjármálaráðherra kannski á annarri skoðun ? 