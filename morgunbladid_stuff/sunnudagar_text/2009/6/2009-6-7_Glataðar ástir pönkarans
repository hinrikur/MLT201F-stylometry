Iggy Pop er sönnun þess að fátt sé betra en grenjandi rafgítarar og organdi söngvari ; þeir sem séð hafa hann á sviði getað vitnað um það að hann er holdgervingur rokksins .
Ekki er þó allt sem sýnist því honum er líka vel lagið að syngja við vælandi klarínett eins og sannast á nýrri plötu hans , Préliminaires .
Franskir mansöngvar eru frábrugðnir því sem tíðkast víða annars staðar í því að beinlínis er gert ráð fyrir rödd sem ekki er hægt að kalla fallega ; brákuð og beygluð , tilfinningarík og dramatísk , laus við væmni og tilgerð .
Þannig rödd er Iggy Pop einmitt með og í fyrstu hendingu af fyrsta lagi Préliminaires er meiri saga og þungi en í ævistarfi margra annarra tónlistarmanna .
Haustlauf Í laginu " Les feuilles mortes " , textinn eftir ljóðskáldið Jacques Prévert , lagið eftir Joseph Kosma , syngur Iggy í brotnum barítón um haustlauf og glataða ást , en lagið sló í gegn í Frakklandi 1945 og oft eftir það , meðal annars í flutningi Edith Piaf ( bæði á frönsku og ensku ) .
Aðrir sem sungið hafa lagið eru Nat King Cole , Yves Montand og Eva Cassidy , en fjölmargir hafa einnig gefið lagið út án söngs .
Undirspilið í " Les feuilles mortes " að hætti Iggy Pop er naumhyggjulegt , slagverk , ástsjúkt orgel , rómantískur bassi og smávegis rafeindamúsík sem nær hápunkti í tregaþrungnu klarínettsólói – aðdáendur Iggy Pop fá flog .
Hann lætur ekki nægja að taka fyrir franskan vísnasöng , heldur er líka á skífunni bossanova-lag , " Insensatez " eftir Antonio Calos Jobim , sem heitir " How Insensitive " í meðförum Iggys , og í því eru fiðlurnar ekki sparaðar .
Að þessu sögðu koma gítarar víða við sögu á plötunni , heyr til að mynda lagið " Spanish Coast " þar sem skældur gítar ber uppi laglínuna ( og minnir ekki svo lítið á Tindersticks ) og eins " Nice to Be Dead " , hefðbundið rokklag sem gæti eins hafa verið á hvaða sólóskífu Iggys sem er .
Fleiri dæmi eru um slíkt á plötunni , svona rétt eins og Iggy Pop hafi ekki alveg getað sagt skilið við uppruna sinn , en lögin sem koma á óvart eru þó fleiri , til að mynda áðurnefnt upphafslag plötunnar New Orleans-djasslagið " King of the Dogs " , þar sem Iggy fær laglínu lánaða hjá Louis Armstrong , " He ' s Dead – She ' s Alive " , kassagítarblús og bjöguð rödd , og svo lagið " A Machine For Loving " , þar sem sungið / talað er um ástríka hunda .
Tónlist við skáldsögu Kveikjan að Préliminaires var sú að Iggy var beðinn að semja tónlist við heimildarmynd um það er Michel Houellebecq semur kvikmyndahandrit upp úr bók sinni La Possibilité d ' une île og reynir síðan að telja menn á að gera mynd eftir handritinu .
Undirbúningur að verkefninu fólst í því að lesa bókina , sem varð Iggy svo mikill innblástur að í stað þess að semja tónlist fyrir téða heimilarmynd samdi hann plötu upp úr bókinni , eins konar hljóðrás við hana .
( Þess má geta að textinn við " A Machine For Loving " er fenginn úr enskri útgáfu á bók Houellebecqs .
) Þegar við ofangreint bætist að Iggy var búinn að fá ógeð á lúðum með rafgítara , að eigin sögn , kemur kannski ekki á óvart að hann hafi kosið að kúvenda svo rækilega .
Þess má svo geta að plötuna má kaupa sem niðurhal og á diski , en einnig er til sérstök viðhafnarútgáfa sem er meðal annars skreytt myndum eftir teiknarann snjalla Marjane Satrapi .
arnin@mbl.is Hamskiptingar Það getur verið erfitt að sitja fastur í sama hlutverkinu , hvort sem maður er leikarinn sem leikur alltaf vonda löggu eða tónlistarmaðurinn sem verður alltaf að vera hressi gæinn .
Það getur þó verið erfitt að breyta um stíl og stefnu ; ekki er gott að gera aðdáendurna fráhverfa sér til frambúðar því ekki er öruggt að stílbrotið skaffi nýja vini .
Með frægustu umskiptum rokksögunnar er þegar Bob Dylan hætti að vera vælandi mótmælasöngvari og fann upp nýtt tónlistarform í leiðinni ; rafmagnað þjóðlagarokk .
Aðdáendur hans tóku því illa , gerðu hróp að honum á tónleikum , en sagan hefur sýnt að þetta var réttur leikur .
Þegar menn eru komnir á síðasta snúning getur verið gott að taka annan kúrs .
Það dugði til að mynda Johnny Cash vel í upphafi tíunda áratugarins þegar hann birtist einn með kassagítarinn á American Recordings og græddi grúa af nýjum aðdáendum – fór semsé í öfuga átt við Dylan .
David Bowie er meðal annars frægur fyrir sín stílbrigði og hefur dugað honum vel í gegnum árin .
Sum hamskipti hans eru þó einfaldlega hallærisleg , til að mynda tilraunirnar þrjár í lok níunda áratugarins og upphafi þess tíunda ; hallærisrokk með Tin Machine , eins konar síðnýrómantík með Outside 1995 og svo loks drum ' n ' bass-dellan Earthling 1997 .
Stundum skipta listamenn um stíl og stefnu vegna þess að þeir eru í blindgötu og svo var því farið til að mynda þegar Björk hætti í gítarpoppsveitinni Sykurmolunum og tók til við framsækið danspopp ein síns liðs .
Síðasta plata Sykurmolanna var meira af því sama , en fyrsta sólóplata Bjarkar , Debut , var byrjun á einhverju nýju .
Söngkonan Jewel var fræg fyrir sitt meinlausa menningarpopp þegar hún sendi frá sér breiðskífuna 0304 .
Aðdáendum hennar brá svo við þegar þeir heyrðu skífuna að það skvettist upp úr rauðvínsglösunum enda var tónlistin fjörugt og dansvænt popp , en ekki þjóðlagagaul að hætti hússins .
Þessi stefnubreyting Jewel entist ekki nema þessa einu skífu , en 0304 er besta skífa hennar að margra mati og einnig sú skemmtilegasta .
Árni Matthíasson 