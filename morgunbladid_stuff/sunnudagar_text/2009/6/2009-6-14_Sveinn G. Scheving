Sveinn G. Scheving fæddist í Vestmannaeyjum 27. ágúst 1933 .
Hann lést á hjartadeild Landspítalans 5. júní síðastliðinn og var jarðsunginn frá Fríkirkjunni í Reykjavík 12. júní .
mbl.is / minningar Ég kynntist Sveini Scheving fljótlega eftir að hann gekk í Akóges , en það var þegar ég tók þátt í gróðursetningarferðum félagsins Akóges í reitnum okkar í Heiðmörk .
Faðir minn Þorsteinn Einarsson var mikill áhugamaður um skógrækt og stóð fyrir því ásamt fleiri Akógesum að félagið eignaðist einn af fyrstu reitunum sem var úthlutað í Heiðmörk .
Því var það að ég var ansi ungur þegar ég fór að taka þátt í þessu skógræktarstarfi Akóges .
Sveinn sýndi þessu starfi strax mikinn áhuga og lét sig aldrei vanta og mætti þar með sitt fólk .
Þegar ég síðar gekk í Akóges fékk ég að njóta þess að vera þátttakandi í þessu áhugamáli hans .
Eitt dæmi um áhuga hans og elju var þegar við eitt vorið vorum búnir að setja niður fjöldann allan af greniplöntum í samkomureit okkar í Heiðmörk , þá kom hiti og þurrkur og höfðum við áhyggjur af plöntunum .
Sveinn var ekki að tvínóna við hlutina , hann útvegaði tank með vatni og síðan voru plönturnar vökvaðar .
Það er höggvið stórt skarð í félagið Akóges við fráfall Sveins og verður hans sárt saknað .
Ég votta fjölskyldunni mína dýpstu samúð og ég veit að við munum planta fallegri plöntu í Heiðmörk til minningar um Svein .
Eiríkur Þorsteinsson .
Mér er alltaf minnisstætt þegar ég hóf störf hjá Jarðborunum .
Ég var þá að stíga mín fyrstu skref í orkuiðnaðinum og vissi ekki mikið um nýtingu á jarðvarma eða þá miklu tækni sem fylgir hátæknilegum jarðhitaborum .
Þrátt fyrir sjálfstraust ungs manns , sem þykist vita meira en hann veit , var ekki laust við að ég væri svolítið óstyrkur þegar ég var kynntur fyrir verkfræðingum og öðrum kunnáttumönnum Jarðborana .
En þau óþægindi hurfu um leið og við Sveinn tókumst í hendur .
Ég fann það á hlýju handtakinu að þessum manni gæti ég treyst .
Sú skoðun stóð óhögguð alla tíð síðan .
Hann spurði mig hvers vegna ég hefði áhuga á að hefja störf í orkuiðnaðinum og hvert hugurinn stefndi .
Ég svaraði eftir bestu getu og átti auðvelt með það því augljóst var að spurt var af áhuga en ekki kurteisi .
Þannig var Sveinn alla tíð , heilsteyptur og sannur heiðursmaður .
Það var gott að leita til hans á þessum fyrstu árum mínum sem stjórnandi fyrirtækisins og fyrir það er ég honum alltaf þakklátur .
Sveini var fróðleiksfýsn í blóð borin , áhugi hans einlægur og síkvikur .
Hann var afar vel lesinn og þekking hans á tæknimálum var einstök .
Við samstarfsmenn hans þekktum þennan eiginleika hans vel og gátum alltaf leitað til hans ef okkur fýsti að vita eitthvað um nýjungar við framleiðslu á borum eða uppgötvanir á sviði orkunýtingar .
Það brást ekki að Sveinn hafði svörin á hraðbergi .
Við samstarfsmenn hans kölluðum það að fletta upp í Sveini .
Hann hafði ánægju af því að leita uppi það besta á tæknisviðinu , hugmyndaauðgi hans var óþrjótandi og hann var brautryðjandi í okkar ágæta fyrirtæki .
Sveinn fékk ótal góða kosti í vöggugjöf .
Ljúfmennska , skopskyn og létt lund hrifu alla sem áttu við hann samskipti .
Engum gat dulist hve annt honum var um hag fyrirtækisins og starfsfélaga sinna og hve umhugað honum var um að þessir hagsmunir færu saman .
Sveinn var forkólfur í félagslífi og það kom því ekki á óvart þegar hann var aðalhvatamaður þess að stofnað var starfsmannafélag Jarðborana .
Hann var formaður þess í mörg ár , undir hans forystu var mikill kraftur í starfsemi félagsins og margar nýjungar litu dagsins ljós .
Sveinn sat í varastjórn Jarðborana um árabil sem fulltrúi starfsmanna .
Það var gott að vita af honum í stjórn félagsins , víðsýni hans og áhugi á fyrirtækinu voru mér sem stjórnanda þess mikils virði .
Sveinn byggði einn síns liðs upp innkaupadeild félagsins og bjó til mörg þau mikilvægu viðskiptasambönd víðs vegar um heim sem við byggjum á enn þann dag í dag .
Í krafti heiðarleika síns var hann hvarvetna vel þokkaður .
Hann hafði sitt á hreinu og það var alltaf hægt að ganga að öllum hlutum vísum hjá honum .
Kynni af slíkum sómamanni eru öllum hollt veganesti í lífi og starfi .
Ég er þakklátur fyrir að hafa orðið samferða Sveini Scheving þessi ár .
Á samstarf okkar bar aldrei skugga og hann kenndi mér margt sem ég bý enn að .
Kristínu og fjölskyldu votta ég mína dýpstu samúð .
Genginn er drengur góður .
Bent Einarsson .
Ég varð þess heiðurs aðnjótandi að starfa með þeim mikla höfðingja Sveini Scheving um árabil hjá Jarðborunum hf. Það varð fljótlega ljóst í samstarfi við Svein að hann var ungur í anda , kvikur og ekki síður frjór í hugsun en samstarfsfólkið , þó aldarfjórðung skildi að í aldri .
Þá þóttu hlaup upp og niður tröppurnar á fjórðu hæð og að ganga úr Skipholtinu heim vestur í bæ þessum lífsreynda eyjamanni ekkert tiltökumál .
Að ungra manna sið fann ég fljótt út að hægt væri að stytta sér leið með því að spyrja Svein um allt sem tengdist borframkvæmdum í stað þess að fletta upp í tæknihandbókum og öðrum doðröntum .
Sveinn hafði ætíð svör á reiðum höndum og bætti svo við með frekari gögnum sem hann galdraði fram úr gagnasafni sínu á undrahraða , þó þau væri að finna á fleiri en einum stað á skrifstofunni .
Reyndar var mikilvægi Sveins í hinu ört vaxandi borfyrirtæki á þessum árum með þeim hætti að þegar starfsmannafélagið áformaði utanlandsreisur var um það rætt í nokkru gamni og töluverðri alvöru , að rétt væri öryggisins vegna að Sveinn færi í einni flugvél og allir aðrir starfsmenn í annarri svo að borþekking Íslendinga glataðist ekki ef illa færi .
Hjá Sveini lærðist að plan a , b , c og jafnvel d væri lágmarks-viðbúnaður í jarðhita-boriðnaðinum , nokkuð sem áratuga reynsla hafði kennt Sveini sem vélstjóra og verkstjóra á gufubornum svokallaða og um áratugaskeið sem innkaupastjóra Jarðborana .
Sveinn fann alltaf leið , sama hversu vonlaust verkefnið var sem honum var ætlað að leysa og það á mettíma .
Sveinn hafði komið sér upp fjölda sambanda , víðsvegar um heiminn , við aðila sem vissu sem var að þegar Sveinn var annars vegar var full alvara .
Hér var maður sem vissi nákvæmlega hvað hann var að gera , þekkti flókinn búnaðinn eins og fingurna á sér og orð hans stóðust fullkomlega .
Sveinn var einn þeirra sem fremstir fóru þegar tekin var sú djarfa og framsýna ákvörðun , upp úr árinu 1970 , að kaupa stóran jarðhitabor til landsins .
Sveinn og samstarfsmenn leituðu víða um heiminn og þá sérstaklega vestanhafs að heppilegum bor og þeir fundu og fluttu til landsins eitt mesta happatæki landsmanna , jarðborinn Jötunn .
Sveinn var einstaklega prúður maður , vildi öllum það besta og fann gott í fari allra .
Þægileg nærvera Sveins og frjó hugsun gerði það að verkum að hugmyndir fæddust og þar sem Sveinn var lítið fyrir að láta á sér bera , fórum við hinir yngri oft og tíðum fram vaskir og djarfir með sjálftraustið að láni frá Sveini .
Sveinn bar sín einkamál ekki á torg en það fór ekki á milli mála að Kristín og synirnir áttu hug hans allan .
Hann var stoltur af sínu fólki og fjölskyldan samhent .
Sveinn og Kristín höfðu mikið yndi af ferðalögum á framandi slóðir og voru þeir ófáir staðirnir sem kannaðir höfðu verið og var það þá segin saga að undirbúningurinn hafði verið góður og yfirferðin mikil .
Ég færi Kristínu og fjölskyldu mína dýpstu samúð .
Minningin lifir um góðan dreng .
Þór Gíslason 