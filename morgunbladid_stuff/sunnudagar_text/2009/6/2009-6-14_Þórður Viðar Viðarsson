Þórður Viðar Viðarsson fæddist í Reykjavík 26. júlí 1957 .
Hann lést á gjörgæsludeild Landspítalans v / Hringbraut 28. maí síðastliðinn og fór útför hans fram frá Hafnarfjarðarkirkju 9. júní .
Ég fel í forsjá þína , Guð faðir , sálu mína , því nú er komin nótt .
Um ljósið lát mig dreyma og ljúfa engla geyma öll börnin þín , svo blundi rótt .
( Matthías Jochumsson .
) Nú hefur okkar elskulegi mágur Þórður sofnað , örmagna á sál og líkama .
Þórður hefur átt við mikil veikindi að stríða í tæp fjögur ár .
Við systkinin eigum Þórði svo margt að þakka .
Hann var einstaklega vandaður og góður heimilisfaðir , heilbrigður í alla staði og góður við menn og dýr .
Þegar systir okkar Ráðhildur lést sýndi Þórður hvað hann hafði mikinn sálarstyrk .
Hann sat yfir henni á meðan hún barðist fyrir lífi sínu og hélt í höndina á henni þar til yfir lauk.Við höfum ekki getað þakkað Þórði allt sem hann gerði fyrir okkur og fjölskylduna á sinn hljóðláta hátt .
Þórður var ákaflega dulur maður , talaði nánast aldrei um sjálfan sig .
Hann var einstakur maður .
Við höfum orðið vitni að því í veikindum Þórðar hvað við eigum kærleiksríkt og gott heilbrigðisstarfsfólk á deild 13-G og á gjörgæsludeild LSH við Hringbraut .
Við viljum fyrir hönd fjölskyldu Þórðar þakka öllu þessu góða starfsfólki , ekki síst fyrir hvað það var nærgætið við Línu systur okkar sem hefur mátt reyna mikið síðastliðin fjögur ár .
Elsku Lína systir , Viðar , Elísa Hildur , Arnar , Viðar , Erla og Birgir , eftir dimma nótt kemur bjartur dagur .
Sólin kemur aftur upp í sálu þinni , lífið heldur áfram , elsku hjartans Lína systir , og þú munt ávallt sjá Þórð í börnunum ykkar .
Guð verndi ykkur og blessi um alla framtíð .
Ég krýp og faðma fótskör þína frelsari minn á bænastund .
Ég legg sem barnið bresti mína bróðir , í þína líknarmund .
Ég hafna auðs- og hefðarvöldum , hyl mig í þínum kærleiksöldum .
( Guðmundur Geirdal .
) Kristjana Ellertsdóttir , Gísli Ellertsson , Hafsteinn Ellertsson , Kristján Ellertsson , Freyja Ellertsdóttir .
Þórður Viðarsson , líffræðingur og starfsmaður Hafrannsóknastofnunarinnar til margra ára , lést hinn 28. maí sl. , langt um aldur fram .
Lát Þórðar var okkur samstarfsfólki hans mikil sorgarfregn , því þrátt fyrir löng og erfið veikindi héldum við í vonina að hann hefði betur í sjúkdómsbaráttu sinni .
Þórður veiktist alvarlega fyrir fjórum árum síðan og var æðruleysi hans í glímunni við erfið veikindi aðdáunarverð , sem m.a. lýsti sér í því að í hvert skipti sem hann virtist vera á bataleið var hann mættur til starfa , þótt fráleitt væri hann hraustur .
Þórður hóf störf hjá Hafrannsóknastofnuninni árið 1982 , þá nýútskrifaður líffræðingur .
Lengst af vann hann sem rannsóknamaður á nytjastofnasviði við ýmis störf á sjó og í landi .
Í rúma tvo áratugi vann hann við aldursgreiningar á nytjafiskum og var okkar reyndasti aldurslesari þorskfiska , en aldursákvörðun er ein af undirstöðum ákvörðunar stofnstærðar nytjastofna .
Samfella í aldurslestri er grundvallaratriði og svo vel vildi til að Þórður náði að kynnast vinnubrögðum þeirra Ingimars Óskarssonar og Jóns Bogasonar , einkum þess síðarnefnda , en þeir aldurslásu þorskkvarnir um áratugaskeið síðari hluta síðustu aldar .
Framlag Þórðar í þessum efnum var því ómetanlegt þó ekki hafi farið hátt og miðlaði hann m.a. reynslu sinni og tryggði samfelluna með þjálfun marga nýrra starfsmanna á undanförnum árum .
Þórður stjórnaði einnig sýnatöku úr lönduðum afla á suðvesturhorninu og annaðist það af kunnri nákvæmni og samviskusemi .
Margir starfsmenn Hafrannsóknastofnunarinnar unnu með og kynntust Þórði Viðarssyni á löngum og farsælum starfsferli hans .
Hans er nú sárt saknað á stórum vinnustað .
Undirritaður talar án efa fyrir munn allra samstarfsmanna Þórðar , þegar hann með þessum línum sendir eiginkonu Þórðar , börnum , foreldrum , systkinum og öðrum ástvinum innilegustu samúðarkveðjur við fráfall hans .
Við munum minnast Þórðar sem drengskaparmanns og trausts félaga og erum þakklát fyrir áralöng viðkynni og samveru .
Jóhann Sigurjónsson , forstjóri Hafrannsóknastofnunarinnar .
Mig langar að minnast vinar míns og starfsfélaga , Þórðar Viðarssonar .
Leiðir okkar Þórðar lágu saman í febrúar 1988 þegar ég hóf störf hjá Hafrannsóknastofnun .
Við Þórður urðum fljótlega góðir vinir , styrktist sú vinátta með tímanum og bar þar aldrei skugga á .
Þórður var bráðgreindur og vel að sér , alltaf hafði hann eitthvað skynsamlegt til málanna að leggja af því fjölmarga sem bryddað var upp á í samræðum okkar .
Það var oftast stutt í hláturinn hjá Þórði enda hafði hann einstaklega góða kímnigáfu .
Af þeim fjölmörgu góðu eiginleikum Þórðar eru mér minnisstæðastir þolinmæði , æðruleysi , einlægni og góðsemi hans .
Um sumarið árið 2005 fór Þórður í aðgerð sem fór úrskeiðis og leiddi það til mikilla veikinda hjá honum .
Þeim lauk tæplega fjórum árum síðar með andláti hans .
Það var aðdáunarvert að fylgjast með baráttu og æðruleysi Þórðar í veikindum hans .
Kæri Þórður , þakka þér fyrir samfylgdina , einnig þakka ég það lán að hafa átt þig að vini .
Það er sárt að kveðja þig í blóma lífsins , mín huggun er sú að nú sért þú laus við kvalirnar og að þér líði vel á einhverjum góðum stað handan lífsins .
Fjölskyldu Þórðar færi ég mínar dýpstu samúðarkveðjur .
Ásgeir Gunnarsson .
Það var mikil sorgarfrétt að heyra að Þórður Viðarsson , kær samstarfsmaður okkar til fjölmargra ára , væri látinn og hefði lotið í lægra haldi eftir langa og stranga baráttu við erfið veikindi .
Hann hóf störf hjá Hafrannsóknastofnuninni nýútskrifaður líffræðingur og starfaði þar sem rannsóknarmaður bæði á sjó og landi .
Þórður var framúrskarandi starfsmaður með mestu þekkingu og reynslu hér á landi við að greina aldur nytjafiska af kvörnum .
Hann miðlaði þeirri þekkingu sinni til okkar sem unnum með honum og þannig hefur lífsstarf hans skilað sér áfram .
Stór hluti af vinnu okkar er að taka rannsóknasýni úr fiskafla .
Í fjöldamörg ár hafði Þórður umsjón með þessum sýnatökum .
Hann hafði alltaf góð samskipti við starfsmenn í fiskvinnsluhúsum , fiskmörkuðum og einnig við sjómenn .
Hann hafði mikla reynslu sem rannsóknamaður á sjó og kunni vel skil á þeim fiskum sem komu upp úr sjónum .
Þórður var að eðlisfari yfirvegaður og rólegur , með mikið jafnaðargeð , hafði gott skopskyn og afar notalega nærveru .
Þessir eiginleikar hans hafa eflaust gert hann sterkari í veikindum sínum .
Nú stöndum við andspænis því sem okkur öllum er ætlað , að líf okkar á jörðinni er ekki endalaust .
Við vitum að tíminn sem okkur er úthlutað er ekki ótakmarkaður en engu að síður finnst okkur fráfall hans ótímabært .
Það er erfitt að sjá á eftir góðum vini og samstarfsfélaga og hans verður sárt saknað .
Mestur er þó söknuður hans nánustu fjölskyldu .
Þórður naut þeirrar gæfu að eiga Sigurlínu Ellertsdóttur að lífsförunaut .
Þau voru samhent í lífinu og stuðningur hennar við Þórð í veikindum hans var einstakur .
Við samstarfsmenn vottum eiginkonu , börnum , foreldrum , systkinum og öðrum ástvinum Þórðar okkar dýpstu samúð á skilnaðarstund .
Að Þórði gengnum er okkur þakklæti efst í huga fyrir að hafa fengið að njóta samvista við hann á meðan hann lifði , blessuð sé minning hans .
Fyrir hönd samstarfsfélaga á kvarnadeild Gróa Pétursdóttir .
Hinsta kveðja Ljóst þegar lífið dvín , leið þú mig heim til þín í föðurlandið fríða , firrtan við allan kvíða .
Jesús mér fylgi í friði með fögru englaliði .
( Hallgrímur Pétursson .
) Hvíl í friði , elsku sonur .
Mamma og pabbi .
