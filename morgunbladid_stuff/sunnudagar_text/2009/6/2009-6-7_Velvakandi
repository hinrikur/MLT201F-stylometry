Hvar eru loforðin ? ENN HRYNUR allt hér á okkar fagra landi .
Nú er búið að taka ákvörðum um hvernig eigi að borga skuldir ríkissjóðs .
Það á að láta þá sem áttu engan þátt í hruninu borga .
Ekki á að draga saman seglin í opinbera geiranum , það á frekar að stækka hann og hækka bara skatta , gjöld og fleira á borgara þessa lands .
Nýlega var haldinn ráðherrafundur Evrópuráðs í Reykjavík .
Þar var aðallega fjallað um fjölmiðla og aðra miðla .
Og hvað gerir menntamálaráðherra vor ? Nú að sjálfsögðu , skipa nefnd sem á að vera á góðum launum , og á líklega að lesa fjölmiðla .
Hef reyndar aldrei séð auglýsingu um nefndarstörf hjá ríkinu .
Skipa ríkisstarfsmenn aðallega vini og kunningja í þessi nefndarstörf ? Gamla setningin , Báknið burt , er gleymt og grafið .
Og ekki bætir samgöngumálaráðherra úr .
Til að bæta og gera umferðina betri um jarðgöngin í Hvalfirði , þá vill hann smíða ný göng .
Hann vill ekki nota einföldustu lausn sem til er , hvað umferð um göngin varðar .
Lausnin felst í því , að taka burt hliðið sem rukkar enn , þrátt fyrir að búið sé að borga göngin .
Nei , hann vill hafa fjórar akreinar undir Hvalfjörð , en tvær að og frá göngunum .
Það eina sem orsakar umferðarþrengsli í göngum er gjaldskylduhliðið .
Hvaða vinur hans fær það góða verkefni að smíða ný göng ? Er enginn í ríkisstjórninni að hugsa um hvað er að gerast hjá kjósendum ? Forsætisráðherra og fjármálaráðherra sögðu fyrir kosningar hvað ætti að gera .
Fella verðtryggingu og slá skjaldborg um heimilin í landinu .
En eftir kosningar þá er það ekki lengur hægt , heldur allt lagt undir að bjarga fyrirtækjum og stækka hið opinbera .
Allt þetta staðfestir að eigi hafið þið samvisku .
Hugsið bara um ykkar fólk en ekki fólkið á götunni .
Virðist hafa gleymt því að þið starfið fyrir fólkið en ekki fyrir vini og kunningja .
Þið ættuð að koma ykkur út úr ykkar vernduðu fílabeinsturnum og tala við fólkið á götunni .
Eða viljið þið virkilega að fólk fari að rækta kartöflur á Austurvelli ? Heimilin eru að sökkva og þið standið ekki við loforðin sem áttu að hjálpa heimilunum .
Halldór Sigurðsson , verkamaður .
Svarað í síma 5691100 frá 10-12 velvakandi@mbl.is 