HVERNIG stendur á því að ráðherra í ríkisstjórn Íslands heldur út í heim til að afla stuðnings við aðildarumsókn Íslands að ESB , mál sem ekki hefur verið afgreitt á Alþingi og er óvíst hvaða lyktir hlýtur ? Með réttu hefði utanríkisráðherra átt að hinkra eftir því að umboðsmenn þjóðarinnar í þinginu leiddu málið til lykta áður en hann tók sér vald til að ræða það á erlendri grundu í skjóli ráðherradóms , að ekki sé talað um að það virðist enginn vita á hvaða forsendum þessi ósk hans um stuðning er borin fram .
Við bara lesum um það í erlendum fjölmiðlum , eins og svo margt annað .
Helst virðist vera um að ræða sýndarmennsku gagnvart samstarfsflokknum .
Nú má ekki skilja þetta sem andstöðu við málið , síður en svo , en þetta litla dæmi er ágætt til að varpa ljósi á verklagið sem ráðamenn þjóðarinnar fylgja og hafa gert um langt árabil .
Ráðherrar á Íslandi hafa , einir sér og í smærri hópum , tekið sér valdið sem tilheyrir löggjafarþinginu og fara með það eins og þeim sýnist .
Þingið er að mestu leyti óvirkur viðtakandi en ekki stefnumótandi gerandi þrátt fyrir að stjórnarskráin kveði á um annað .
Hæstvirtur ráðherra Langflest mál sem samþykkt eru í þinginu eru stjórnarfrumvörp og heyrir til undantekninga ef þingmannafrumvörp eru samþykkt .
Hugmyndir einstakra þingmanna eða þingmannahópa má auðvitað ræða .
Það er gjarnan gert í hálftómum sal og yfirleitt án þess að litið sé á þeirra innlegg sem hluta af lausnunum .
Málin þeirra eru svæfð í nefndum og um fæst þeirra eru skrifuð nefndarálit , hvað þá meira .
Ég fullyrði að mikil vinna margra þingmanna og starfsmanna þingsins hefur farið í súginn um langa hríð og satt best að segja tel ég að vinnusemi , metnað og dirfsku margra þingmanna megi nýta mun betur en gert er .
Deilur um höfundarrétt koma í veg fyrir það .
Svo gegnsýrt er kerfið að sumir þingmannanna , sem ættu að róa að því öllum árum að sækja löggjafarvaldið út í ráðuneytin , virðast halda að þingið starfi á forsendum ráðherranna og því megi ekki halda fundi eða ræða mál , nema viðkomandi ráðherra leyfi það .
Og veður skipast fljótt í lofti , því þrátt fyrir fögur fyrirheit við atkvæðaveiðar eru menn snöggir að komast upp á lagið þegar þeir sjálfir komast að kjötkötlunum .
Þá endurtekur sagan sig , hinum megin við borðið , en hvað eftir annað , algerlega óháð því hvar í flokki menn standa eða hvaða loforð hafa verið gefin .
Viðsnúningur Hvenær hefur verið jafn áríðandi að draga alla sótrafta á sjó og einmitt núna ? Í stað þess að mótuð sé stefna um málefnin inni í þinginu á þverpólitískum forsendum ( til þess voru jú þingmenn kosnir ! ) í kjölfar upplýstrar umræðu og þau síðan send til útfærslu og framkvæmda úti í ráðuneytunum koma þau öfuga leið inn í þingið , frá framkvæmdavaldinu .
Fyrir vikið verður þingið eins og hjálpardekk við framkvæmdavaldið og línur lagðar fyrir þingið , ekki af því .
Þessu hafa þingmenn flestra flokkað kvartað undan og er þess skemmst að minnast að tvær þingkonur Sjálfstæðisflokksins lýstu starfi sínu sem afgreiðslu á búðarkassa .
En breyttist eitthvað , þó þessar skeleggu konur risu upp og mótmæltu vinnubrögðunum ? Nei .
Það breyttist ekkert .
Og ég skal hundur heita ef þær hafa ekki fengið bágt fyrir frá dyravörðum gamla karlaveldisins .
Það hefur jafnframt verið fróðlegt að lesa opinskáa pistla Birgittu Jónsdóttur , nýs þingmanns Borgarahreyfingarinnar , sem reynir nú að olnboga sig áfram í leit sinni að löggjafarsamkundunni sem stjórnarskráin segir að sé að finna í miðbæ Reykjavíkur .
Og ég er hrædd um að Birgitta eigi eftir að skrifa marga pistla í leit sinni að löggjafarsamkundunni í Alþingishúsinu .
Hún er nefnilega ekki þar .
Þjóðstjórn Héðan af er eina leiðin , til að brjótast út úr hefðum og venjum gærdagsins , að mynda þjóðstjórn .
Þannig má stuðla að því að heildstæðar og þverpólitískar lausnir finnist á vanda heimilanna og atvinnulífsins .
Reynsla vetrarins kenndi okkur að á meðan engu er breytt í stjórnkerfinu og fámennt framkvæmdavaldið er líka löggjafarvaldið , þá breytist ekkert , alveg sama hverjir setjast á ráðherrabekkina eða skipa þingið .
Það skiptir nefnilega engu máli hver settur er undir stýri á bíl með sprungið dekk , það sem skiptir máli er að skipt sé um það .
Það er hins vegar örugglega auðveldara að kenna gömlum hundi að sitja en að fá ráðamenn , sem hafa hnusað af valdi , til að breyta kerfinu .
Það er svo hættulega þægilegt að geta haft marga hatta samtímis .
En væri valdinu ekki betur komið hjá umboðsmönnum þjóðarinnar , 63 að tölu , í þinginu , þar sem þeir eiga að sinna umboðsmennsku fyrir þjóð sína en ekki ráðherrana ? Til þess voru þeir jú kjörnir .
Vinnubrögðin sem komu okkur á þann stað sem við nú skipum með tilheyrandi hefðum , venjum og stífum og formföstum rifrildum og að sjálfsögðu með réttum ávörpum , verða að víkja fyrir þörfum fólksins í landinu .
Á meðan við höldum að lausnin sé fólgin í því að setja sífellt nýja bílstjóra við stýrið , náum við litlum árangri og einstakir ráðherrar halda áfram að vera með gestalæti á erlendri grundu ...
í umboði hvers , veit enginn .
Höfundur er fyrrverandi þingmaður .
