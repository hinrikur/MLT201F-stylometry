Tíðarandinn hefur breyst í þjóðfélaginu eftir hrunið í efnahagslífinu og þess sér stað í auglýsingum .
Ekki aðeins hefur þeim fækkað heldur hafa skilaboðin breyst og ekki sér fyrir endann á því .
Pétur Blöndal talaði við Viggó Örn Jónsson einn eigenda auglýsingastofunnar Jónsson & Lemacks um óvissuna , kreppuna , auglýsingar og gildin í þjóðfélaginu .
V erst af öllu fyrir fyrirtæki er óvissan , " segir Viggó Örn Jónsson , einn eigenda auglýsingastofunnar Jónsson & Lemacks .
" Hún er miklu verri en kreppa , því það er hægt að takast á við kreppu ! " Hann segir fyrirtækin almennt ekki komin í kreppuham , heldur reyni þau að lágmarka áhættu .
" Í algjörri óvissu er eina skynsamlega afstaðan að búast við hinu allra versta .
Uppsagnir eru enn meiri í svona ástandi því það er engin leið að gera áætlanir til framtíðar .
Fyrirtæki tregðast við að markaðssetja nýjar vörur eða þjónustu – það er erfitt að auglýsa verð þegar gengið er óstöðugt , verðbólga mikil og samkeppnisaðilar ramba á barmi gjaldþrots , sem veldur því að markaðurinn er í uppnámi .
Þannig að flest segir mönnum að halda að sér höndunum .
" Óvissa frá í ágúst 2007 " Eftir á að hyggja hefur verið óvissuástand síðan í ágúst 2007 , " segir hann .
" Þá hófst samdrátturinn , mánuði eftir að fjármagnskrísan byrjaði , og síðan hefur ástandið farið stigversnandi .
Það þrengdist um fjármögnun í öllum bönkum , sem hafði áhrif á áætlanir fyrirtækja og áhrifin komu strax fram .
Almennt finna auglýsingastofur fyrr fyrir samdrætti en aðrar greinar , því við erum sífellt að vinna með viðskiptavinum að áætlunum um ný verkefni og á því ferli hægist þegar óvissan byrjar .
" Óvissan er algjör og ákvarðanataka hjá mörgum fyrirtækjum lemstruð og skrýtin , að sögn Viggós .
" Eignarhaldið er allt upp í loft .
Mörg fyrirtæki eru í eigu eignarhaldsfélaga sem komin eru í þrot og reksturinn er á einhvers konar undarlegri sjálfstýringu við fráleitar efnahagsaðstæður .
Þetta þýðir að fyrirtæki eiga erfitt með að gera áætlanir fyrir árið 2009 og horfa aðeins til mánaðar í senn .
Og nú kemur ný ríkisstjórn og maður óttast að það valdi frekari töfum í bankakerfinu og fyrirtæki verði lengur í frosti .
Það sem hefur gerst í bönkunum er að vegna þessarar miklu tortryggni almennings þora þeir ekki að gefa neitt eftir .
Fjöldamörg ágætlega heilbrigð og rótgróin fyrirtæki eru út af þessu í mikilli hættu vegna tiltölulega lítilla vandræða .
" Fólk er viðkvæmt Auglýsingar eru samskipti fyrirtækja við núverandi og verðandi viðskiptavini og mörg hafa ekkert að segja af viti , annað en útsala , að sögn Viggós .
" Fólk er líka viðkvæmt , eigendur margra fyrirtækja hafa legið undir ámæli og tvíbent er fyrir slík fyrirtæki að tjá sig .
" Það tekur fólk og fyrirtæki mislangan tíma að aðlagast nýjum veruleika .
" En fólk er smám saman að átta sig á breyttum aðstæðum og það hefur róttæk áhrif á hvernig fyrirtæki tala við viðskiptavini sína , " segir Viggó .
" Fyrirtæki geta ekki látið eins og ekkert hafi gerst .
Lífsstílsvörur og þjónusta verða fljótt kjánalegar í þessu samhengi , ekki síst ef auglýsingin birtist við hliðina á frétt af mótmælum eða uppsögnum .
Fólk er reitt og sárt og ringlað og hrætt – rosalega hrætt .
Og það er ekkert bara hér á landi .
Í Ameríku er auglýst í bílaauglýsingum , að fólk geti skilað bílnum , ef það missir vinnuna á árinu .
Ég held að mörg fyrirtæki muni breytast í hálfgerðar kommúnur á næstu mánuðum , því það er betra að vinna en að vera atvinnulaus , þó að tekjurnar lækki mikið – bara til að halda geðheilsunni ! " Varpað línu til framtíðar Verkefni allra fyrirtækja verður að aðlagast nýjum veruleika .
" Ef til vill verður það erfiðast fyrir bankana , " segir Viggó .
" Það þarf að finna nýjan tón til að tala við fólk – allt í einu er " visa rað " hugsunin orðin hreinlega ósmekkleg .
Í Glitni var sennilega gerð róttækasta breytingin , tilkynnt um nafnabreytingu og varpaði línu til framtíðar og það er mikilvægt fyrir starfsfólkið .
" Hann hugsar sig um .
" Smám saman munu fyrirtækin ná landi , eitt af öðru , en í augnablikinu er erfitt að átta sig á hvernig þar er umhorfs .
" – Þú varst spurður að því í tímaritsviðtali fyrir skömmu hvernig ætti að vinna með breytta ímynd Íslands á erlendum vettvangi ? " Æ , " segir Viggó og gengur um gólf .
" Æ , æ , æ .
Ég sat og horfði í augun á blaðakonunni og sagði : " Veistu það , að þjóðin er að verða gjaldþrota og það mun taka 5-10 ár að byggja efnahagslífið upp aftur .
" Og það eina sem hún velti fyrir sér var hvernig við gætum verið töff áfram ! Orðspor okkar hefur beðið hnekki , en ég held að fólk ofmeti það gríðarlega , þó að vissulega sé pínlegt hvernig við völsuðum um , pissuðum í öll horn , og sögðumst ætla að kaupa Strikið og Oxford Street .
Fólk sér ekki fyrir sér að geta flutt til útlanda , af því að orðspor Íslendinga er svo slæmt , en fyrir utan nokkra Breta og Dani þá er það náttúrlega bara ímynduð della .
Þar að auki blasir við efnahagshrun í Bretlandi , Portúgal , á Spáni , Lettlandi , Ítalíu , Grikklandi og á Írlandi þannig að það fennir fljótlega yfir okkar klúður .
" Gler , stál og svartur marmari Lykillinn er að ná aftur stöðugleika í efnahagslífinu .
" Ef gengi krónunnar verður svipað nokkra mánuði í röð mun verkefni auglýsingastofa snúast um að skapa nýtt tungumál fyrir fyrirtækin , að selja vörur með öðrum áherslum – stemningin að veggfóðra heimili með gleri , stáli og svörtum marmara heyrir sögunni til – og þó fyrr hefði verið ! " segir hann og hlær .
" Ég vona að verðskyn Íslendinga batni en til þess þarf náttúrlega stöðugleika .
Kannski breytist það hvernig hlutir verða keyptir og seldir ? Í sumum löndum sparar fólk og safnar sér fyrir hlutum sem það kaupir .
Að vísu er alltaf verið að kenna Íslendingum að ef þeir spara peninga eru góðar líkur á að þeir þurrkist út fyrir tilstuðlan vanhæfra stjórnvalda , þannig að reynslan af því er nú blendin .
Fólk mun áfram þurfa að kaupa í matinn , komast á milli staða , banka- og tryggingaþjónustu – rekstrargrundvöllur slíkra fyrirtækja verður áfram til staðar .
Og sólarlandaferðirnar ! Pakkaferðir voru orðnar pínu gamaldags , en nú verða þær aftur málið – hvernig á fólk annars að komast til útlanda ? ! " segir hann og hvíslar : " Mallorca .
" – Þetta snertir grunngildi þjóðfélagsins ? " Já , gildismat fólks er að breytast mjög hratt og það sér alls ekki fyrir endann á því .
Auðvitað er stemningin sú að hófsemi sé dyggð og fólk er ánægt með sig , sem ekki tók þátt í ofneyslunni , og hreykir sér gjarnan af því á mannamótum .
En breytingin nær líka inn á önnur svið mannlífsins , ef stjórnmálamönnum tekst ekki að eyðileggja það alveg .
Það er nokkuð sem hefur verið lítt áberandi síðustu árin , áherslan á stórfjölskylduna .
Fólk hefur ekkert verið að velta henni fyrir sér – veistu hvað ég á við ? " spyr hann brosandi .
" Amma og afi ! Allt þetta brýst um í kollinum á fólki og á sama tíma eiga margir í alvarlegum fjárhagslegum kröggum og geta ekki leyft sér margt .
" Atvinnan mikilvægust Og hugtak eins og samfélagsleg ábyrgð hefur að dómi Viggós fengið nýja merkingu .
" Fyrir ári styrktu fjölmörg fyrirtæki alls konar starfsemi , en nú eru þeir peningar skyndilega horfnir sem skilur eftir sig mikið gat .
Ég held að við getum lært af því að styrktarsamningar eru alvörumál , sem samfélagið á ekki að taka létt .
" – Það er ekki lengur við hæfi að kaupa 17. júní ? " Nei , 17. júní í boði Vodafone verður ekki endurtekinn .
Eitt er að sum fyrirtæki fóru aðeins yfir strikið , eignuðu sér viðburði sem þau áttu ekki að eigna sér .
En margt hefur samt heppnast vel , svo sem Iceland Airwaves , sem var uppbygging til langs tíma og skilar ekki aðeins peningum heldur eflir menningarlífið .
Icelandair hafði augljósa hagsmuni af því að vel tækist til , hagsmunirnir verða að vera gagnkvæmir , annars er þetta ekki trúverðugt .
" – Eiga fyrirtæki að taka þátt í endurreisninni ? " Ég ætla rétt að vona það .
Án fyrirtækja og frjáls hagkerfis verður engin endurreisn .
Það er þetta með samfélagsleg ábyrgð ...
það fer eftir því í hvernig samfélagi maður býr , hvaða ábyrgð maður getur tekið á samfélaginu .
Samfélagsleg ábyrgð fyrirtækja núna lýtur fyrst og fremst að því skapa áfram atvinnu fyrir starfsmenn sína – að reka fyrirtæki sem lifir af þessa tíma og þannig standa sig gagnvart sínu starfsfólki er lang- , lang- , langsamlega mikilvægast .
" 