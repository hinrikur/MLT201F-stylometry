Eftir Sæbjörn Valdimarsson Það er engum blöðum um það að fletta að baráttan um velflest óskarsverðlaunin í ár mun standa á milli tveggja ólíkra en einkar vandaðra mynda .
Enn og aftur kemur sérdeild 20th Century Fox , Fox Searchlight ( Sideways , Little Miss Sunshine ) , áberandi við sögu sem framleiðandi Viltu vinna milljarð – Slumdog Millionaire .
Myndin hefur hesthúsað nánast öll verðlaun sem staðið hafa í boði til þessa og margir á því að loksins verði lukkan með Searchlight .
Í þessu sambandi er hollt að hafa í huga að einungis fagmenn hverrar stéttar hafa kosningarétt í sinni grein ( aðeins kvikmyndatökumenn velja besta tökustjórann o.s.frv. ) og hafa öll fagfélögin gengið frá sigurvegurum ársins í sérkosningum félagsmanna .
Það tryggir engin verðlaun en hlutaðeigendur eru vissulega sigurstranglegri .
Að leikurum undanskildum hafa fagmennirnir að baki Viltu vinna milljarð unnið nánast með tölu öll heiðursverðlaun sinna fagfélaga .
Viltu vinna milljarð er byggð á metsölubók sem fór eins og eldur í sinu um allar jarðir fyrir fáeinum árum og innihald hennar vel þekkt víðast hvar .
Í anda Searchlight var hún ódýr í framleiðslu , með engan þekktan kvikmyndaleikara innanborðs en valinkunna kvikmyndagerðarmenn í hverju rúmi , með Danny Boyle fremstan í flokki í leikstjórastólnum .
Boyle er fjölhæfur og athyglisverður listamaður sem hefur margsannað getu sína með jafn ólíkum myndum og Trainspotting og Sunshine .
Hin myndin sem telst líkleg til sigra , The Curious Case of Benjamin Button , er í flesta staði fullkomin andstæða Villtu vinna milljarð ; fokdýr , brellum og stjörnum hlaðin Hollywood-stórmynd af gamla skólanum .
Það er freistandi að líta á verðlaunaafhendinguna í ár sem hluta af breytingunum sem jarðarbúar eru ekki aðeins að uppgötva " hér á landi á " , eins og skáldið orti svo unaðslega , heldur blasa þær við í öllum heimshornum .
Gamli og nýi tíminn rekast óvenju illa saman nú um stundir .
Eins og oft hefur komið fram er sá agnúi við bandarísku kvikmyndaakademíuna , The Academy of Motion Picture Arts and Sciences – AMPAS , að meðalaldur meðlimanna er í hærri kantinum , endurnýjunin hæg .
Afleiðingin sú að vissrar íhaldssemi hefur gætt þótt ástandið hafi breyst til batnaðar að undanförnu .
Weinstein-bræður , fyrrverandi eigendur litla risans Miramax ( sem nú er sofandi uppi í hillu hjá Disney ) , voru löngum óprúttnir við að pota sínum myndum framarlega í goggunarröðina , en eru orðnir áhrifalitlir í dag .
Það er engin spurning að margt á eftir að koma á óvart í kvöld þegar kvikmyndaiðnaðurinn heldur sína 81. uppskeruhátíð , þessi augnablik þegar menn og verk taka upp á því að vinna , þvert á allar getspár , pælingar og skoðanakannanir , og eru einmitt þær sem krydda kvöldið og menn minnast hvað helst þegar fram í sækir .
Umræðan um Óskarinn hefur verið einsleit í ár , almennt eru menn að vona að það verði kennt við upprisu " lítilmagnans " , sigur hæfileikamanna með lítið fé milli handanna á fínslípaðri framleiðsluvöru úr vellauðugri draumaverksmiðju Hollywood .
Ef svo fer þarf engum að bregða og myndin um hann Ben Button verður víðs fjarri því að lenda í hópi hinna " ómerkilegri " verðlaunamynda .
Hvað sem því viðvíkur eiga leikstjórarnir Boyle og David Fincher örugglega eftir að hampa " Skara frænda " síðar á ferlinum ef þeir ná ekki taki á honum í kvöld .
Hugh Jackman , strallinn borubratti , verður kynnir í kvöld og forvitnilegt að sjá hvernig hann kemst frá því erfiða hlutverki .
Vonandi vel , því stjórnendur hafa verið fjári mistækir upp á síðkastið .
Þá stytta þeir vonandi athöfnina , láta hana ganga hraðar í takt við tímann .
Þá er komið að því að spá í sigurvegarana í helstu flokkunum .
Þann líklegasta set ég efstan , síðan koll af kolli .
BESTA MYND ÁRSINS Búið er að fara nokkuð yfir þennann mikilvæga flokk hér að framan , þar kemur fram að Villtu vinna milljarð – Slumdog Millionaire er frá þessum bæjardyrum séð sigurstranglegri en TCCOBB .
Talsvert miklu frumlegri og mikilvægari og tekur á þjóðfélagsböli í næststæsta ríki heims , böli sem við höfum gott af að kynnast þótt flest fari vel hjá lukkuriddaranum .
Fyrst og síðast er hún óaðfinnanlega gerð á flestan hátt og hefur þessi ótrúlega saga vonar og vel gerða ævintýri yfirbragð ósvikinnar kvikmyndaklassíkur .
TCCOBB ætti meiri möguleika ef hún minnti ekki jafn óþyrmilega á Forrest Gump og raun ber vitni .
Hún er frábær afþreying og nánast vammlaus skemmtun , böðuð töfraljóma tækninnar , allt til þeirra tímamóta er söguhetjan hættir á dráttarbátnum og hefur " normalt líf " .
Aðrar myndir eiga lítinn möguleika .
Milk er of sérhæfð , en gæti sett strik í reikninginn , hinar tvær yrðu sannarlega óvæntir sigurvegarar , Slumdog Millionaire The Curious Case of Benjamin Button Milk The Reader Frost / Nixon BESTA ERLENDA MYNDIN Nú versnar í því .
Mér vitanlega hefur aðeins franska myndin Entre le murs verið frumsýnd hérlendis þegar þessar línur eru skrifaðar .
Von er á þýsku myndinni Der Baader Meinhof Komplex í næsta mánuði og útlitið er dökkt hvað austurrísku , japönsku og ísraelsku myndirnar varðar .
Sú síðastnefnda hefur hlotið góða dóma , þykir einkar frumleg og umhugsunarverð .
Þjóðverjarnir hafa verið að hirða verðlaun í þessum ágæta flokki að undanförnu , það ætti að vera kominn tími á verk frá gömlu menningar- og kvikmyndaþjóðinni .
Entre les murs ( Frakkland ) Der Baader Meinhof Komplex ( Þýskaland ) Vals Im Bashir ( Ísrael ) Revanche ( Austurríki ) Okuribito ( Japan ) BESTI LEIKSTJÓRINN Fái Viltu vinna milljarð Óskar sem besta mynd ársins er Boyle nánast öruggur óskarshafi í ár og satt best að segja betur að honum kominn en hinn bandaríski kollegi hans , Fincher , sem átti öllu frekar að vinna þau fyrir Zodiac .
TCCOBB er ekki jafn myrk og grimm og fyrrnefndar myndir , tæknilega óaðfinnanleg og gott betur , er frábær afþreying og mikið bíó .
En , þetta stóra en , Villtu vinna milljarð er einfaldlega í öðrum gæðaflokki og Boyle verður valinn ef akademían grípur ekki til einhverra afsökunarbellibragða í garð Finchers .
Slíkar uppákomur eru vel þekkt fyrirbrigði á afhendingarkvöldi .
Gus Van Sant er í nokkuð fjarlægu þriðja sæti , Daldry ( Billy Elliott , The Hours ) á minni möguleika í ár og Hollywood-gulldrengurinn Howard er í hópi tilnefndra af gömlum vana .
Danny Boyle – Slumdog Millionaire David Fincher – The Curious Case of Benjamin Button Gus Van Sant – Milk Stephen Daldry – The Reader Ron Howard – Frost / Nixon BESTI KARLLEIKARINN Í AÐALHLUTVERKI Að mínu mati ( og fjölda annarra ) liggja úrslitin fyrir í þessum spennandi flokki .
Fyrir það fyrsta er hlutverk fjölbragðaglímukappans þreytta , Randys " Ram " Robinsons , klæðskerasniðið fyrir segulmagnaða hæfileika eða öllu frekar persónuleika Rourkes , og hann nýtir þá til fulls .
Það yrði harmsefni í kvikmyndasamfélaginu vestra ef Rourke , með allan sinn grófa sjarma , yrði skilinn eftir í sæti sínu og hinn ungi , spræki og hæfileikaríki Pitt myndi göslast upp á sviðið .
Stórleikararnir Penn og Langella eiga sjálfsagt lengra í land í ár .
Jenkins líka .
Mickey Rourke – The Wrestler Brad Pitt – The Curious Case of Benjamin Button Frank Langella – Frost / Nixon Sean Penn – Milk Richard Jenkins – The Visitor BESTA LEIKKONAN Í AÐALHLUTVERKI Það er leitt til þess að vita að hvorki Frozen River né Rachel Getting Married hafa verið sýndar hérlendis og þar af leiðandi lítið sést af tilþrifum Melissu Leo eða Anne Hathaway í einum aðalflokki afhendingarkvöldsins .
Við höfum því aðeins úr þrem aðalleikkonum að velja og satt best að segja held ég að slagurinn verði einkum og sér í lagi á milli Streep , sem áhorfendum stendur ógn af í Doubt , og Winslet , sem túlkar margslungið hlutverk stríðsglæpamanns og ástfanginnar konu af þokka og skilningi í The Reader .
Winslet er reyndar langþreyttur vonbiðill , hefur verið tilnefnd í sex skipti án árangurs .
Hún kemst þó ekki í hálfkvisti við hina sextugu hágæðaleikkonu Streep , sem hefur hlotið 13 tilnefningar og unnið tvisvar þessi eftirsóttustu verðlaun kvikmyndaheimsins .
Það er lengdar langt um liðið , eða 26 ár síðan hún innbyrti Óskar fyrir aðalhlutverið í Sophie ' s Choice og 29 frá því hún hlaut þau fyrir bestu frammistöðu í aukahlutverki í Kramer vs Kramer .
Sjálfsagt eru úrslitin í þessum flokki hvað tvísýnust í nótt og við skulum ekki gefa Jolie upp á bátinn , með handsaumaða óskarsrullu í farteskinu .
Meryl Streep – Doubt Angelina Jolie – Changeling Kate Winslet – The Reader Melissa Leo – Frozen River Anne Hathaway – Rachel Getting Married BESTI KARLLEIKARI Í AUKAHLUTVERKI Ef allir sigurvegararnir væru jafn fyrirsjáanlegir og í þessum flokki væru greinar sem þessi sjálfdauðar .
Leikarasamfélagið jafnt sem almenningur saknar Ledgers , sem lést langt , langt fyrir aldur fram .
Fjölhæfur og heillandi var hann orðinn einn af stærstu nöfnum samtíðarinnar og er öllum harmdauði .
Hann var ein aðalástæðan fyrir vinsældum The Dark Knight , og sá sem skar sig úr leikarahópnum eins og hann lagði sig .
Heath Ledger – The Dark Knight Josh Brolin – Milk Philip Seymour Hoffman – Doubt Michael Shannon – Revolutionary Road Robert Downey Jr .
– Tropic Thunder BESTI KVENLEIKARI Í AUKAHLUTVERKI Tvísýn spáin fyrir kvöldið .
Hér geta allir unnið , ég veðja á Cruz , sem blómstrar í höndum Allens , en legg pínulítið undir nafn Tomei , sem afgreiðir móðurina og súludansarann í The Wrestler af sannfæringarkrafti .
Gerir vandasömu hlutverki góð skil , en gallinn er sá að það er þeirrar gerðar sem sjaldan hirðir verðlaunin .
Adams og Henson eru ómissandi hlekkir í leikarateyminu góða á bak við Doubt og Henson kemur með móðurtilfinninguna í undarlega veröld TCCOBB .
Penélope Cruz – Vicky Cristina Barcelona Amy Adams – Doubt Viola Davis – Doubt Taraji P. Henson – The Curious Case of Benjamin Button Marisa Tomei – The Wrestler BESTA HANDRITIÐ BYGGT Á ÁÐUR BIRTU EFNI Hér sem víðar er Viltu vinna milljarð nokkuð öruggur sigurvegari , Beaufoy hefur ekki gert betur síðan hann lauk við The Full Monty .
Það má ekki ganga framhjá kvikmyndagerð Roths , en eins og fyrr segir hefur handritið á móti sér svipmótið með Forrest Gump .
Önnur handrit koma tæpast til greina .
Slumdog Millionaire – Simon Beaufoy The Curious Case of Benjamin Button – Eric Roth , Robin Swicord Doubt – John Patrick Shanley Frost / Nixon – Peter Morgan The Reader – David Hare BESTA FRUMSAMDA HANDRITIÐ Persónulega hefði ég viljað sjá vanmetna breska stórsnillinginn Mike Leigh standa hér uppi sem sigurvegari , en það mun ekki gerast í ár a.m.k. WALL-E – Andrew Stanton , Pete Docter , Jim Reardon Happy-Go-Lucky – Mike Leigh Milk – Dustin Lance Black In Bruges – Martin McDonagh Frozen River – Courtney Hunt BESTA TEIKNIMYNDIN Auðveldasta val kvöldsins .
WALL-E Bolt Kung Fu Panda BESTI KVIKMYNDATÖKUSTJÓRINN Fyrir mitt leyti eru úrslitin í þessari grein frekar óljós , en þeir félagar Miranda og Mantle hafa verið að sigra hér og þar á víxl og eru sigurstranglegastir .
Set Miranda á toppinn , nú hlýtur einfaldlega að fara að koma að því að TCCOBB fari að vinna fyrstu verðlaun .
The Curious Case of Benjamin Button – Claudio Miranda Slumdog Millionaire – Anthony Dod Mantle The Reader – Roger Deakins , Chris Menges Changeling – Tom Stern The Dark Knight – Wally Pfister Þá eru aðalflokkarnir að baki og farið hratt yfir sögu : BESTA TÓNLISTIN Slumdog Millionaire – A.R .
Rahman The Curious Case of Benjamin Button – Alexandre Desplat Milk – Danny Elfman WALL-E – Thomas Newman Defiance – James Newton Howard BESTA LAGIÐ Slumdog Millionaire ( 2008 ) : A.R .
Rahman , ( " Jai Ho " ) Slumdog Millionaire ( 2008 ) : A.R .
Rahman , ( " O Saya " ) WALLE ( 2008 ) : Peter Gabriel , Thomas Newman ( " Down to Earth " ) BESTA KLIPPINGIN The Curious Case of Benjamin Button – Angus Wall , Kirk Baxter The Dark Knight – Lee Smith Frost / Nixon – Daniel P. Hanley , Mike Hill Milk – Elliot Graham Slumdog Millionaire – Chris Dickens BESTA FÖRÐUN The Curious Case of Benjamin Button – Greg Cannom The Dark Knight – John Caglione Jr. , Conor O ' Sullivan Hellboy II : The Golden Army – Mike Elizalde , Thomas Floutz BESTA BÚNINGAHÖNNUN Revolutionary Road – Albert Wolsky Australia – Catherine Martin The Curious Case of Benjamin Button – Jacqueline West The Duchess – Michael O ' Connor Milk – Danny Glicker BESTA LISTRÆNA STJÓRNUN Changeling – James J. Murakami , Gary Fettis The Curious Case of Benjamin Button – Donald Graham Burt , Victor J. Zolfo Revolutionary Road – Kristi Zea , Debra Schutt The Dark Knight – Nathan Crowley , Peter Lando The Duchess – Michael Carlin , Rebecca Alleway BESTU SJÓNRÆNAR BRELLUR The Curious Case of Benjamin Button – Eric Barba , Steve Preeg , Burt Dalton , Craig Barron The Dark Knight – Nick Davis , Chris Corbould , Timothy Webber , Paul J. Franklin Iron Man – John Nelson , Ben Snow , Daniel Sudick , Shane Mahan 