Um leið og Vinstri-grænir sáu möguleika á því að komast í ríkisstjórn fengu þeir hugmynd .
Hún var sú að finna alla auðmenn landsins , kyrrsetja eignir þeirra og láta þá síðan um að sanna sig saklausa af glæpum gegn þjóðinni .
Fólk sem á peninga á ekki alveg sama rétt og aðrir , það vita Vinstri-grænir fullvel .
Vinstri-grænir vita líka að peningar eru í eðli sínu afl vondra hluta og þeir sem eignast þá eru ekki líklegir til að verða ábyrgir og meðvitaðir þjóðfélagsþegnar .
Á óvenjulegum tímum eins og þessum er því nauðsynlegt að svipta auðmenn mannréttindum , eins og þeim að telja þá saklausa þar til sekt þeirra sannast .
Vinstri-grænir voru ógurlega hrifnir af þessari tillögu sinni og fengu nokkurt klapp á bakið frá Samfylkingunni sem er áhrifagjörnust allra stjórnmálaflokka enda hefur hún allt frá stofnun stjórnast af skoðanakönnunum .
Sennilega hefur Samfylkingin hugsað sem svo að þar sem auðmennirnir eru sennilega langflestir sjálfstæðismenn þá gæti hún ekki staðið í því að hafa áhyggjur af mannréttindum þeirra .
Svo væri ákveðinn hópur þeirra örugglega sekur um ýmislegt misjafnt og það væri bara nauðsynlegur fórnarkostnaður að einstaka saklaus auðmaður lenti á höggstokknum með hinum seku .
" Já , " sagði Samfylkingin : " Þetta eru jú , eins og félagar Vinstri-grænir segja , óvenjulegir tímar sem kalla á óvenjulegar lausnir og svo friðar þetta lýðinn sem kýs okkur í næstu kosningum en hafnar Sjálfstæðisflokknum af því þar eru allir auðmennirnir .
" Þá heyrðist skynsöm rödd nýs stjórnmálaleiðtoga , Sigmundar Davíðs Gunnlaugssonar , vara við því að menn væru fyrst dæmdir sekir og síðan væru mál þeirra rannsökuð .
Hver hefði trúað því fyrir örfáum vikum að skynsemina í íslenskum stjórnmálum væri helst að finna í Framsóknarflokknum ? Nú hljóta menn að spyrja hvað Vinstri-grænum detti næst í hug .
Sennilega verður ekkert lát á gölnum hugmyndum þeirra um að svipta einstaka hópa mannréttindum vegna þess að við lifum á svo óvenjulegum tímum .
Líklega verður alveg sérstaklega horft til þeirra sem eiga talsverðar eignir því þótt þeir hafi kannski ekki allir komið nálægt útrásinni ógurlegu þá nýttu þeir sér góðærið með því að kaupa jeppa og flatskjá og annað rándýrt dót og lögðu með því blessun sína yfir allt sukkið .
Svo mætti þetta fólk heldur ekki á Austurvöll af því það vildi standa vörð um kapítalískan veruleika sinn og hafnaði því byltingunni .
Fussum-svei , segja Vinstri-grænir .
Vinstri-grænir eru stjórnmálahreyfing sem ákveðinn hópur í Sjálfstæðisflokknum daðraði blygðunarlaust við á tímabili í von um að komast með þeim í ríkisstjórn .
Nú hefur Samfylkingin tekið við .
Það daðursbandalag á eftir að demba alls konar vitleysu yfir þjóðina .
kolbrun@mbl.is Kolbrún Bergþórsdóttir 