Eftir Kolbrúnu Bergþórsdóttur kolbrun@mbl.is Árið 2000 fór Atli Thoroddsen , 29 ára gamall flugmaður hjá Icelandair , að finna fyrir verk við nára sem leiddi niður í fót .
Þetta var byrjunin á krabbameini sem greindist ekki fyrr en sex árum síðar þrátt fyrir að Atli gengi milli lækna til að fá sjúkdómsgreiningu og viðeigandi meðferð .
Í dag gengur Atli við hækjur og er í erfiðri lyfjameðferð en með henni er reynt að halda sjúkdómnum niðri .
Sjúkdómurinn gýs þó alltaf upp aftur og krabbameinið er nú á lokastigi .
" Það er sama hvernig horft er á þetta , sjúkdómurinn hefur snúið allri veröld minni á hvolf .
Allt í einu varð mesta martröð mín að veruleika .
En það ótrúlega er að það er hægt að lifa með þessu , " segir Atli .
Hvernig er það hægt ? " Ég á svo lítið val og verð að lifa með þessu .
Svo á ég svo góða að .
Ég uppgötvaði í veikindunum hversu marga og góða vini ég á og þeir , ásamt fjölskyldunni , hjálpa á allan mögulegan hátt .
" Aðgerðir skiluðu engu Hann lýsir langri sjúkrasögu sinni sem einkennist af samskiptaleysi milli lækna sem brugðust ekki við þannig að rétt greining fannst ekki : " Þegar ég fór í rannsókn árið 2000 fannst lítið æxli og tekið var sýni sem sett var í ræktun .
Ekkert kom út úr því en æxlið var fjarlægt .
Verkirnir héldu áfram og ég var settur á bólgueyðandi lyf sem gerðu ekkert gagn .
Tveimur árum síðar fór ég í brjósklosaðgerð því skurðlæknir taldi brjósklos vera líklega ástæðu fyrir þessum verkjum .
Þessi aðgerð skilaði engu og enn héldu verkirnir áfram þrátt fyrir sprautumeðferðir og verkjastillandi lyf .
Árið 2005 var ákveðið að spengja tvo hryggjarliði saman .
Sú aðgerð skilaði heldur engu og verkirnir héldu áfram og versnuðu fremur en hitt .
Seinna kom í ljós að á röntgenmyndum sem teknar voru fyrir aðgerðina sást krabbameinsæxlið en sérfræðingar tóku ekki eftir því vegna þess að þeir skoðuðu bara hryggjarsúluna á þeim myndum .
" Þrátt fyrir veikindi og verki hélt Atli áfram að sinna starfi sínu sem flugmaður .
" Sumarið 2006 flaug ég sem flugstjóri með sumarleyfisfarþega til Krítar .
Þar endaði ég á spítala með brotna mjöðm og viku síðar fór ég heim til Íslands og í myndatöku .
Þá kom í ljós að illkynja krabbamein hafði náð að éta sig gegnum alla mjöðmina .
Ég gat ekki lengur gengið óstuddur og fékk hækjur .
" Heldurðu að ef þetta krabbamein hefði greinst á frumstigi þá værirðu ekki í þeirri stöðu sem þú ert í í dag ? " Ég get ekki fullyrt það en hefði krabbameinið uppgötvast snemma þá hefði ég fengið viðeigandi meðferð og lyf og átt tvö ár , jafnvel þrjú , án þess að öskra á nóttum vegna sársauka .
Og því fyrr sem krabbamein greinist því betri eru lífsmöguleikarnir .
" " Kerfið brást mér " Þú gekkst á milli lækna í nærri sjö ár áður en krabbameinið greindist .
Álasarðu læknunum ? " Fyrst og fremst álasa ég sjálfum mér fyrir að hafa ekki gripið inn í ferlið .
Jú , auðvitað varð ég gramur einum og einum lækni en ég er líka þakklátur mjög mörgum læknum .
Ég er hins vegar afar ósáttur við heilbrigðiskerfið .
Ég lagði líf mitt í hendur þessa kerfis og treysti því en það brást mér .
Ég lenti inni í heilbrigðiskerfi sem virkar ekki fyrir alla .
Hver læknir var að vinna á sínu sérsviði og greindi meinið út frá því sviði .
Hjá mér voru einkennin svipuð og hjá þeim sem þjást af brjósklosi þannig að ég var í skoðun hjá sérfræðingum á því sviði .
Þrátt fyrir að bati minn yrði enginn töldu læknarnir ekki að skoða ætti mig frekar .
Það er einkennilegt að enginn skyldi ákveða að setja mig í frekari greiningu svo hægt væri að kanna hvað gæti mögulega valdið þessum verkjum hjá svo ungum manni .
Einstaklingur sem fer til læknis á að geta treyst því að ef sá læknir finnur ekki lausnir þá verði hann sendur til annars læknis .
En það virðist ekki vera gert .
Þegar fólk er komið yfir átján ára aldur og glímir við alvarlega og illvíga sjúkdóma þá er ekki lengur til staðar teymisvinna þar sem sjúklingurinn er miðdepillinn og kerfið starfar fyrir hann .
Ég veit að núna er verið að vinna að því að koma á teymisvinnu inni á spítölunum en til að hún virki þarf hugarfarsbreytingu hjá læknum .
Þeir verða að samþykkja að leita álits annarra lækna og starfa með hjúkrunarfræðingum .
Heilbrigðiskerfi okkar er stundum sagt vera eitt það besta í heimi og við erum með fagfólk sem er sennilega með því besta í heiminum .
En kerfið sem þetta fólk vinnur í býður ekki upp á að sjúklingurinn sé alltaf í forgrunni .
" Sér lífið í víðara samhengi Veikindin hafa orðið til þess að Atli hefur ekki getað stundað vinnu í tvö ár .
" Þetta er gríðarleg breyting á öllu lífsmynstri .
Fjölskyldan verður undirlögð af umræðunni um krabbamein .
Við reynum samt eftir fremsta megni að lifa eðlilegu fjölskyldulífi .
Litla stelpan , fjögurra ára , var svo lítil þegar krabbameinið greindist að hún þekkir ekkert annað og eldri stelpan , fjórtán ára , er sterk og dugleg .
" Veikindi þín eru mjög alvarleg , hugsarðu stundum um að allt geti farið á versta veg ? " Já , ég veit að það getur farið þannig .
Ég held alltaf í vonina og meðan ég geri það þá er niðurdrepandi að tala um tölfræði því hún er mér ekki í hag .
En það eru til góð lyf , læknarnir eru mjög færir og sjálfur er ég sterkur og hef staðið mig vel .
Allt þetta er mér í hag .
" Hafa veikindin breytt lífsskoðunum þínum og gildismati á einhvern hátt ? " Áður var hugmynd mín um frábæran dag að komast á mótorhjólið , í einkaflugvélina eða í skútusiglingar .
Þegar ég veiktist gat ég ekki lengur veitt mér þetta .
Ég var ekki manngerð sem velti fyrir sér andlegum málum , þau skiptu mig litlu sem engu máli .
Ég var efasemdamaður en er það ekki lengur .
Nú trúi ég til dæmis á framhaldslíf og það er mjög mikilvægt fyrir mig að vita af því að dauðinn er ekki endalok .
Að þessu leyti hef ég breyst mjög mikið .
Ég er líka duglegri að takast á við erfiðleika en ég var .
Ég er ekki lengur upptekinn af veraldlegum hlutum og fjármálakreppa og stjórnmálaóvissa skipta mig í rauninni litlu máli .
Nú horfi ég á lífið í víðara samhengi .
Ég hélt á tímabili að veikindi mín hefðu ekki breytt mér en svo kom í ljós að það varð talsvert mikil breyting á Atla Thoroddsen .
" 