HINN 21. júlí sl. keyptum við fjölskyldan fjóra miða í beinu flugi til Kaupmannahafnar með Iceland Express , brottför 16. desember klukkan 7.15 , heimkoma 21. desember kl. 22.50 .
Hinn 1. des. barst tölvupóstur um að vegna millilendingar í Varsjá væri brottför nú klukkan 4.35 í stað 7.15 en lending í Kaupmannahöfn kl. 11.20 hinn 16. des. Við hringdum en fengum engin svör um ástæðuna , en var boðin endurgreiðsla ef við vildum hætta við .
Það er gott og blessað , en við höfðum þá greitt fyrir gistingu í Kaupmannahöfn sem ekki hefði fengist endurgreidd .
Það vildi IE ekki bæta , né heldur greiða gistingu fyrir okkur hefðum við farið deginum fyrr , eða bæta tapaða gistinótt hefðum við farið degi seinna , en engar millilendingar í Varsjá , Kraká eða Berlín voru áætlaðar 15. og 17. des. Viku fyrir brottför var hringt frá IE og áréttað að vegna millilendingar væri brottför klukkan 4.35 .
Gengið var á þann sem hringdi sem þóttist í fyrstu ekkert vita um orsakir breytingarinnar .
Eftir töluverðan undanslátt fékkst þó svar sem ekki hefði þótt góður pappír í kúrs um mannleg samskipti og þjónustulund .
" Þetta verður að lenda á einhverjum " , var svarið .
Þetta varð að " lenda á einhverjum " .
Fyrir vikið varð litla , krúttlega Kaupmannahafnarferðin á vit danskrar aðventu og " julehygge " , að ígildi Bostonferðar .
Með því sem félagið kallaði " a brief stopover " í Varsjá varð hún 7 klukkustundir .
Vissulega var lent á nokkuð réttum tíma í Kaupmannahöfn en þegar við gátum lagt okkur vorum við búin að vera á fótum í 32 klukkustundir sem er ansi langur tími og fyrir vikið voru fyrstu 2 dagarnir gerónýtir .
Margir hafa spurt : " Var ykkur ekki boðið eitthvað ? Einhverjar bætur hafið þið fengið " .
Svarið er einfalt : Okkur var boðið sitt vatnsglasið hverju meðan við sátum í vélinni í Varsjá .
Það voru nú bæturnar , heil fimm vatnsglös því einn bað um ábót .
Skiljanlega þurfa flugfélög að hagræða sínum rekstri , en að slíkt þurfi " að lenda á einhverjum " með þessum hætti er okkur óskiljanlegt , einkum í því ljósi að til Varsjár er flogið beinlínis yfir Kaupmannahöfn skv. korti .
Varsjá er ugglaust skemmtileg borg og þangað væri gaman að fara , en við vorum bara ekkert á leið til Varsjár .
En ekki er öll sagan sögð , því þegar heim var haldið hinn 21. des. tók við kaflinn um týnda farangurinn .
Við lentum hér heima nær miðnætti hinn 21. des. Nokkrar töskur komu út á færibandið og svo varð langt stopp .
Farþegar biðu í 20 mínútur og ekkert gerðist .
Allan þann tíma stóð fulltrúi IE við þjónustuborð félagsins á farangurssvæði og bar ekki við að segja okkur það sem hún virðist samt hafa vitað frá upphafi ; farangurinn varð eftir í Kaupmannahöfn .
Ekkert gerðist fyrr en flugfreyja úr vélinni gaf sig á tal við 2 farþega og fékk fyrir þá þær upplýsingar að farangurinn hefði orðið eftir í Kaupmannahöfn .
Þegar gengið var á fulltrúa IE var svarið að vélin hefði verið of full til að hægt væri að taka allan farangur .
Hefði það verið raunin hefði verið eðlilegt að slíkt væri tilkynnt um borð í vélinni áður en farið var í loftið frá Kastrup , en það var ekki gert .
Aukinheldur drógum við þetta svar mjög í efa því vélin var ekki jafnfull á þessari leið og á útleiðinni hinn 16. des. Þess skal sérstaklega getið að þetta var sama vélin og tekur 148 manns í sæti .
Þetta kvöld hafa líklega verið 90-100 manns í henni .
Næsta svar fulltrúans var að verið væri að leita milli þilja í vélinni , ef ske kynni að farangurinn hefði lent þar .
Undarlegt ef meirihluti farangurs getur lent milli þilja í flugvél .
Þriðju ósannindin voru að farangurinn kæmi með næstu vél sem væntanleg væri klukkan 2 um nóttina og yrði þá keyrður heim til farþega strax .
Hvernig mátti það verða þegar klukkan var orðin 1 að nóttu og vélin sú væntanlega löngu farin frá Kaupmannahöfn ? Alltaf geta orðið mistök , og þarna urðu greinilega mistök .
En þegar fólk gerir mistök er ósköp eðlilegt að viðurkenna þau .
Stúlkan sem að ofan er nefnd var fulltrúi IE og átti því að koma til þeirra sem stóðu langeygir eftir töskunum sínum og segja : " Því miður urðu mistök , farangurinn varð eftir úti , en verður sendur ykkur .
" Nei , hún beið þess að fólk gæfi sig á tal við hana , þegar það hefði á einhvern dularfullan hátt uppgötvað hvers kyns væri .
Auðvitað varð fólk reitt enda komin nótt og sumir að koma úr lengra flugi en frá Kaupmannahöfn .
Sumir voru með lítil börn og fengu engu meiri aðstoð við útfyllingu nauðsynlegra gagna en við hin .
IE auglýsir " Iceland Express , með ánægju " .
Því miður urðum við engrar ánægju aðnjótandi í þessum ferðum , því þjónustu félagsins var verulega ábótavant .
Þó skal tekið fram að flugfreyjurnar voru hinar ágætustu og reyndu á leiðinni út að gera það besta úr leiðinlegri ferð , meðal annars með vatni og léttlyndi .
Eftir þessa reynslu er ljóst að IE verður ekki fyrst fyrir valinu næst þegar haldið skal út fyrir landsteinana .
Það er ekki að vita nema maður lendi í Alicante á leið til Stokkhólms .
NANNA GUNNARSDÓTTIR , VIGFÚS INGVARSSON , sjónvarpsþýðandi og tæknimaður .
Frá Nönnu Gunnarsdóttur og Vigfúsi Ingvarssyni 