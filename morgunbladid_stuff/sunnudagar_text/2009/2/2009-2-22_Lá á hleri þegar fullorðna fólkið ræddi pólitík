Eftir Valgerði Þ. Jónsdóttur vjon@mbl.is Kristín : " Hrannar var einstaklega ljúft og geðgott barn .
Þótt ég væri bara átján ára var fæðing hans mesta hamingja sem ég hafði upplifað .
Á síðustu mánuðum meðgöngunnar dembdist samt yfir mig mikil ábyrgðartilfinning , ég vorkenndi sjálfri mér óskaplega fyrir þurfa að annast lítið barn , þvo bleiur og þess háttar þegar vinkonur mínar væru kannski úti að djamma .
En af því að Hrannar átti tvær yndislegar ömmur gat ég klárað námið í Leiklistarskólanum og haldið mínu striki að flestu leyti .
Við bjuggum fyrstu tvö árin í lítilli íbúð í húsi föðurforeldra hans , en þegar við Addi skildum hófst nokkurra ára sambúð Hrannars með mér og vinkonum mínum í kvennakommúnu .
Við fluttum svo til Akureyrar með eiginmanni mínum , Böðvari Guðmundssyni , þegar Hrannar var að verða sjö ára .
Þar eignaðist hann marga vini og var alltaf úti að leika sér .
Þeir félagarnir höfðu nóg fyrir stafni , fóru m.a. oft niður á bryggju að veiða og byggðu kofa fyrir kanínur .
Þeir voru ekki nema átta eða níu ára þegar þeir gáfu út blað með sögum eftir sjálfa sig og vísum , sem þeir höfðu klambrað saman .
Vindur hét það og kom út í nokkrum tölublöðum .
Hrannar var afar athafnasamur , kappsfullur og kátur krakki , en um leið viðkvæmur og grét yfir sorglegum sögum og bíómyndum .
Mér fannst hann alltaf vera í góðu skapi , en honum lá rosalega mikið á og var stöðugt að slasa sig .
Ég fór í fyrsta skipti með hann á slysó eftir að hann reyndi að fara yfir vegg á þríhjólinu sínu og steyptist niður kjallaratröppurnar .
Sem betur fer voru meiðslin aldrei alvarleg , ég var eiginlega hætt að kippa mér upp við þessar hrakfarir hans .
Ögranir í leik og starfi Eitt helsta einkenni Hrannars er að hann hefur alltaf viljað glíma við ögranir , bæði í leik og starfi .
Þegar hann var yngri fór hann út á ystu klettasnasir til að sýna mér hvað hann væri kaldur .
Hann var líka að stríða mér með tiltækinu því hann vissi að ég er hræðilega lofthrædd .
Ég man ekki eftir öðrum árekstrum okkar á milli en þeim sem tengdust píanónámi hans .
Hann var fljótur að læra lög , en ekki nótur , og nennti lítið að æfa sig .
Á endanum hafði hann sitt fram og hætti .
Það olli mér svolitlum vonbrigðum , því ég hef sterka sannfæringu fyrir því að það sé þroskandi fyrir krakka að takast á við tónlistarnám eða annað listnám .
Hrannar ólst upp í mjög pólitísku umhverfi fyrir norðan .
Við Böðvar vorum virk í Alþýðubandalaginu , stofnuðum Alþýðuleikhúsið með vinum okkar , skrifuðum pólitískar greinar í Norðurland , sungum baráttusöngva og héldum fundi heima hjá okkur þar sem tengsl listsköpunar við pólitík var aðalumræðuefnið .
Hrannar var afar áhugasamur og forvitinn og fylgdist vel með þar til hann var sendur í rúmið – og raunar lengur , því hann lá á hleri ! Þegar samræðurnar stóðu sem hæst og við héldum að hann væri löngu sofnaður glumdi stundum innan úr herbergi : HVER ! ? Ekki uppveðraður að eignast hálfsystur Eftir að við Böðvar skildum átti ég í miklu sálarstríði hvort rétt væri að láta Hrannar ráða því sjálfan hvort hann kæmi með mér og nýja manninum í lífi mínu , Óskari Guðmundssyni , til Kaupmannahafnar , þar sem við ætluðum að vera í eitt ár .
Niðurstaðan varð sú að virða ósk hans um að vera áfram á Akureyri hjá Böðvari og vinunum , mér fannst nóg rask fyrir barnið að mamma væri komin með nýjan maka .
Árin okkar urðu tvö í Kaupmannahöfn og það seinna reyndist Hrannari erfitt , en þá hafði hann flust með Böðvari og konu hans til Reykjavíkur .
Hann var feiminn , óöruggur og vinalaus í nýju umhverfi , sem kom mér á óvart því hann hafði alltaf verið félagslega sterkur .
Hann leitaði mikið skjóls hjá fjölskyldu elsta bróður míns , en þar voru börn á svipuðu reki .
Svo hellti hann sér út í skák , en frá því hann var mjög ungur höfðu bræður mínir notað hann sem tilraunadýr þegar þeir könnuðu hversu ungu barni væri hægt að kenna mannganginn .
Mér er minnisstætt þegar Orri Vésteinsson , 15 ára skólabróðir hans , sagði mér spaklega að þetta væri bara svona með unglinga , þeir væru svo hræddir við höfnun , en hann og aðrir strákar í Hagaskóla höfðu leitað eftir félagsskap Hrannars , sem greinilega hafnaði þeim til að byrja með .
Síðan var eins og allar hömlur brystu í MH og þá kannaðist ég aftur við gamla félagsjálkinn .
Hann fór á fullt í nemendafélaginu , var m.a. forseti þess og driffjöðrin í að stofna Félag framhaldsskólanema og útvarp þeirra , Útrás .
Ég var aldrei hrædd um hann á unglingsárunum , vinir hans voru mikið heima hjá okkur og smátt og smátt þróaðist kær vinátta milli hans og Óskars .
Ég varð óskaplega glöð því slíkt er ekki sjálfgefið milli stjúpfeðga .
Hann var þó ekkert sérstaklega uppveðraður þegar Melkorka , hálfsystir hans , fæddist , nennti lítið að passa og var hneykslaður á hvað við foreldrarnir vorum eftirlátssöm í uppeldinu .
Stundum setti hann sig í strangar stellingar gagnvart henni , barði í borðið og sagði sína meiningu .
Þjáningin var sameiginleg Þegar Hrannar var unglingur sagðist hann aldrei myndu gera eitt : Og það væri að fara í pólitík .
Sjálf hefði ég alveg getað hugsað mér að hann færi í eitthvað annað en pólitík , en hjartað á að ráða , eins og pabbi minn sagði alltaf .
Ég hef líka haft þá sýn gagnvart mínum börnum að þau eigi að gera það sem þau langar til svo framarlega sem það skaði ekki aðra .
Ég studdi hann þegar hann lagði út á þessar brautir , en átti þá eftir að kynnast pólitík í sinni ljótustu mynd .
Hann lenti í rógsherferð þar sem markmiðið var að taka af honum æruna og koma þannig höggi á Reykjavíkurlistann þar sem Hrannar var kominn í framboð .
Lygar og kjaftasögur fóru á kreik , umfjöllun fjölmiðla magnaðist dag frá degi , þar sem dregin var upp mynd af fjárglæpamanni , sem setti mömmu sína og fleiri á hausinn .
Sannleikurinn er hins vegar sá að forsendur fyrir rekstri fyrirtækis , sem hann átti , brustu vegna versnandi efnahagsástands á tíunda áratugnum .
Í stað þess að fara í gjaldþrot og skella skuldinni á mig og aðra ábyrgðarmenn vann hann af fremsta megni að því að ná nauðasamningum , sem honum tókst að lokum .
Eins og það er gott að finna að maður getur sem fullorðin verið barni sínu stuðningur er jafnvont að finna vanmátt sinn til að verja það .
Einnig er erfitt að horfa upp á gleðina tekna frá barninu sínu .
Hrannar hafði alltaf verið glaður og bjartsýnn , en ég óttaðist að þessi reynsla bryti hann niður , gerði hann bitran og að hann glataði gleðinni .
En hann er aftur orðinn sjálfum sér líkur og hlær jafndátt og honum er svo eiginlegt .
Allt þetta mál dýpkaði samband okkar ; við áttum þjáninguna sameiginlega .
Þegar ég hugsa til baka kemur enn upp í mér ólgandi reiði og ég bið almættið oft að fyrirgefa þeim , sem ég get ekki fyrirgefið .
Mér hefði þótt betra að lenda í þessu sjálf .
Ég held að þetta hafi kennt okkur báðum að taka öllum sögum með fyrirvara , dæma ekki án þess að þekkja málavexti .
Þegar Hrannar kom með þá hugmynd að ég byggi hjá sér þegar ég væri í bænum , var ég efins , taldi að konan hans kærði sig ekki um að hafa tengdó inn á gafli .
En það var öðru nær , henni finnst gott að hafa stórfjölskylduna nálægt sér og svo er fyrirkomulagið hentugt á báða bóga .
Núna er ég amman í horninu með barnabörnin í kringum mig og líkar alveg ljómandi vel .
" Þegar hann var yngri fór hann út á ystu klettasnasir til að sýna mér hvað hann væri kaldur .
Kristín Ágústa Ólafsdóttir Kristín Ágústa Ólafsdóttir , aðjunkt við Menntavísindasvið HÍ , fæddist 3. janúar 1949 í Reykjavík .
Útskrifaðist frá Kvennaskólanum 1966 , Leiklistarskóla LR 1969 , lærði söng hjá Göggu Lund 1968-1972 og nam leikhúsfræði og leikræna tjáningu við Kaupmannahafnarháskóla 1979- 1981 .
2007 lauk hún meistaranámi í uppeldis- og menntunarfræði frá HÍ .
Kristín var þekkt þjóðlaga- og vísnasöngkona og söng inn á sex hljómplötur .
Hún syngur nú með Reykholtskórnum , sem er kirkjukór .
Var umsjónarmaður Stundarinnar okkar og þulur og þáttagerðarmaður hjá RÚV , hefur í áratugi kennt leiklist og leikræna tjáningu og var um skeið leikstjóri hjá MA .
Hún var framkvæmdastjóri vikublaðsins Norðurlands , dreifingarstjóri Þjóðviljans og leikari hjá LR , Alþýðuleikhúsinu og LA .
Kristín gegndi trúnaðarstörfum fyrir Alþýðubandalagið , var m.a. borgarfulltrúi 1986-1990 .
Einn af stofnendum Nýs vettvangs í Reykjavík 1990 og borgarfulltrúi þess til 1994 .
Dóttir Kristínar og sambýlismanns hennar , Óskars Guðmundssonar rithöfundar , og hálfsystir Hrannars , er Melkorka , leikkona , f. 2. júlí 1981 .
Hélt að mamma myndi aldrei framar elska neinn Hrannar : " Ein af fyrstu minningum mínum um mömmu er þegar ég heyrði hana syngja lagið Ég mun aldrei framar elska neinn í útvarpinu .
Ég var í pössun hjá afa og ömmu og tók þessi orð mjög bókstaflega , varð harmi sleginn og alveg óhuggandi þar til hún kom og sannfærði mig um að þannig væri þessu ekki farið í alvörunni .
Hún væri ekki að syngja um mig .
Mamma hefur alltaf verið tilfinningalega kjölfestan í mínu lífi , hún er ástrík , hlý , umhyggjusöm , vandvirk , samviskusöm og ein af mínum sterkustu fyrirmyndum .
Ég geri mér æ betur grein fyrir hve hún er gædd mörgum eftirsóknarverðum eiginleikum .
Það hlýtur að vera gaman að geta farið í gegnum lífið eins og hún .
Eini gallinn sem ég man eftir voru reykingarnar , þær fóru óskaplega í taugarnar á mér og ég reyndi hvað ég gat að fá hana til að hætta , var alltaf að fela sígaretturnar og harðneitaði að kaupa þær fyrir hana .
Annars var ég og er óskaplega montinn af henni .
Hún hefur verið í ýmsu opinberu brölti frá því ég man eftir mér .
Þegar ég var lítill fannst mér sérstaklega mikið til um að hún var með Stundina okkar , því fyrir vikið var Fúsi flakkari besti vinur minn .
Þrír góðir pabbar Eitt af því sem mamma hefur gefið mér eru þrír góðir pabbar .
Hún og blóðfaðir minn skildu eftir stutta sambúð og ég man lítið eftir mér áður en hún hóf sambúð með Böðvari Guðmundssyni .
Við bjuggum á Akureyri þar til ég var 11 ára , en þá skildu þau og mamma fluttist til Kaupmannahafnar með Óskari Guðmundssyni , núverandi manni sínum .
Ég fékk að velja hvort ég færi með þeim , en þau ætluðu að vera úti í ár , eða byggi áfram hjá Böðvari á Akureyri .
Við Böðvar vorum góðir félagar og ég þurfti ekkert að hugsa mig um , ég vildi vera á Akureyri þar sem allir vinir mínir voru .
Eftir á að hyggja er kannski furðulegt að mamma skyldi leyfa mér að ráða mínum málum svona ungur , en það sýnir hvað hún er opin og fordómalaus .
Það var víst mikið pískrað um þetta á Akureyri .
Að ári liðnu breyttust aðstæður aftur , mamma og Óskar ákváðu að vera eitt ár í viðbót í Kaupmannahöfn , Böðvar kynntist konu og ég fluttist með þeim til Reykjavíkur , nennti ekki að fara út til mömmu og læra nýtt tungumál og svoleiðis .
Ég man ekki til þess að hafa tekið þetta fjölskylduumrót nærri mér , en var þó lengi að festa rætur í Reykjavík , átti svolítið félagslega erfitt .
En það breyttist þegar ég byrjaði í menntaskóla og fluttist til mömmu og Óskars .
Ég eignaðist marga vini og þar sem þau voru svo nálæg okkur í aldri og svipað pólitískt þenkjandi sóttu vinir mínir mikið heim til okkar .
Það var mér mjög dýrmætt að mamma og Óskar urðu eiginlega hluti af klíkunni minni og heimilið eins og félagsmiðstöð .
Þar gátu vinir mínir borðað og gist þegar þeim sýndist .
Það segir sína sögu að þetta gerðu þeir líka þegar ég var ekki heima .
Og þeir heimsækja þau ennþá .
Mamma hefur alltaf verið svolítill hippi í sér ; náttúrubarn , sem hugsar lítið um útlit , föt og þess háttar , og finnst umbúðirnar ekki skipta máli heldur innihaldið .
Fyrsta og eina uppreisnin Við mamma ræddum mikið um pólitík og þjóðfélagsmál , sem við höfum bæði ódrepandi áhuga á .
Ég neita því ekki að stjórnmálaskoðanir hennar hafa haft áhrif á mig , ég drakk þær eiginlega í mig með móðurmjólkinni .
Auðvitað höfum við oft verið ósammála um hitt og þetta , en hún gefur ekki færi á rifrildi eða ósætti og á sjálf auðvelt með að skipta um skoðun á mönnum og málefnum ef hún sér ástæðu til .
Við deilum ekki sama áhuga á tónlist og leiklist og pólitíkinni .
Fólk heldur oft að ég geti bæði sungið og spilað af því að ég er sonur hennar , en þótt ég hafi svolitla tónlist í mér , leiddist mér óskaplega að læra á píanó , áhuginn var eiginlega laminn úr mér í skólanum með Bach og Beethoven .
Á endanum gerði ég fyrstu og einu uppreisn mína gegn foreldrum mínum ; ég hætti .
Þótt henni hefði verið kvöl og pína að halda mér við heimaæfingarnar , varð hún ekki kát .
Kannski hefur hún líka orðið fyrir vonbrigðum með endasleppan leiklistarferil minn .
Upphaf hans og endir var þegar ég , fimm eða sex ára í einhverju hlutverki á sviði í Austurbæjarbíói , fór ekki með rulluna fyrr en ég var búinn að skima lengi eftir mömmu úti í sal svo ég gæti veifað til hennar .
Salurinn sprakk úr hlátri .
Þótt ég eigi fullt af hálfsystkinum , fannst mér ég vera hálfgert einbirni .
Þegar Melkorka fæddist var ég fjórtán ára og afar latur að passa , mér fannst hún vera á ábyrgð mömmu og Óskars , og ég hafa öðrum hnöppum að hneppa .
Ég var líklega dekraður krakki .
Einu sinni fór ég í hungurverkfall af því ég fékk ekki hjól eins og ég bað um .
Verkfallinu lauk eftir fjóra tíma .
Þótt mamma sé treg að viðurkenna það , var hún undanlátssöm við mig og dekraði á alla lund .
Ómannglögg og stundum seinheppin Hittirðu kannski einhverja konu ? er orðatiltæki í fjölskyldunni ef mömmu seinkar eitthvað , enda var það oft afsökun hennar þegar þannig háttaði til .
Hún er svo áhugasöm um fólk að það tekur hana óratíma að slíta sig frá samtölum við manneskju , sem hún hittir kannski í veislu eða úti á götu .
Hún er líka frekar ómannglögg .
Öfugt við mig er hún ófeimin að viðurkenna að hún komi manneskjunni ekki fyrir sig .
Hún spyr ótrúlegustu spurninga og segir jafnframt margt ótrúlegt beint frá hjartanu .
En hún getur líka verið svolítið seinheppin , t.d. hitti hún einu sinni konu í boði hjá mér , sem hún spjallaði heilmikið við án þess að fatta hver hún væri .
Þegar loks kviknaði á perunni sagði hún stundarhátt við alla sem voru nærri : " Já , þetta ert þú , sem lékst Mjallhvít , þið trúið ekki hvað hún var falleg þegar hún var ung ! " Mér finnst allir hafa góð orð um mömmu .
Þegar ég varð skotskífa pólitískra andstæðinga Reykjavíkurlistans í borgarstjórnarkosningunum 1998 svaraði Jakob Frímann Magnússon , aðspurður , hvað honum fyndist um árásirnar á mig , að hann gæti ekki ímyndað sér neitt slæmt um þann mann sem væri sonur Kristínar Ólafsdóttur .
Ég þekkti hann ekkert þá , en mér þótti vænt um þessi ummæli .
Þótt framboðið færi illa með mig vegna þeirrar rógsherferðar , sem fór í gang , held ég að það hafi tekið meira á mömmu en mig .
Ég var lengi að jafna mig , var eins og barinn hundur á eftir , en hún hélt utan um mig tilfinningalega .
Hún hefur verið sálufélagi minn og ráðgjafi gegnum þykkt og þunnt , ekki síst á þessum erfiða tíma .
Þá fann maður vel hvað það er dýrmætt að eiga góða að .
Þau Óskar búa núna í Reykholti , en hjá mér þegar þau eru í bænum .
Mamma er því hjá okkur nokkra daga í viku vegna kennslunnar í HÍ .
Fjölskyldan kann fyrirkomulaginu mjög vel og börnin eru himinlifandi .
Sjálfum finnst mér eins og nýbúið hafi verið að klippa á naflastrenginn þegar hann var tengdur aftur með því að hún fluttist til mín .
" Meðal þess sem Kristín Ágústa Ólafsdóttir hefur gefið syni sínum , Hrannari Birni Arnarssyni , eru þrír góðir pabbar .
Hrannar Björn Arnarsson Hrannar Björn Arnarsson , aðstoðarmaður forsætisráðherra , fæddist 16. september 1967 í Reykjavík .
Stúdent frá MH 1988 , nam hagnýta fjölmiðlun í Svíþjóð , viðskipti og rekstur við Endurmenntun HÍ og lauk MBA-námi 2008 við HÍ .
Hrannar stundaði ýmis sölustörf þar til hann varð sölustjóri Þjóðlífs ehf. 1988-1989 og eigin atvinnurekstur frá 1989-1999 .
Hann var markaðsstjóri Eddu útgáfu hf. 2002-2005 , sölustjóri lausasölu og áskrifta hjá 365 miðlum og síðan forstöðumaður sölu hjá Mamma ehf. 2005-2006 .
Aðstoðarmaður félagsmálaráðherra , Jóhönnu Sigurðardóttur , 2007-2008 og aðstoðarmaður hennar frá því hún tók við sem forsætisráðherra 1. febrúar sl. Hann var formaður Æskulýðsfylkingar Alþýðubandalagsins í Reykjavík 1985 , kosningastjóri Þjóðvaka 1995 og borgarfulltrúi Reykjavíkurlistans 1999-2002 , sat í borgarráði og hefur verið formaður og fulltrúi í ýmsum nefndum og félagasamtökum , m.a. Skáksambandi Íslands .
Faðir hans er Arnar Sigurbjörnsson , tónlistarmaður .
Hrannar á fjögur systkini samfeðra og systur sammæðra .
Hann er kvæntur Heiðu Björgu Hilmisdóttur , næringarrekstrarfræðingi og MBA .
Þau eiga samtals fjögur börn : Ísold Emblu Ögn og Sólkötlu Þöll Hrannarsdætur , Hilmi Jökul Þorleifsson og Særós Mist Hrannarsdóttur .
