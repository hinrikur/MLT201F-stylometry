" SJÁVARÚTVEGSRÁÐHERRA ætti nú þegar að gefa út 50 til 70 þúsund tonna loðnukvóta .
Það er vel innan skekkjumarka og setur stofninn alls ekki á hliðina .
Það er enginn að tala um vaðandi loðnu úti um allan sjó en það er eitthvað þarna og við eigum að nýta það .
Ástandið í þjóðfélaginu er þannig að ráðherra getur ekki leyft sér að hafast ekki að , það skiptir hver einasta króna máli , " segir Lárus Grímsson , skipstjóri á Lundey NS .
Áhöfnin á Lundey NS fór til loðnuveiða út af Reykjanesi í fyrrinótt og fengust þar 1.250 tonn af loðnu í þremur köstum .
Skipið var væntanlegt til Vopnafjarðar síðdegis á laugardag en þar fer loðnan til hrognatöku , í frystingu og bræðslu .
Lárus segir að hrognafyllingin í loðnunni sé um 25-26% og hlutfall hrygnu og hængs í aflanum sé jafnt .
Þar með hefst langþráð hrognavinnsla á Vopnafirði .
Stefnt er að því að Faxi RE fari til veiða í dag , sunnudag , og Ingunn AK á mánudag ef veðurspáin gengur eftir .
Loðnuafla allra skipanna verður landað á Vopnafirði .
the@mbl.is 