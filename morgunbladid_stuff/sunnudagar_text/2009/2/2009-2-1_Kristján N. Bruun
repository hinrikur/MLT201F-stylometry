Kristján Nikolaj Bruun , ævinlega kallaður Mansi af ættingjum og vinum , fæddist í Reykjavík 26. apríl 1931 .
Hann andaðist á gamlársdag 2008 .
Foreldrar hans voru William Thorwald Bruun , f. í Kalundborg í Danmörku 25. júlí 1896 , d. í Reykjavík 15. september 1950 , og Aðalheiður Kristjánsdóttir Bruun , f. á Litla-Lóni á Snæfellsnesi 30. janúar 1900 , d. í Reykjavík 12. febrúar 1981 .
Þau voru gefin saman 20. nóvember 1926 .
William Thorwald lærði prentverk í Danmörku , en í Reykjavík fékk hann sveinsbréf sem veitingamaður 1943 og starfaði við báðar þessar greinar , jöfnum höndum , prentaði Morgunblaðið og vann á Kaffi-Höll .
Hann vann einnig mörg ár á Þingvöllum og var jafnframt eftirlitsmaður þar og bjó þá á Brúsastöðum .
Systur Kristjáns voru Karen N. A. Bruun , f. í Reykjavík 4. jan. 1927 , d. 19. mars 1972 og Sigrún Bruun , f. í Reykjavík 27. apríl 1928 , d. 24. mars 2007 .
Systrasynir hans eru William Ragnar Jóhannesson , f. 9. apríl 1946 , Heiðar Woodrof Jones , f. 1. mars 1947 , Kristinn Steingrímsson , f. 22. maí 1957 , og Jóhannes Grétar Snorrason , f. 9. maí 1961 .
Sambýliskona Kristjáns um nokkurra ára skeið var Guðrún Friðleifsdóttir , f. 9. júní 1939 , d. 15. október 1996 .
Dóttir hennar er Ósk Valgeirsdóttir , f. 4. febrúar 1966 .
Útför Kristjáns fór fram í kyrrþey .
Kynni okkar hófust árið 1944 , þegar ég var nýlega fluttur til Reykjavíkur , ásamt móður minni og þremur systkinum .
Húsnæði var ekki á hverju strái á þessum árum og við fengum loforð um húsnæði , eftir ákveðinn tíma , en á meðan beðið var eftir því fengum við inni í bragga í Kamp Melrós við Þóroddsstaði .
Þar kynntist ég Mansa , hann 13 ára og ég 14 ára .
Ég var að leika mér í hverfinu og þá birtist hann á hjólinu sínu og fór að tala við mig .
Og þar tókst með okkur vinátta sem aldrei rofnaði .
Á næstu árum fórum við í margar hjólreiðaferðir upp á Vatnsendahæð og til Þingvalla og víðar .
Margar voru bíóferðirnar og seinna bættust kaffihúsaheimsóknirnar við , sem við stunduðum af kappi .
Þá voru nú tómstundir færri en nú til dags .
Á þessum ungdómsárum fór hann að vinna í Kjöthöllinni við Klambratún en ég byrjaði í byggingavinnu hjá Einari Einarssyni byggingameistara .
Ég byrjaði að læra prentverk og litlu síðar fór Mansi að læra rakaraiðn hjá Sigurjóni rakarameistara .
Lengst af vann hann á rakarastofunni í Eimskipafélagshúsinu , en einnig á Keflavíkurflugvelli hjá setuliðinu .
Ég fór alltaf til hans í klippingu og eftir að hann hætti að klippa fann ég aldrei jafngóðan hárskera .
Hann varð heilsulítill frekar snemma á ævinni og það var mikil synd því hann var mjög fær og hæfileikaríkur maður .
Hann vann við ýmis önnur störf svo sem við akstur hjá Kópavogsbæ .
Ég held að hann hafi aldrei eignast bíl en hann var mjög vel að sér í öllu sem þeim við kom .
Hann fór meira að segja á sjó og var á Agli Skallagrímssyni .
Hélt heimili með móður sinni meðan hún lifði , eða til 1981 .
Seinna var hann í sambúð í nokkur ár með Guðrúnu Friðleifsdóttur , sem honum þótti mjög vænt um , en það voru of fá ár því hún lést 1996 eftir erfið veikindi .
Það er óhætt að segja að hann eignaðist marga góða vini á þeim árum sem hann var rakari enda mjög fær í sinni iðn og hafði kurteist og gott viðmót við fólk .
Var velviljaður og góðsamur við alla sem hann átti samskipti við .
Hann sagði einhvern tímann við mig : " Ég hef bognað en aldrei brotnað " .
Að lokum votta ég ættingjum hans samúð mína .
Ég þakka honum alla þá vináttu sem hann sýndi mér alla tíð og ég segi að lokum : " Vertu blessaður , gamli , góði vinur .
" Theódór Ingólfsson .
