VONANDI mun ég aldrei þurfa að svara fyrir mig á sama hátt og Þórður gamli halti .
Við lifum á óraunverulegum tímum þannig að allt virðist mögulegt .
Fljótlega eftir upphaf kreppunnar í haust fengu valdhafar landsins brottfarspjaldið hjá þjóðinni .
Aðallega fyrir þá sök að valdhafar vissu að allt væri á leið í kalda kol en gerðu ekkert í málinu .
Af því leiddi að þjóðin missti traust á valdhöfum .
Þrátt fyrir margítrekuð mótmæli , síendurteknar óskir um að valdhafar víki , blaða- og bloggskrif , slagsmál og piparúða ætla þau að sitja áfram .
Augljóst er að ríkisstjórnarflokkarnir stefna að því að koma sem best undirbúnir til næstu kosninga .
Því ætla þeir að stjórna umræðunni fram að kosningum sér í hag og tímasetja kosningarnar að eigin geðþótta .
Við , þjóðin , erum ekki með á sviðinu .
Sennilega átti Solla við það , þið eruð ekki með .
Hún hefur líka rétt fyrir sér því við erum valdalaus fram að næstu kosningum .
Ef við viljum ekki kjósa þá flokka sem eru núna á þingi erum við nánast valdalaus .
Nýtt framboð á mjög erfitt uppdráttar .
Fimm prósent markið og fjárveitingar til gömlu flokkanna gera það nánast óvinnandi veg að koma nýjum hugmyndum á þing .
Eftir næstu kosningar væru sömu flokkar á þingi , ef til vill ný andlit , en sömu hugmyndir og baráttumál .
Það sem sameinar alla núverandi flokka á þingi er að halda þessu kerfi óbreyttu .
Kreppan hefur sýnt fram á gallana í núverandi kerfi .
Alþingi skapar ekki neitt , samþykkir eingöngu það sem ráðherrar semja .
Viðkomandi þingflokkar kyngja umyrðalaust stolti sínu svipað og hundar sem bíða eftir beini .
Sömu einstaklingar eru í forystu sinna flokka árum saman , sama hversu mörg afglöp þeir fremja , því flokksklíkan sér einnig til þess að þar verði engar óæskilegar breytingar .
Því er Íslandi stjórnað af örhópum innan hvers flokks .
Örhópunum hefur tekist að girða fyrir allar breytingar bæði innan þings og flokka .
Þegar örlar á lýðræði í flokksstarfi endar það yfirleitt í rútuförmum að aflokinni vel heppnaðri smölun á " réttum " atkvæðum .
Lýðræðislegt vald hins almenna borgara er ekkert .
Hvernig getum við fært valdið frá örhópum innan flokkanna til fólksins ? Margir hafa bent á lausnir en þeim hefur ætíð verið hafnað af örhópunum .
Ein aðferð er sú að þegar kjósandi hefur valið sér þann flokk sem hann vill kjósa raðar hann frambjóðendum þess flokks í röð eftir sínum geðþótta .
Sú uppröðun sé bindandi .
Þar með þarf ekki prófkjör eða aðrar ráðstafanir örhópsins til að ákveða röð efstu manna .
Við þetta verður tilfærsla á valdi frá örhópnum til kjósenda flokksins .
Óvinsælir þingmenn falla af þingi og kjósendur flokksins verða mun sáttari við flokkinn sinn .
Styrkur þingmanna mun aukast því í þessu kerfi sækja þeir vald sitt til hins almenna kjósanda en ekki með þóknanlegri hegðun við örhópinn .
Fleiri góðar hugmyndir hafa komið fram eins og að hafa landið eitt kjördæmi .
Afnema einokun framkvæmdavaldsins á lagasmíð með einhverjum ráðum .
Umræðan hefur einnig snúist mikið um að örhópurinn einn hefur aðgang að upplýsingum sem hvorki þingmenn né aðrir landsmenn hafa aðgang að .
Það veitir örhópnum yfirburðastöðu og vald .
Ég heyrði góða hugmynd um daginn .
Stofna flokk um þessi sjálfsögðu atriði sem allir geta verið sammála um nema þá örhóparnir og hvuttarnir þeirra .
Eina markmið flokksins væri að koma þessum breytingum sem auka lýðræðið í gegnum þingið .
Þegar því verki væri lokið myndi flokkurinn leggja sig niður því takmarkinu væri náð .
Þetta tæki ekki nema 3-4 vikur og síðan yrði boðað til kosninga að nýju .
Þá færu kjósendur aftur til sinna gömlu flokka og væru þá mun valdameiri til að hafa þar raunveruleg áhrif .
Ég tel fyrrnefnda hugmynd heppilega í alla staði .
Hún er betri valkostur en Þórður gamli halti stóð frammi fyrir árið 1932 .
Hann var mikill friðsemdarmaður .
Hann hafði reyndar viljað taka þátt í ákvörðun um framtíð sína og sinna .
Hann kom sinni skoðun á framfæri með mótmælum og orðum .
Valdið vildi ekki hlusta svo almenningur fór í slag , Gúttóslaginn , lögreglukylfur börðu í höfuð almennings .
Þar beitti Þórður gamli höfðinu og þurfti læknir að búa um það á eftir .
Það er slæmur kostur að nota höfuðið á sér á þennan hátt , við hljótum að geta gert betur .
Gunnar Skúli Ármannsson læknir .
