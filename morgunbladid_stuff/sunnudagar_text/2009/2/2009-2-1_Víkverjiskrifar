Víkverji hitti kunningja sinn um daginn á kaffihúsi .
Sá er mikill kvennamaður og á kaffihúsum fer dágóður tími hans í að virða fyrir sér ungar afgreiðslustúlkur .
Kunninginn er einnig skartmaður .
Hann klæðist einungis dýrustu fötum sem völ er á og ber 200.000 króna úr á úlnlið .
Kunninginn saknaði byltingarinnar sem honum fannst hafa staðið alltof stutt .
" Þetta var svo gaman , " sagði hann dreyminn .
" Það var ólýsanlegt að standa fyrir framan bálið á Austurvelli um kvöld og horfa á stelpurnar berja á trommur .
Þetta voru svo fallegar stelpur , svo óskaplega fallegar .
Ég vona að byltingin komi aftur .
" Víkverji sem er borgaralegur fram í fingurgóma lét sér fátt um finnast og kunninginn sneri sér að öðru eftirlætisumræðuefni sínu , sem er klæðaburður hans sjálfs .
" Hvernig finnst þér nýi frakkinn minn ? " spurði hann .
Víkverji horfði á fyrirferðarmikinn pelsjakkann og spurði : " Hvað kostaði hann ? " " 650.000 , " sagði kunninginn en bætti við stoltur : " Ég fékk hann á útsölu á 325.000 .
Ég var í honum á byltingarkvöldunum fyrir framan bálið .
Hann er mjög hlýr .
Æ , ég sakna byltingarinnar .
" Víkverji stillti sig um að segja kunningjanum að í raunverulegri byltingu hefði bæði jakka og manni verið kastað á bálið ef uppgötvast hefði að þar væri auðvaldssinni mættur til að drepa tímann með því að horfa á sætar stelpur .
Kunninginn varð hins vegar var við takmarkaða hrifningu Víkverja á hinni margumtöluðu byltingu og sagði í kvörtunartón : " Þú ert alltof borgaraleg manneskja ! " Víkverji veit að kunninginn mun lengi sjá tímann við bálið í rómantískum bjarma .
Ný ríkisstjórn mun þó líklega vekja hann aftur til hins ískalda raunveruleika .
Þá verður ekki lengur gaman .
