Eftir Ragnhildi Sverrisdóttur rsv@mbl.is Ef stjórnlagaþing verður sett á laggirnar í haust verður eina verkefni þess að endurskoða stjórnarskrá Íslands .
Það verkefni er löngu tímabært .
Þingmenn hafa reyndar komið auga á þá staðreynd fyrir margt löngu , en umfangsmiklar breytingar á stjórnarskránni hafa þó vafist fyrir þeim .
Vissulega var mannréttindakafli stjórnarskrárinnar endurskoðaður árið 1995 , en aðrar breytingar hafa látið á sér standa .
Í sumum tilvikum eru þingmenn of nærri viðfangsefninu til að rétt sé að þeir móti nýjar tillögur , svo stjórnlagaþing skipað öðru fólki er áreiðanlega skref í rétta átt .
Nágrannar breyta Nágrannaþjóðir okkar hafa hugað að endurskoðun stjórnarskrár á síðustu árum .
Norðmenn hafa gert gott betur því þeir gerðu töluverðar breytingar á sinni stjórnarskrá fyrir tveimur árum , enda var þeirra stjórnarskrá að stofni til orðin fjörgömul eða frá 1814 og Finnar fengu nýja árið 2000 .
Svíar eru nú að endurskoða hluta sinnar stjórnarskrár , en hjá þeim er stjórnarskráin í raun fjórskipt og þeir horfa nú til þess hluta sem fjallar um stjórnskipan landsins .
Danir hafa töluvert rætt um endurskoðun stjórnarskrár sinnar á undanförnum árum og fróðlegt að líta til þeirra vangaveltna , enda margt sameiginlegt með stjórnarskrá þeirra og lýðveldisins Íslands , sem áður var undir dönsku krúnunni .
Danir hafa , rétt eins og Íslendingar , margoft rætt hugsanlegar breytingar en ekki endurskoðað stjórnarskrána frá 1953 .
Danska þingið ákvað í upphafi þessarar aldar að ýta undir rökræður almennings um þörf á slíkum breytingum og hefur staðið fyrir málþingum og útgáfustarfsemi til að koma ólíkum sjónarmiðum á framfæri .
Hin stuttorða og um margt óljósa stjórnarskrá Dana , sem var samin að grunni til árið 1849 , er um margt ófullkomin í nútímasamfélagi .
Sumar greinar hennar hafa aðra merkingu nú en fyrir 160 árum og aðrar hafa enga raunverulega þýðingu lengur .
Vissulega á stjórnarskrá ekki að tíunda alla mögulega hluti í smáatriðum , enda breytast samfélög og þróast og stjórnarskrá þarf að vera hæfilega lifandi og sveigjanlegt plagg til að úreldast ekki jafn óðum .
En um leið er þeirri hættu boðið heim að hver vilji túlka með sínum hætti og vísa þar í breytta tíma sem kalli á breytta túlkun eða að málfar stjórnarskrárinnar og ákvæði verði þjóðinni framandi og óskiljanlegt .
Þessi mikilvægi samfélagssáttmáli má hvorki deyja úr elli né forpokun .
Má ekki vera safngripur " Stjórnarskráin þarf að falla að raunveruleikanum .
Hún má ekki vera sýningargripur á safni .
Núgildandi stjórnarskrá veitir til dæmis konungnum mikilvægt hlutverk í stjórnmálalífinu þótt raunveruleikinn sé fyrir löngu orðinn annar , " segir í samantekt af ráðstefnu danska þingsins um stjórnarskrárbreytingar árið 1999 .
Og Íslendingar geta skipt út " konunginum " fyrir " forsetanum " og mátað þessa fullyrðingu við íslenskan raunveruleika .
Í samantekt þingsins segir líka : " Aftur á móti endurspeglar stjórnarskráin ekki þær breytingar , sem orðið hafa á síðustu áratugum í stjórnmálalífinu , til dæmis með sterkari stöðu sveitarfélaga og tilkomu Evrópusambandsins .
Skoðanir fólks hafa líka breyst og það sem eitt sinn taldist nýstárleg hugsjón er nú viðtekin skoðun .
Umhverfismál og mannréttindi eru miklu ríkari í vitund fólks en fyrir hálfri öld [ þarna er vísað til þess að síðasta endurskoðun var 1953 ] .
Þetta þýðir að stjórnarskráin getur verið óþarflega torskilin , ekki síst fyrir ungt fólk .
Þess vegna ætti að vera viðráðanlegt að færa hana til nútímans með ákveðnu millibili .
" Auðlindir og atkvæði Íslendingar ættu að geta fært stjórnarskrána fram til nútímans , enda er ekki eins og sá möguleiki eigi að koma fólki í opna skjöldu , svo oft sem tekist hefur verið á um einstaka ákvæði hennar .
Á síðustu árum hefur helst verið deilt um hvað forsetinn má og hvað ekki , en margir hafa líka verið óþreytandi að benda á að nauðsynlegt sé að breyta auðlindaákvæði hennar .
þ.e. taka af allan vafa um að auðlindir séu í eigu þjóðarinnar .
Því fer hins vegar fjarri að allir séu á eitt sáttir um slíkt ákvæði og eru margir andvígir því að auðlindir sjávar falli þar undir , að óbreyttu fiskveiðistjórnunarkerfi .
Þá telja margir nauðsynlegt að setja inn ákvæði um þjóðaratkvæðagreiðslur sem nú skorti tilfinnanlega .
Horft er sérstaklega til breytingar á 79. grein stjórnarskrár sem kveður á um hvernig hægt sé að breyta henni .
Núna er reglan sú að eftir að Alþingi samþykkir breytingar þarf að rjúfa þing og boða til kosninga og nýkjörið þing að samþykkja breytingarnar á ný .
Þetta hefur óneitanlega í för með sér ákveðna tregðu til breytinga .
Þær breytingar , sem þó hafa náð fram að ganga , hafa þannig tekið mið af kjörtímabilum , þ.e. ekki hefur verið efnt til sérstakra þingkosninga vegna þeirra , heldur hafa þær fallið að fyrirfram ákveðnum kosningum .
Ef ákvæðinu væri breytt , á þann veg að efnt skuli til sérstakrar þjóðaratkvæðagreiðslu um stjórnarskrárbreytingarnar , væri hægt að koma breytingum í gegn án þess að efna til sérstakra þingkosninga .
Heildarendurskoðun stjórnarskrár lýðveldisins Íslands er löngu tímabær .
Henni á ekki að breyta breytinganna vegna , heldur vegna þess að hún hefur ekki fylgst breytingum samfélagsins .
Stjórnarskrá verður ekki sett með þeim hætti að fyrst séu mótaðar reglur og í kjölfarið fylgi einhver þjóðarsátt um að fylgja þeim , heldur endurspeglar hún samhljóminn í þjóðfélaginu , þær reglur sem almenningur vill byggja samfélag sitt á til frambúðar .
Hægt að byrja strax á þörfum breytingum " Hún nefnir ekki þjóðina sem uppsprettu valdsins .
Hún nefnir ekki lýðræði eða þingræði .
Hún nefnir ekki ríkisstjórn .
Þeir sem ekki þekkja til skilja ekki hvernig þessi hugtök virka , " sagði Björg Thorarensen , prófessor við Háskóla Íslands , í samtali við Morgunblaðið um stjórnarskrána og æskilegar breytingar á henni .
Björg benti á , að stjórnarskráin ætti að vera " skýrmæltari um grundvallarreglurnar .
En hún á ekki að vera löng .
" Björg nefndi mörg atriði , sem kæmu til álita við endurskoðun stjórnarskrárinnar .
Auðlindaákvæði , ákvæði um þjóðaratkvæðagreiðslur , verklagsreglur milli framkvæmdarvalds og þings , hlutverk forsetans og utanríkismál .
Ragnhildur Helgadóttir , prófessor við Háskólann í Reykjavík , mæltist til þess í síðustu viku að yfirstandandi þing breytti ákvæði stjórnarskrárinnar um hvernig beri að standa að breytingum á henni .
" Ef menn vilja kalla til stjórnlagaþings myndi ég halda að þetta væru þær breytingar sem ætti að gera núna , en efna svo til stjórnlagaþings eftir kosningar og gefa því góðan tíma til að fara yfir málin .
" Stjórnarskrárnefnd , sem starfaði frá 2005-2007 lagði til að byrjað yrði á að breyta breytingaákvæðinu , til að auðvelda eftirleikinn .
Sú tillaga náði ekki fram að ganga , en enn er tími til stefnu á þessu þingi .
Stjórnarskráin nefnir hvorki lýðræði né þingræði berum orðum .
Hún segir að Ísland sé " lýðveldi með þingbundinni stjórn " og í því ákvæði felst stjórnarskrárhelgun þingræðisins , þ.e. að þeir einir geti verið ráðherrar sem meirihluti Alþingis vill styðja eða þola í embætti .
Enginn vafi er á að þingræðið er viðurkennd regla , en eðlilegt er að stjórnarskráin endurspegli það höfuðeinkenni íslenskrar stjórnskipunar með afgerandi hætti .
Ríkisstjórnin er hvergi nefnd í stjórnarskránni .
" Ráðherrafundir " stjórnarskrár eru nú ávallt nefndir ríkisstjórnarfundir .
Samkvæmt stjórnarskránni hefur forsetinn mikið vald .
Önnur ákvæði stjórnarskrárinnar , sem og stjórnskipunarvenja frá stofnun lýðveldisins felur í sér að í raun er vald forseta oftast lítið og þátttaka hans í stjórnarathöfnum fremur táknræn en hitt .
Stjórnarskráin ætti að spegla þann raunveruleika .
Í stjórnarskrána skortir almennt ákvæði um aðild að alþjóðlegum og oft yfirþjóðlegum stofnunum .
Stundum er hluta ríkisvaldsins sinnt af öðrum en handhöfum þess í hverju ríki , sbr. aðild ríkja að Evrópusambandinu .
Á Norðurlöndum hafa slík ákvæði verið sett og kveða á um að til að samþykkja aðild ríkis þurfi aukinn meirihluta atkvæða á þingi .
Landsdómur fer með og dæmir í þeim málum sem Alþingi ákveður að höfða gegn ráðherrum út af embættisrekstri þeirra , samkvæmt stjórnarskránni .
Engin dæmi eru um að Alþingi hafi kært ráðherra fyrir brot í starfi og þess vegna hefur þessi 15 manna dómur aldrei komið saman .
En úrræðið er að líkindum virkt .
Og sumir telja að hnykkja þurfi á því og gera skýrara .
Hvað með ákvæði um þjóðkirkju ? Hér á landi er trúfrelsi , en trúfélög standa ekki jafnfætis þegar eitt nýtur stuðnings og verndar ríkisvaldsins .
Viljum við breyta því ? 