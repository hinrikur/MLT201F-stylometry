Eftir Svein Sigurðsson svs@mbl.is MIKILL gáfumaður og hrókur alls fagnaðar á mannfundum , mæltur á fjögur tungumál , frábær kokkur , vel að sér í listasögu og ágætis klarinettuleikari .
Þannig hljóðar lýsingin á David Mills , fyrrverandi skattalögfræðingi Silvios Berlusconis , forsætisráðherra Ítalíu .
Dómstóll þar í landi hefur nú dæmt hann í fjögurra og hálfs árs fangelsi fyrir að hafa þegið mútur , um 65 millj. ísl. kr. , en að auki var hann sakaður um að hafa borið ljúgvitni í tvennum málaferlum gegn Berlusconi á síðasta áratug .
Málið gegn Mills vakti mikla athygli í Bretlandi fyrir nokkrum árum og þá ekki síst fyrir það , að hann var kvæntur Tessu Jowell , þáverandi menningarráðherra í ríkisstjórn Tony Blairs .
Skildu þau fljótlega eftir að málið komst í hámæli og töldu margir víst , að hún hefði ákveðið að fórna eiginmanninum á altari síns pólitíska frama .
Mills hafði unnið að lögfræðistörfum í áratug þegar hann áttaði sig á því , að það væri miklu arðbærara fyrir hann að annast hagsmuni stórfyrirtækja .
Líklega átti ítölskukunnátta hans mikinn þátt í því , að lögfræðingastofan Carnelutti í Mílanó bað hann að fara fyrir útibúi hennar í London og umsvifin urðu strax mjög mikil .
Sum erlendu fyrirtækjanna , sem til hans leituðu , þurftu aðeins á að halda leiðsögn í hinu breska lagaumhverfi en önnur voru að leita að dálítið " frjórri " ráðleggingum .
Meðal þeirra var Fininvest , fjármálafyrirtækið að baki fjölmiðlasamsteypu Berlusconis .
Varð Mills einn af höfuðsmiðum hins leyndardómsfulla og flókna kerfis aflandsfélaga í eigu Berlusconis .
Telja ítalskir saksóknarar , að í gegnum þau hafi Berlusconi ekki aðeins stundað stórkostleg skattsvik og peningaþvætti , heldur einnig mútað ítölskum stjórnmálamönnum .
Fjöldi mála hefur verið höfðaður gegn Berlusconi án þess að saksóknarar hafi haft erindi sem erfiði , ýmist vegna tæknilegra atriða eða , sem marga grunar , að dómurum hafi verið mútað .
Mills var í fyrstu aðeins vitni í sumum þessara mála en saksóknararnir sáu fljótt , að aðkoma hans hafði verið miklu meiri en bara sem ráðgjafa .
Margir hafa furðað sig á , að David Mills skuli hafa hætt ærunni með því að ganga erinda Berlusconis , núverandi forsætisráðherra á Ítalíu .
Mills var á sínum tíma mjög virkur í Verkamannaflokknum og hann kynntist konunni sinni fyrrverandi , Tessu Jowell , er þau voru bæði bæjarfulltrúar í Camden í London .
Miklir peningar eru að sjálfsögðu mikil freisting en skapgerðin skiptir líka máli .
Mills þykir dálítið hvatvís og gefinn fyrir að tefla á tvær hættur .
Á honum hefur helst verið að skilja , að hann hafi upplifað málið allt eins og mikið ævintýri .
Þegar málareksturinn gegn honum var hvað mestur og hjónabandið fokið út um gluggann sagði hann í viðtali við tímaritið Legal Business : " Þetta er eins og reyfari , allt ákaflega spennandi .
" Þrátt fyrir ótvíræða hæfileika hefur Mills stundum gerst sekur um dómgreindarleysi .
Fyrir þremur árum neituðu yfirvöld í Dubai honum um leyfi til að stunda lögfræðistörf þar vegna þess , að hann hafði látið hjá líða að geta þess , að hann hefði sætt opinberri rannsókn .
Verra var er hann blandaðist inn í tilraunir til að selja þotur til Írans en mestu mistökin voru þó bréf , sem hann afhenti endurskoðanda sínum , Bob Drennan .
Örlagaríkt bréf Að kvöldi dags 2. febrúar 2004 hringdi Mills í Drennan og sagðist þurfa að hitta hann strax .
Þegar þeir fundust var Mills með bréf , sem hann lét Drennan fá .
Í því segist hann hafa áhyggjur af því , að ítalskir saksóknarar muni höfða mál á hendur honum og auk þess óttaðist hann , að bresk skattayfirvöld væru farin að forvitnast um 400.000 pund , um 65 millj. ísl. kr. , sem hann hafði fengið fjórum árum fyrr .
Til að skýra út hvers vegna hann hefði ekki gefið peningana upp sagði hann , að þeir hefðu verið " langtímalán eða gjöf " frá " B-liðinu " , sem vissi , " að framburður minn ( ég laug engu en fór dálítið frjálslega með , svo vægt sé til orða tekið ) hefði hlíft honum við þeim miklu vandræðum , sem hann hefði lent í , hefði ég sagt allt , sem ég vissi .
" Mills virðist ekki hafa áttað sig á því , að Drennan bar skylda til að láta bresk yfirvöld fá bréfið og hann komst ekki að því fyrr en fjórum mánuðum síðar , að ítölsku saksóknararnir höfðu það líka undir höndum .
Mills staðfesti í fyrstu bréfið og þann skilning , sem í það var lagður , en sneri síðan við blaðinu og sagði , að féð hefði komið frá skipakóngi í Napólí , Diego Attanasio í gegnum sjóð á Bahamaeyjum .
Hefur sá staðfest það , að vísu með dálítið óljósum hætti , en marga grunar , að hann sé bara enn eitt peðið á taflborði Berlusconis .
Mills var dæmdur fyrir að þiggja mútur en hvað um Berlusconi ? Jú , það var eitt af fyrstu verkum hans sem forsætisráðherra á síðasta ári að fá ítalska þingið til að samþykkja lög , sem undanþiggja hann allri saksókn .
Er Silvio Berlusconi tók aftur við sem forsætisráðherra Ítalíu á síðasta ári var það fyrsta og brýnasta verkefni stjórnar hans að koma í gegnum þingið lögum , sem undanskildu hann lögsókn .
Réttarhöldin og dómurinn yfir David Mills sýna vel mikilvægi laganna fyrir Berlusconi .
Samt er ekki alveg víst , að hann sé sloppinn fyrir horn .
Lögin eru nú til umfjöllunar hjá ítalska stjórnarskrárréttinum og komist hann að þeirri niðurstöðu , að þau brjóti í bága við stjórnarskrána , ætti að vera unnt enn einu sinni að ákæra Berlusconi .
Pólitísk spilling hefur verið samgróin ítölsku þjóðlífi um aldir .
Fyrir 500 árum skrifaði Niccolo Machiavelli , að spilltir leiðtogar væru til skammar fyrir hverja þjóð en það breytti engu um , að spillingin lifði áfram góðu lífi .
Fyrir áratug hrundi allt ítalska flokkakerfið vegna víðtækrar spillingar og þá vonuðu margir , að ný Ítalía myndi rísa úr rústunum .
Á því virðist ætla að verða einhver bið .
Berlusconi forsætisráðherra hefur átt í stanslausum málaferlum vegna ásakana um margvíslega fjármálaspillingu en samt nýtur hann hylli ítalskra kjósenda .
Bráður endir hjá " heita parinu " Þau David Mills og Tessa Jowell kynntust er þau voru bæjarfulltrúar í Camden í London á áttunda áratug síðustu aldar .
Þau voru þá bæði gift en fóru að draga sig saman , skildu síðan við maka sína og gengu í hjónaband 1979 .
Áttu þau saman son og dóttur .
Bæði tóku þau mikinn þátt í starfi Verkamannaflokksins og voru síðar kölluð " heitasta parið " þar á bæ , hún þá orðin ráðherra og á uppleið í pólitíkinni og hann frægur og auðugur lögfræðingur á alþjóðavísu .
Á því varð bráður endir er málið gegn Mills hófst og tengsl hans við Berlusconi urðu mikið fréttaefni í breskum fjölmiðlum árið 2006 .
Jowell beið ekki boðanna með að skilja við mann sinn og sá kvittur komst á kreik , að Alistair Campbell , ráðgjafi Tonys Blairs , hefði lagt að henni að fórna eiginmanninum fyrir flokkinn og pólitískan frama sinn .
Því neitaði hún og sagði , að óánægja hennar með ítölsku peningana hefði ráðið úrslitum .
Um þá hefði hún ekkert vitað .
Nokkru áður hafði raunar verið upplýst , að Mills hefði tekið nýtt veðlán út á eitt af húsum þeirra hjóna árið 2000 og síðan endurgreitt það að langmestu leyti skömmu síðar .
Svaraði upphæðin nokkurn veginn til mútugreiðslunnar , sem hann var síðar dæmdur fyrir .
Jowell hafði skrifað undir lánsskjölin en sagði , að sig hefði ekki grunað að nokkur maðkur gæti verið í mysunni .
Með þetta slapp Jowell en vegur hennar í pólitíkinni lá nú bara niður á við .
Var henni skipt út strax í fyrstu uppstokkun Gordons Browns á ríkisstjórninni en hún fer þó enn með málefni Ólympíuleikanna .
