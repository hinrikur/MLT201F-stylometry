Eftir Karl Blöndal kbl@mbl.is Benedikt páfi XVI. er maður orðsins og ritningarinnar .
Í hans huga er heimurinn subbulegur , fullur af óeiningu og losi .
Fyrir Benedikt vakir að vernda eininguna innan kirkjunnar , en í viðleitni sinni til þess hefur hann leyst úr læðingi krafta , sem erfitt gæti reynst að hemja .
Ákvörðun páfans 21. janúar um að taka aftur inn í kirkjuna fjóra biskupa úr bræðralagi Píusar páfa X. ( Fraternitas Sacerdotalis Sancti Pii X. ) sem voru bannfærðir árið 1988 vakti bæði furðu og reiði .
Meginástæðan fyrir fárinu var hins vegar sú að einn þeirra , Richard Williamson , var alræmdur fyrir að neita því að helför gyðinga hefði átt sér stað .
Í viðtali , sem sænska sjónvarpið tók við hann á ferð um Þýskaland og birtist um það leyti sem bannfæringin var tekin til baka , sagði Williamson : " Ekki einn einasti gyðingur lést í gasklefa .
" Æðstu menn í Páfagarði reyndu að bera því við að þeir hefðu ekki vitað af þessum skoðunum Williamsons .
Einföld leit á netinu hefði hins vegar dugað til að bæta úr þeirri fáfræði .
Þessi gjörningur páfans kveikti samstundis spurningar um það hvort katólska kirkjan hefði í raun aldrei komist undan andúðinni í garð gyðinga .
Jóhannes Páll páfi II. lagði mikið á sig til þess að skapa skilning milli trúarbragða .
Hann kom til móts við múslíma , gyðinga og iðkendur annarra trúarbragða opnum faðmi .
Hann baðst afsökunar á brotum katólsku kirkjunnar gegn gyðingum fyrstur páfa .
Nú vaknaði spurningin um það hvort Benedikt XVI. ætlaði að draga kirkjuna aftur inn í skelina , sem forveri hans hafði opnað .
Óvild í garð gyðinga liggur eins og rauður þráður í gegnum tvö þúsund ára sögu kirkjunnar og nú var ekki nóg með að páfinn ýfði vart gróin sár að nýju , heldur átti þýskur páfi í hlut .
Í afneitun gagnvart nútímanum Gjörningur páfans 21. janúar var ekki fyrsta vísbendingin um það hvað hann á erfitt að horfast í augu við nútímann og að honum líður best í guðfræðinni .
Árið 2006 setti hann allt á annan endann í röðum múslíma þegar hann vitnaði í orð býsansks keisara um íslam : " Sýndu mér nú hvað Múhameð hefur haft nýtt fram að færa og þú munt aðeins finna illa hluti og ómannúðlega .
" Einstaklega klaufalegt þótti þegar skírn múslíma til kristinnar trúar fór fram í Péturskirkjunni í Róm á páskum .
Í arabísku blaði sagði að vatnið , sem páfinn laugaði með höfuð trúskiptingsins , hefði verið sem bensín á eld áreksturs siðmenninganna .
Vekur tortryggni gyðinga Eftir að Joseph Ratzinger frá Bæjaralandi varð páfi fyrir tæpum fjórum árum hefur hann nokkrum sinnum gefið gyðingum tilefni til tortryggni .
Sérstaklega hefur verið til þess tekið að hann lét afturkalla breytinguna , sem gerð var á öðru Vatíkanþinginu í upphafi sjöunda áratugarins á bænahaldi kirkjunnar á föstudaginn langa .
Í yfirlýsingu Páls páfa VI. í kjölfar þingsins árið 1956 átti endanlega að snúa baki við antísemítisma .
Þar sagði að kirkjan harmaði allar birtingarmyndir haturs á öllum tímum í garð gyðinga .
Þessi yfirlýsing var fylgismönnum Lefebrves sérstaklega á móti skapi .
Frá 1570 hafði verið til siðs á föstudaginn langa að biðja fyrir því að " trúlausir gyðingar " frelsuðust frá " blindu " sinni .
Þessu var breytt og varð svohljóðandi : " Við skulum einnig biðja fyrir gyðingunum , sem Guð , okkar herra , talaði fyrst við : varðveiti hann tryggð þeirra við sig og ást þeirra á nafni sínu þannig að þeir nái því marki , sem hann vill leiða þá að með ráði sínu .
" 2008 leyfði páfinn að textanum yrði breytt á nýjan leik : " Við skulum biðja fyrir gyðingunum , að Guð okkar og herra lýsi upp hjarta þeirra þannig að þeir beri kennsl á Jesú , bjargvætt allra manna .
" Margir gyðingar gnístu tönnum yfir þessari breytingu , en þögðu , enda hefur páfinn ekki sýnt þess merki að hann hafi andúð á gyðingum þótt hann hafi látið undan íhaldskröfum .
Ákvörðunin um að rétta biskupunum úr Píusarreglunni sáttarhönd setti hins vegar allt á annan endann .
Gyðingar mótmæltu hástöfum og margir trúarleiðtoga þeirra sögðu að engin ástæða væri til áframhaldandi samskipta við katólsku kirkjuna .
Salomon Korn , varaforseti miðstjórnar gyðinga í Þýskalandi , sagði að ákvörðun páfans væri " afturhvarf til fyrri alda " .
Það mun taka langan tíma að eyða tortryggninni .
Uppnám í katólsku kirkjunni Ekki er uppnámið minna í katólsku kirkjunni .
Í Der Spiegel er haft eftir embættismanni katólsku kirkjunnar í Berlín að ástandið marki tímamót .
" Hið gamla kerfi kirkjunnar með hinni óheyrilegu , rómversku miðstýringu hrundi á nokkrum dögum , " segir hann og bætir við að kerfi " sem er innsiglað út á við þannig að katólskur maður getur ekki áttað sig á ákvörðunum þess gengur ekki eftir þessa atburði " .
Í Þýskalandi er gagnrýnin sérlega hörð og meira að segja Angela Merkel kanslari setti ofan í við páfann .
" Þegar páfinn opnaði dyr kirkjunnar fyrir biskupunum fjórum – þótt ekki væri nema örlítið – lokaði hann þeim í raun á stærri heim nútímans þar sem flestir katólskir menn lifa og tilbiðja , " skrifaði Celestine Bohlen blaðamaður í International Herald Tribune á miðvikudag .
Afleiðingin af sambandsleysi páfans gæti orðið sú að Róm hætti að skipta hinn almenna katólska mann máli .
Beðið eftir að biskup í Buenos Aires lesi bók Á eftir páfanum er Richard Williamson biskup sennilega þekktasti maðurinn innan katólsku kirkjunnar um þessar mundir .
Williamson hélt því fram í sjónvarpsviðtali að enginn gyðingur hefði látist í gasklefa í seinni heimsstyrjöldinni .
Þessi ummæli hans birtust um sama leyti og Benedikt XVI. páfi aflétti bannfæringu hans og þriggja annarra biskupa , sem tilheyra svokölluðu Píusarbræðralagi , en vitað var um afstöðu hans til gyðinga .
Páfinn lýsti yfir því á ný skýrum orðum í vikunni sem leið að helför gyðinga hefði verið " glæpur gegn Guði og mannkyni " og afneitun hennar væri óverjandi .
Hann sagði að í tvö þúsund ára sögu samskipta gyðingdóms og kristindóms væru margir sársaukafullir kaflar , en nú sé hægt að ræðast við í anda sátta .
Nú hefur Páfagarður beðið Williamson að draga ummæli sín til baka , en hann þráast við .
Í viðtali við tímaritið Der Spiegel í liðinni viku var hann spurður hvers vegna hann bæðist ekki afsökunar á ummælum , sem hefðu valdið miklum sárindum og reiði meðal gyðinga í heiminum .
" Komist ég að því að mér hafi skjátlast mun ég [ biðjast afsökunar ] .
Ég bið alla menn að trúa mér að ég fór ekki viljandi með ósannindi .
" Í viðtalinu sagði Williamson að hann hefði rannsakað helförina á níunda áratugnum og væri sannfærður um réttmæti skoðana sinna .
" Nú þarf ég að skoða allt aftur og líta á sönnungargögnin .
" Williamson kveðst ekki ætla að fara til Auschwitz í því skyni .
" Ég pantaði mér bókina eftir Jean-Claude Pressac , sem á ensku heitir Auschwitz .
Technique and Operation of the Gas Chambers .
Hún er nú á leið til mín í afriti og ég mun lesa hana og stúdera .
" Í Der Spiegel er stöðu mála lýst með háðskum tóni : " Nú bíður sem sagt katólski heimurinn eftir því að einhvers staðar í úthverfi Buenos Aires lesi 68 ára gamall biskup bók um gasklefa til enda .
Og geri hann það ekki verður biðin einfaldlega eitthvað lengri fyrir rúmlega einn milljarð katólskra manna og einn páfa .
" Williamson lítur svo á að fárið vegna ummæla hans séu úr öllu samhengi við tilefnið og undrast að eitt viðtal við sænska sjónvarpið hafi þessi áhrif " Nei , ég er bara verkfæri , sem er notað gegn bræðralagi prestanna og páfanum .
Þýskir vinstri-katólikkar hafa greinilega ekki enn getað fyrirgefið Ratzinger að hann varð páfi .
" Kristnir og gyðingar Á fyrstu öld skrifaði Páll postuli Þessalónikumönnum að gyðingar hefðu drepið Jesú og fyrir vikið nytu þeir ekki náðar Guðs og væru fjendur allra manna .
Á þrettándu öld skrifaði Tómas frá Aquinas að gyðingar , sem neituðu að taka upp kristna trú , væru jafn sekir og þeir samtímamenn Jesú , sem báru ábyrgð á dauða hans .
Í aldanna rás kom iðulega til ofsókna á hendur gyðingum í Evrópu , meðal annars í kringum krossferðirnar .
Mest var hættan fyrir gyðinga á föstudaginn langa .
Í lok 15. aldar var svo komið vegna morða og ofsókna að fáir gyðingar voru eftir í Vestur- og Suður-Evrópu .
Því hefur verið haldið fram að án ofsókna kirkjunnar öld eftir öld hefði gyðingahatur nasismans ekki verið mögulegt .
Píus páfi XII. bjargaði fjölda gyðinga á laun , en katólska kirkjan brást engu að síður með þögn sinni um helförina .
Píus er tákngervingur þeirrar þagnar í minnisvarðanum um helförina í Yad Vaschem í Jerúsalem .
Talið er að í reglu Píusarbræðra séu á milli 100 og 200 þúsund manns eða um 0,2% katólikka í heiminum .
Regluna stofnaði Marcel Lefebvre , franskur biskup , sem lést 1991 og aðhylltist viðhorf , sem voru við lýði þegar páfi réð enn yfir her og kristnir menn sökuðu gyðinga um dauða Krists .
Reglan hafnar niðurstöðum annars Vatíkanþingsins , sem haldið var í upphafi sjöunda áratugar 20. aldar og markaði tímamót fyrir það að þar var fallist á aðskilnað ríkis og kirkju , trúfrelsi og gyðingaandúð var hafnað .
Fyrir þennan söfnuð er páfi tilbúinn að fórna virðingu katólsku kirkjunnar .
Benedikt XVI. sagði 4. febrúar að hann þjónaði " einingu " kirkjunnar og ákvörðun sín hefði markast af " föðurlegri umhyggju " .
Gagnrýnendur páfans benda hins vegar á að umhyggja hans gagnvart frjálslyndum öflum innan kirkjunnar sé mun takmarkaðri en gagnvart öflum íhaldsseminnar .
