Barði Guðmundsson fæddist í Hafnarfirði 1. júlí 1932 .
Hann lést á heilbrigðisstofnun Suðurnesja 24. janúar síðastliðinn .
Foreldrar hans voru Guðmundur Júlíusson , f. 1892 , d. 1941 , og Guðrún Guðjónsdóttir , f. 1891 , d. 1958 .
Systkini Barða eru Guðjón Brynjar , f. 1916 , d. 1986 , Sesselja Unnur , f. 1920 , d. 1930 , Dóra Sigríður , f. 1925 , Ingólfur , f. 1927 , d. 2004 og Sesselja Unnur , f. 1930 .
Barði kvæntist 1. janúar 1961 Guðrúnu Friðgeirsdóttur , f. 14.1. 1940 , þau skildu .
Dætur þeirra eru : 1 ) Björg , f. 31.3. 1961 , börn hennar Viktor , f. 18.9. 1984 , Gígja , f. 18.9. 1984 , og Sólrún , f. 17.6. 1992 , Heiðarsbörn .
2 ) Brynhildur , f. 6.4. 1963 , gift Jóni Víði Haukssyni .
Sonur hennar Barði Stefánsson , f. 19.8. 1982 .
3 ) Guðrún , f. 18.10 .
1964 .
Seinni kona Barða var Steinþóra Jóhannsdóttir , f. 10.3. 1939 , d. 2004 .
Börn hennar eru Jón Hlíðar , f. 1957 , Hildur , f. 1960 og Ingibjörg , f. 1970 .
Barnabörnin eru 9 .
Barði fór ungur til sjós , var fyrst sem messagutti , þá matsveinn en lengst af sem vélstjóri .
Eftir að hann lét af sjómennsku og fór í land starfaði hann að mestu við störf tengd verslun og sölumennsku .
Lengst starfaði hann hjá Kaupfélagi Vopnfirðinga , Vopnafirði , en þar bjó hann og starfaði í 20 ár eða til árisns 1986 .
Eftir það var hann kaupfélagstjóri í Mývatssveit um tveggja ára skeið .
Barði bjó ásamt seinni konu sinni í Suður-Afríku til margra ára en þar voru þau m.a. með veitingarekstur .
Þegar þau fluttu heim tóku þau við rekstri golfskálans í Grindavík og bjuggu þar á sumrin en voru yfir vetrarmánuðina í Afríku .
Síðastliðin fjögur ár hefur Barði búið í Grindavíkurbæ .
Útför Barða fór fram frá Hafnarfjarðarkirkju 30. janúar .
Elsku afi , dagurinn sem þú varðst afi minn er mér ljóslifandi í minni .
Ég var 10 ára gömul og amma dvaldi þá hjá okkur .
Þið komuð inn og amma kynnti þig fyrir okkur .
" Þetta er Barði , vinur minn , " sagði hún feimnislega .
Við heilsuðum kurteislega .
Allt í einu kom Sindri , yngsti bróðir minn , þá tveggja ára hlaupandi fram í gang þar sem við stóðum , horfði á þig og hrópaði : " Afi ! " Svo fleygði hann sér í fangið á þér .
Við hlógum öll að þessu uppátæki hjá honum , en amma roðnaði pínulítið .
" Er ég svona afalegur ? " Spurðir þú og hlóst djúpa , smitandi hlátrinum þínum .
Og það varstu einmitt .
Þú og amma giftuð ykkur og í hönd fór hamingjusamasti tíminn í hennar lífi .
Í þér fann hún allt sem hún hafði leitað að og það sagði hún okkur öllum .
Ég sagði skólafélögunum hverslags ævintýrafólk amma mín og afi voru .
Hálft árið bjugguð þið í Afríku , og í mínum huga bjugguð þið að sjálfsögðu í strákofa með ljón í bakgarðinum .
Hinn helming ársins bjugguð þið svo á Húsatóftum í Grindavík þar sem gamlar hleðslur , golfvöllurinn og fjaran varð ævintýraland okkar krakkanna og í kaffisölunni var hægt að fá sér eins mikið malt og prinspóló og við gátum mögulega torgað .
Þarna var allt hægt .
Í einum af löngu göngutúrunum fundum við óvenju gæfan heimalning .
Við tókum hann með okkur heim að Húsatóftum og bjuggum til litla rétt úr gömlu hleðslunum og hlógum mikið yfir þessu uppátæki okkar .
Daginn eftir hringdir þú svo í bóndann og kynntir þig sem sauðaþjófinn , svo hlóstu og lambinu var skilað .
Þú kenndir mér svo margt .
Hversu mikilvægt það er að halda í barnið í sjálfum sér .
Að láta verkin tala .
" Hlutirnir gerast ekki af sjálfum sér .
" Þú varst stöðugt að hvetja barnabörnin þín og þú varst svo stoltur af þeim .
Þú varst alltaf að segja mér og strákunum hvað Barði yngri , Gígja , Viktor og Sólrún væru að gera , að þau ættu eftir að ná svo langt hvert á sínu sviði .
Hversu yndisleg Alistair og Kristín væru .
Og þegar þú komst heim frá Afríku komst ekkert annað að en hversu mikið Tamerin , Tiffany , Steven og Steffany væru búin að stækka og hversu dugleg þau væru .
Þess vegna , þrátt fyrir að við barnabörnin hittum hvert annað sjaldan vissum við alltaf hvað hin voru að gera .
Fyrir þér skipti fjölskyldan öllu máli .
Ég mun minnast þín sem afa míns sem hló , jafnvel þegar lífið var þér erfitt .
Þú kvartaðir aldrei yfir neinu , meira að segja þegar þú varst sem veikastur .
" Hverju hef ég svo sem yfir að kvarta ! " svaraðir þú þegar við spurðum þig hvernig þér liði .
Þeir sem brosa framan í lífið jafnvel á erfiðustu stundunum , þeir sem hafa fjölskyldu sína í fyrirrúmi , þeir sem halda í barnið í sjálfum sér og leyfa sér að leika sér og gleðjast , þeir hafa yfir engu að kvarta jafnvel þegar harðnar í ári .
Ég mun sakna þín , strákarnir biðja að heilsa .
Hjartans kveðjur Eyrún Ósk Jónsdóttir .
Barði Guðmundsson kom inn í líf mitt og fjölskyldunnar þegar hann giftist tengdarmóður minni , Steinþóru Jóhannsdóttur .
Hann steig inn í líf okkar áreynslulaust með opinn faðminn líkt og hann hefði alltaf tilheyrt þessari fjölskyldu .
Hann hafði ekkert fyrir því að stækka fjölskyldu sína og taka við nýjum barnabörnum eins og þau væru hans eigin .
Barði kom alltaf til dyranna eins og hann var klæddur , fordómalaus gangavart samborgurum sínum .
Hann var einn sá hreinskiptnasti maður sem ég hef kynnst .
Samskipti Barða við fjölskyldu mína voru mikil og góð .
Það var alltaf hressandi að hitta Barða .
Alltaf stutt í brosið og bjartsýnina .
Aldrei heyrði ég hann kvarta yfir neinu .
Jafnvel þegar hann var orðinn mikið veikur svaraði hann " Það er ekkert að mér , " þegar hann var spurður um heilsuna .
Barði hafði gaman af því að segja sögur enda góður sögumaður og hafði átt viðburðaríka ævi .
Margar sögur hans eru mér minnistæðar .
Ein var frá uppvaxtarárum hans á Selvogsgötunni í Hafnarfirði þar sem leikur hans að því að kveikja og slökkva í sífellu ljósið á baðherberginu , varð til þess að hermenn gráir fyrir járnum réðust inn í íbúðina til að athuga hvort einhver stórhættulegur njósnari væri að senda morsmerki út á fjörðinn .
Aðrar sögur átti hann frá Vopnafirði þar sem hann var kaupfélagsstjóri , af skemmtilegu fólki og atburðum og enn fleiri frá Afríkuárunum .
" Þegar veturinn gengur í garð , missa tré og aðrar plöntur lauf sín tímabundið .
En þessar plöntur og tré búa yfir lífi sem gerir þeim kleift að bera brum þegar vorar að nýju .
Hið sama á við um dauða mannlegrar veru , við búum yfir lífskrafti sem mun leiða okkur í átt að nýju lífi , nýju hlutverki , samstundis og án sársauka .
" ( Daisaku Ikeda .
) Þessi orð komu upp í huga minn þegar ég frétti af andláti Barða .
Lífsgleði og hlátur voru honum eiginleg .
Góðar manneskjur gera líf manns ríkara .
Því langar mig að þakka af öllu hjarta fyrir að hafa fengið að kynnast þessum skemmtilega öðlingsmanni .
Ég er þess fullviss að þín bíður annað hlutverk , önnur ævintýri á nýju sviði og þar muntu áfram brosa kankvíslega út í annað og njóta lífsins .
Eygló Jónsdóttir .
