MÉR finnst ég verði að svara grein Björgvins ráðherra , sem birtist í Morgunblaðinu núna 19.1. og um leið hinum mörgu niðurrifsmönnum krónunnar .
Ég viðurkenni strax að ég er einn hinna " vandfundnu , sem mæli með því að halda krónunni " .
Björgvin er ekki bara með upphrópanir eins og nú er algengast , en útskýrir að hluta sitt mál .
Ég er alveg sammála honum að " framsal fullveldis " er ekki nægjanleg ástæða andstöðu við ESB og að upptaka annars gjaldmiðils einhliða hjálpi ekki .
Hins vegar átti Björgvin að taka eftir því fyrr að háir stýrivextir geta verið stórhættulegir og voru orðnir það strax haustið 2005 , eins og ég benti þá á í grein í Morgunblaðinu .
Með því var krónan gerð alltof sterk og boðið upp á að hún yrði tekin niður .
Fall hennar hlaut að verða því meira og skyndilegra eftir því sem styrkingartímabilið var lengra .
Sveiflur í gjaldmiðli eru eðlilegar , sérstaklega þarf okkar gjaldmiðill að sveiflast umtalsvert , eins og viðskipti við útlönd gera .
Ég vorkenni forstjórum okkar ekkert að reikna með slíku , það á að vera þeirra vinna .
Auðvitað er það slæmt þegar stjórnmálamenn og embættismenn gera ófyrirgefanleg mistök og magna sveiflur að óþörfu .
Það er líka skiljanlegt að margir treysti þessum aðilum ekki til skynsamlegra verka og vilji fremur í faðm embættismanna í Brüssel .
Það er eðli jafnaðarmanna að vilja föðurlega umhyggju og treysta ekki sjálfum sér , að vilja opinbera forsjá .
Nú er haft á orði að nauðsyn opinberrar forsjár hafi opinberast með hruninu .
Það er rétt að því er tekur til aðhalds með frelsinu í gegnum opinberan lagaramma og eftirlit .
Það er hins vegar ekki nýtt og alltaf vitað , þótt aðhaldið hafi brugðist undanfarin þrjú ár .
Að þeirri óstjórn gefinni gerði íslenska krónan eins vel og raunar betur en hægt var að vona .
Verðbólguskot , eftir 2006 , var óumflýjanlegt .
Krónan sá hins vegar til þess að íslenskar eignir voru ekki fluttar til útlanda , burtséð frá þeim litla gjaldeyri sem bankarnir áttu hér heima .
Ef hér hefði evran ráðið hefðu bankarnir ekki bara sópað sínum eignum út , heldur sparifé landsmanna einnig .
Ætlaði viðskiptaráðherra kannski að biðja um meiri bindiskyldu ? Eða vildi hann bara fleiri evrur .
Hvorugt var sjáanlegt .
Hvaða gjaldeyriskreppu er Björgvin að tala um ? Að það megi ekki bjóða krónubréfaeigendum að kaupa gjaldeyri dýrt , eða að helst megi enginn koma með gjaldeyri til landsins eins og höftin ríkisstjórnarinnar bjóða .
Þetta er einfalt að leysa með því að gefa krónuna frjálsa .
Þá kemur gjaldeyrir heim og erlendar krónur fara út eftir því sem gjaldeyrir fellur til .
Hverra hagsmuna er ríkisstjórnin að gæta ? Hvað snertir ESB , þá mun efnahagur ESB-landa væntanlega versna hlutfallslega eftir undangengin sterk ár og eftir að veiku aðildarlöndin verða ekki mergsogin lengur og útflutningsgeta fellur .
Ísland hefur hins vegar enn alla möguleika á að styrkjast , ef við stöndum á okkar rétti .
Halldór I. Elíasson stærðfræðingur .
