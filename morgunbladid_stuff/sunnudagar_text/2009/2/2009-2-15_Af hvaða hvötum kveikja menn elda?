Eftir Boga Þór Arason bogi@mbl.is Hvað í ósköpunum fær fólk til að fremja slíkan glæp ? er spurning sem brennur á mörgum Áströlum eftir að skýrt var frá því að talið væri að brennuvargar hefðu kveikt nokkra af skógareldunum mannskæðu sem geisað hafa í Viktoríuríki í Ástralíu .
Á ári hverju kvikna um 20.000-30.000 skógareldar í Ástralíu og talið er að allt að helmingur þeirra sé kveiktur af ásettu ráði , samkvæmt skýrslu frá Afbrotafræðistofnun Ástralíu .
Árlegur kostnaður samfélagsins af eldunum nemur um 1,6 milljörðum ástralskra dollara , sem svarar nær 120 milljörðum króna .
Ástralski afbrotafræðingurinn Damon Muller hefur skyggnst inn í hugarfylgsni brennuvarga .
" Þegar fólk kveikir í byggingum eða þvíumlíku má yfirleitt rekja það til hefndar , fjárhagslegs ábata , tryggingasvika , " hefur ástralski fréttavefurinn brisbanetimes.com.au eftir Muller .
" En þegar skógareldar eru kveiktir er ástæðan miklu oftar af sálrænum toga .
Þeir eru oftast kveiktir til að fullnægja einhverri ákveðinni sálrænni þörf – hvort sem það er þörf fyrir viðurkenningu , spennu eða jafnvel hvöt til að leika hetju með því að kveikja eld og vara síðan fólk við honum .
" Margir brennuvarganna búa í grennd við skógana sem kveikt er í og sumir þeirra taka jafnvel þátt í slökkvistarfinu sem sjálfboðaliðar , að sögn Roberts Heaths , sálfræðiprófessors við Háskóla Suður-Ástralíu .
" Sumir finna til vanmáttarkenndar og kveikja elda til að finnast þeir hafa stjórn á umhverfinu , " hefur fréttastofan Reuters eftir Heath .
" Annar hópur laðast sálrænt að eldi og sækist eftir því að sjá hluti brenna .
Þriðji hópurinn hefur þörf fyrir að vera álitinn hetja og hneigist því til þess að kveikja elda í því skyni að fá tækifæri til að sýna hetjulund sína .
" Rebekah Doley , sálfræðingur við Bond-háskóla í Queensland , segir að brennuvargar kveiki stundum aftur í á stöðum þar sem eldar hafa verið slökktir .
" Þegar lögreglan þrengir hringinn um þá eiga þeir það til að kveikja fleiri elda til að þeim finnist þeir aftur hafa stjórn á umhverfinu og til að sanna að þeir séu snjallari en yfirvöldin , " hefur fréttavefur BBC eftir sálfræðingnum .
Ekki haldnir " íkveikjuæði " Doley bætir því við að brennuvargarnir fái mikið " kikk " út úr athyglinni sem skógareldarnir vekja .
Þeir komi oft aftur á staðinn til að fylgjast með störfum slökkviliðs og björgunarmanna .
Mikil umfjöllun fjölmiðla um eldana geti einnig orðið til þess að aðrir api eftir brennuvörgunum .
Muller telur að flestir brennuvarganna geri sér ekki grein fyrir því að fullu hversu alvarlegar afleiðingar íkveikjurnar geta haft .
Hann leggur áherslu á að brennuvargarnir séu í fæstum tilvikum haldnir " íkveikjuæði " ( e. pyromania ) , þ.e. sjúklegri áráttu til að horfa á eld og kveikja í .
Rannsóknir benda til þess að flestir brennuvarganna séu fátækir , karlmenn og á fertugsaldri .
Margir þeirra hafa verið staðnir að annars konar glæpum .
Taka ber þó fram að tiltölulega fáir brennuvargar hafa verið staðnir að verki og því er varasamt að alhæfa um félagslega stöðu þeirra .
Slyngustu brennuvargarnir nást yfirleitt ekki .
ERFITT AÐ SANNA TILTÖLULEGA auðvelt er fyrir yfirvöld að skera úr um hvort skógareldur hafi verið kveiktur af ásettu ráði en erfiðara er að ná brennuvargnum , nema sjónarvottar standi hann að verki .
Enn erfiðara er að sanna að meintur brennuvargur hafi ætlað að valda skaða eða manntjóni , því sönnunarbyrðin er þung .
Samkvæmt nýjustu gögnum í Viktoríuríki , frá 2006 , voru gefnar út 2.926 íkveikjuákærur á einu ári og aðeins 39 sakborninganna voru dæmdir sekir .
Algengasta refsingin var eins árs fangelsisdómur .
Rekja má marga skógareldana mannskæðu í Ástralíu til margra smærri elda sem sameinuðust .
Þótt einhver sé staðinn að því að hafa kveikt eld á svæðinu er þess vegna erfitt að sanna að sá eldur hafi valdið manntjóninu , að sögn afbrotafræðinga .
