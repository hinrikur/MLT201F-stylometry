TIL að komast út úr þeim miklu erfiðleikum , sem íslenskt þjóðfélag er nú komið í og má búast við að verði næstu árin , þarf að verða róttæk breyting á mörgum grundvallarþáttum þjóðfélagsins .
Vegna ótrúlegrar skammsýni , græðgi og heimsku nokkurra lykilmanna í ísensku fjármálalífi og ekki síður andvaraleysis pólitískra ráðamanna erum við nánast á vonarvöl .
Í þessu umróti öllu er ekki úr vegi að byrja að hugleiða hvernig þjóðfélag við viljum sjá í framtíðinni .
Sem eldri borgari og áhugamaður um þjóðfélagsmál langar mig að setja á blað nokkur atriði sem ég tel brýnt að breyta .
Ósjálfstæði alþingismanna gagnvart flokkforystunni er eitthvað það fyrsta sem þarf að breytast .
Flokksræðið er að verða algert , svo það eru aðeins nokkrir menn í forystu flokkanna sem ráða öllu , jafnvel aðeins tveir eins og nú virðist vera .
Vita menn almennt að á hinu " háa Alþingi " er ekki viðhöfð leynileg atkvæðagreiðsla um þingmál ? Þar geta flokksformenn fylgst með því hvernig hver þingmaður ráðstafar atkvæði sínu .
Við hvert sæti í þingsal eru þrír hnappar , grænn , gulur og rauður , sem þingmaður styður á þegar hann greiðir atkvæði ; grænn þýðir samþykkur , gulur þýðir situr hjá og rauður þýðir ósamþykkur .
Þessi atkvæðagreiðsla kemur á töflu uppi á vegg fyrir ofan þingforseta , nákvæmlega eins og sætaskipan er í salnum , þannig að allir í salnum sjá hvernig hver og einn þingmaður hefur greitt atkvæði .
Hver þingmaður situr alltaf í sama sæti , svo auðvelt er fyrir formenn flokkanna að fylgjast með hlýðni flokksmanna sinna .
Á þingflokksfundum flokkanna er svo til aldrei leynileg atkvæðagreiðsla um mál .
Nú er leynileg atkvæðagreiðsla talin einn veigamesti og helgasti þáttur í öllum félögum og flokkum í lýðræðisþjóðfélögum .
Hér á landi hefur sú þróun orðið að þingfulltrúi á löggjafarþingi þjóðarinnar , sem kosinn er í almennri leynilegri kosningu , hefur ekki þennan rétt .
Hann er sviptur þessum rétti og þar með er skert stjórnarskrárbundið ákvæði um þingmenn löggjafans , en þar segir að þingmaður sé engu öðru háður en samvisku sjálfs sín .
Þó svo ég sé ekki löglærður maður , þá finnst mér þessi aðferð við atkvæðagreiðslur á Alþingi jaðra við stjórnarskrárbrot .
Þessu verður að breyta og setja í lög að allar atkvæðagreiðslur á Alþingi og í nefndum þess verði leynilegar .
Þessu er einfalt að breyta ; taka burt ljósabúnaðinn með sætaskipuninni í núverandi mynd og sýna aðeins með þremur raðtölum hvernig kosning fór ; þetta margir með , þetta margir á móti og þetta margir sátu hjá .
Ég er sannfærður um að þetta litla atriði , sem ætti ekki að kosta mikið í blönku þjóðfélagi , myndi auka sjálfræði hins almenna þingmans og hamla gegn því flokksræði sem hér hefur verið að þróast .
Hafsteinn Sigurbjörnsson er eldri borgari .
