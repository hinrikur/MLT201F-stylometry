Stjórnmálaflokkarnir eru enn að ná sér fjárhagslega eftir síðustu kosningar og lítið til í sjóðum , eftir því sem fram kemur í fréttaskýringu Önundar Páls Ragnarssonar blaðamanns í Morgunblaðinu í gær .
Því má gera ráð fyrir að rekin verði ódýrari kosningabarátta en oft undanfarna áratugi .
Menn tala um að sníða sér stakk eftir vexti .
Er það slæmt ? Sennilega ekki .
Undanfarin ár hafa auglýsingastofustjórnmálin stundum orðið yfirþyrmandi , á kostnað innihaldsins í stefnu flokkanna og einstakra stjórnmálamanna .
Dragtin , bindið , greiðslan eða brosið vekja oft meiri athygli en það sem fólk hefur raunverulega að segja .
Og það sem það hefur að segja hefur stundum verið lítið meira en innantómir frasar .
Það er ágætt ef peningaskortur hefur í för með sér að auglýsingastofustjórnmálin eru á undanhaldi .
Komandi kosningabarátta á að snúast um innihald .
Raunverulegar lausnir á vanda þjóðarinnar , sem er ærinn .
Vandamálin eru raunar svo flókin , að einfaldar lausnir eru ekki til .
Lausnirnar komast ekki fyrir í slagorðum .
Nú skiptir innihaldið meira máli en oftast áður .
