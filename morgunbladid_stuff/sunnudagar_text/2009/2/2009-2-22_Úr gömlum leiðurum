25. febrúar 1979 : " Í stuttu máli hefur Sjálfstæðisflokkurinn með þessari stefnuyfirlýsingu haslað sér völl á ný sem fjöldahreyfing fólksins í landinu , sem tekur afstöðu með einstaklingnum gegn kerfinu , sem tröllríður þjóðfélagi okkar .
Þess vegna er þessi stefnuyfirlýsing fagnaðarefni .
Hún markar ákveðin þáttaskil .
Hún dregur mjög skýrar línur í íslenzkum stjórnmálum .
Efnahagsstefna flokkanna allra er ekki ein og hin sama .
Um tvo skýra kosti er að ræða , efnahagsstefnu stjórnarflokkanna , sem boðar aukna skattheimtu , aukin ríkisafskipti og aukna miðstýringu , og efnahagsstefna Sjálfstæðisflokksins , sem boðar skattalækkun , minni ríkisafskipti , aukið frjálsræði .
Vafalaust munu einhverjir segja , eins og fram kom í forystugrein Vísis í fyrradag , að þetta sé gott og blessað , en Sjálfstæðisflokkurinn hafi hagað sér á annan veg í síðustu ríkisstjórn .
Um þetta er það eitt að segja , að Sjálfstæðisflokkurinn tók þá við stjórnarforystu með efnahags- og atvinnulíf landsmanna í rúst eftir vinstri stjórnartímabil og stjórnaði landinu með Framsóknarflokknum , sem átti mestan þátt í að leggja efnahagskerfið í rúst á árunum 1971-1974 .
" 26. febrúar 1989 : " Þorsteinn Pálsson bendir síðan á , að innan beggja þessara atvinnugreina , sjávarútvegs og landbúnaðar , hafi ekki náðst betri sátt um aðrar leiðir til þess að mæta nýjum aðstæðum .
Það er rétt .
Þótt kvótakerfið í landbúnaði hafi verið umdeilt hafa ekki komið fram hugmyndir um aðrar aðferðir , sem njóta meira fylgis .
Hins vegar hefur kvótakerfíð í sjávarútveginum verið umdeildara , þótt menn hafi unað við það , en líklega er vaxandi fylgi við hugmyndina um sölu veiðileyfa – en að vísu utan sjávarútvegsins .
Sú hugmynd , að hér séu að skapast tvö ólík hagkerfi , annað á landsbyggðinni , hitt við Faxaflóa , er ný og forvitnileg .
" 