Eftir Ásgeir Ingvarsson asgeiri@mbl.is " ÞAÐ GETUR reynst dýrkeypt fyrir fólk að gjaldfæra útgjöld sem tengjast rekstrinum , en tengjast líka persónulegri notkun eða neyslu viðkomandi og eru þar af leiðandi ekki að fullu frádráttarbær , " segir Sævar Þór Jónsson , lögfræðingur og deildarstjóri hjá Skattstjóranum í Reykjavík .
" Margir hafa líka áttað sig á því á þessum námskeiðum að þeir hafa ekki gjaldfært útgjaldaliði sem heimilt er að draga frá tekjum , og því í reynd verið að greiða hærri skatta en þeir þyrftu .
" Sævar kennir tvö námskeið um atvinnurekstur og skattamál hjá Endurmenntun Háskólans : Það fyrra verður haldið 26. febrúar næstkomandi og fjallar um frádrátt frá tekjum í eigin atvinnurekstri en seinna námskeiðið fer fram 9. mars og skoðar reiknuð laun í atvinnurekstri .
Fyrir þá sem sækja bæði námskeiðin býður Sævar svo ókeypis námskeið þar sem farið er yfir grunnatriðin við stofnun einkahlutafélaga .
" Námskeiðin eru ætluð öllum þeim sem eru í sjálfstæðum atvinnurekstri eða eru að huga að því að fara út í eigin rekstur , hvort sem er einir eða í gegnum félagaform , " útskýrir Sævar .
" Raunar ættu námskeiðin að gagnast öllum þeim sem koma að rekstri og bókhaldi fyrirtækja og einstaklinga því farið er vítt og breitt um skattkerfið í þessum tímum .
" Hvað má og hvað ekki ? Að sögn Sævars getur iðulega verið vandasamt að átta sig á hvaða útgjöld má draga frá tekjum í rekstri .
" Á fyrra námskeiðinu skoðum við þau atriði sem fólk þarf helst að hafa í huga hvað þetta varðar og hvaða afstöðu skattayfirvöld hafa til ákveðinna kostnaðarliða í rekstri , " segir Sævar .
" Þetta eru þeir þættir sem mest eru skoðaðir af skattayfirvöldum og stundum skilur aðeins hárfín lína á milli þess sem má og má ekki .
Það kemur fyrir að lagaheimildir eru ekki mjög skýrar og verður þá að kunna skil á úrskurðaframkvæmd yfirskattanefndar .
" Sævar bendir einnig á að algengt sé að fólk geri mistök þegar það reiknar sér laun í eigin atvinnurekstri .
" Sumir halda að hægt sé að reikna sér hvaða laun sem er í eigin rekstri , og reyna þá að hafa launin í lægri kantinum til að spara útgjöldin í rekstrinum .
En í lögunum eru ákveðnar forsendur fyrir hendi um lágmarks-launaupphæðir fyrir ákveðin störf og þarf fólk að kunna að kynna sér nákvæmlega hvaða laun þeim er ætlað að reikna sér að lágmarki , " útskýrir Sævar .
" Um er að ræða marga aðskilda launaflokka og mörgum hættir til að setja sig í rangan flokk , með tilheyrandi vandræðum og umstangi .
" Í hnotskurn » Mörkin á milli þess sem má og ekki má draga frá kostnaði í atvinnurekstri geta stundum verið óljós » Það sparar bæði peninga og fyrirhöfn að þekkja skattkerfið vel og kunna einnig skil á úrskurðum yfirskattanefndar » Námskeiðin ættu sérstaklega að henta þeim sem stunda sjálfstæðan atvinnurekstur en gagnast þó öllum sem koma að framtalsgerð fyrir fyrirtæki og einstaklinga Nánari upplýsingar og skráning er á heimasíðu Endurmenntunar HÍ á slóðinni www.endurmenntun.is .
