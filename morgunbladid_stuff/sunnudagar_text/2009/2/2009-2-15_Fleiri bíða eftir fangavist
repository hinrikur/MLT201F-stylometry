Eftir Andra Karl andri@mbl.is FANGELSI landsins eru þéttsetin .
Áform um framkvæmdir , s.s. viðbyggingar eða bygging nýs fangelsis , voru lögð á hilluna – líkt og flestar opinberar framkvæmdir á þessum viðsjárverðu tímum – og einstaklingum á boðunarlista Fangelsismálastofnunnar , sem í daglegu tali er nefndur biðlistinn , hefur fjölgað gífurlega á undanförnum árum .
Ástandið á biðlistanum er keimlíkt því sem var árið 1995 þegar upp undir tvö hundruð manns biðu afplánunar .
Fangelsismálayfirvöldum tókst að grynnka verulega á listanum með því að taka upp úrræði samfélagsþjónustu , auk þess sem tekin var í notkun viðbygging við Litla-Hraun .
Fyrst um sinn gátu þeir sem fengu þriggja mánaða óskilorðsbundið fangelsi sótt um að taka út refsingu sína í samfélagsþjónustu en hámarkið var síðar hækkað í sex mánuði .
Ýmsar hugmyndir uppi Í dag eru 187 einstaklingar sem bíða afplánunar .
Um áramót voru þeir 163 .
Páll Winkel , fangelsismálastjóri , segir ýmsar hugmyndir uppi um hvernig megi fækka á listanum , s.s að hækka hámarkið enn frekar í samfélagsþjónustunni og leyfa þeim sem brjóta skilyrði þjónustunnar að afplána eftirstöðvarnar á áfangaheimili Verndar .
Ekki neyðarástand ennþá Páll tekur skýrt fram að ekki sé um neyðarástand að ræða .
Mjög margir þeirra sem eru á listanum geti sótt um samfélagsþjónustu .
Einnig er viss hópur á listanum sem sótt hefur um frest til að ganga frá lausum endum varðandi atvinnu- eða fjölskyldumál .
Slíkar beiðnir eru metnar sérstaklega .
Erfitt er að segja til um hversu lengi menn þurfa að vera á boðunarlistanum .
Ekki á þó að taka lengri tíma en þrjá til fjóra mánuði frá því að dómur er kveðinn upp þar til að viðkomandi er boðaður til afplánunar .
Viss forgangsröðun fer einnig fram þannig að hættulegir menn ganga ekki lausir þó svo að listinn lengist .
Alir þeir sem úrskurðaðir eru í gæsluvarðhald þar til dómur fellur fara beint til afplánunar .
Og ef menn eru metnir hættulegir þá eru þeir einnig settir inn strax .
Fangelsismálastjóri dregur þó ekki úr og segir þróunina vissulega slæma .
" Það er alveg ljóst að fleiri úrræði þarf til og fleiri fangapláss á næstu árum .
Ef sama þróun heldur áfram í mörg ár þá verður þetta mjög slæmt .
" Biðin er viðbótarrefsing Helgi Gunnlaugsson , prófessor í félagsfræði við Háskóla Íslands , hefur lengi fylgst með fangelsismálum .
Fyrir nokkrum árum tók hann viðtöl við fanga vegna rannsóknar sem hann var að gera .
Þá var meðal annars komið inn á biðina eftir afplánun , sem líkt er við viðbótarrefsingu .
" Það er vegna þess að menn vita raunar ekki hvenær þeir byrja að afplána .
Þeir eru í vissu tómarúmi og allt er í biðstöðu varðandi fjölskylduna og atvinnu .
Þessi bið grefur undan tilveru einstaklingsins en einnig samfélaginu .
Menn eru ekki tengdir neinum föstum böndum og getur það leitt til þess að menn leiðist út í neyslu eða brotastarfsemi .
" Ökklabönd leysi hluta vandans Boðunarlistinn hefur lengst að undanförnu , helst vegna þyngingar refsidóma á undanförnum árum .
Árið 2003 var þannig fjöldi óskilorðsbundinna refsinga sem bárust til fullnustu 368 og heildarrefsitími 215 ár og fimm mánuðir .
Árið 2007 voru refsingarnar hins vegar 402 og refsitíminn 300 ár og einn mánuður .
Ekki fengust tölur fyrir síðasta ár .
Meðan ekkert fjármagn fæst til framkvæmda verður fangaklefum ekki fjölgað .
Því verður að leita annarra úrræða .
Meðal úrræða sem vafalaust eiga eftir að nýtast eru rafræn ökklabönd .
Sú lausn hefur gefist vel bæði á Norðurlöndunum og í Bandaríkjunum .
Málið er nokkuð vel á veg komið og Páll var sjálfur tilraunadýr og gekk með ökklaband til að skoða virkni þess .
Fangelsismálayfirvöld skiluðu í kjölfarið tillögum sínum til dómsmálaráðherra og er málið í vinnslu í ráðuneytinu , en m.a. þarf að gera breytingu á lögum um fullnustu refsinga .
Vonast er til að hægt verði að taka þau í gagnið sem fyrst .
Aldrei hafa fleiri sótt í nám á Litla-Hrauni Á SAMA tíma og atvinna á Litla-Hrauni er í sögulegu lágmarki hafa fangarnir fundið sér annað við að vera .
Þeir hafa í auknum mæli skráð sig í nám og aldrei hafa fleiri lokið einhverjum prófum en á síðustu önn .
Á vorönninni var svo annað met bætt því í fyrsta skipti voru innritanir yfir fjörutíu talsins .
Er það sérstakur árangur , því í gegnum árin hafa oftast nær fleiri skráð sig til náms á haustönn .
Fækkun starfa á Litla-Hrauni á minni þátt í fjölgun nema en ætla mætti , að mati Margrétar Frímannsdóttur , forstöðumanns fangelsisins .
" Stærri áhrifavaldur er náms- og starfsráðgjafi sem hóf störf hjá okkur á síðasta ári .
Hún hefur skilað gríðarlega góðum árangri .
Strákarnir leita mikið til hennar , þeir fá greiningu og áhugasvið þeirra skoðað .
" Margrét segir fanganna frekar sníða sér stakk eftir vexti þegar kemur að náminu , horfa á eigin getu í stað þess að ofmeta hana .
Þetta verður jafnframt til þess að fleiri ljúka prófum .
Nýtt skólahús Árið 1990 var tekið í notkun nýtt skólahús við Litla-Hraun .
Í kjölfarið varð vöxtur í skólanum og um og yfir tuttugu fangar skráðu sig á hverja önn .
Rétt um helmingur innritaðra lauk þá einhverjum prófum .
Það sem af er þessum áratug hafa á bilinu 22-28 fangar innritað sig í námið .
Teknir eru inn nemendur fyrstu þrjár-fjórar vikurnar á hverri önn , enda tekur refsikerfið ekki mið af lengd námsanna .
Á síðustu önn var farið af stað með grunndeild rafiðna og lagt fé í það .
Einnig var starfshlutfall náms- og starfsráðgjafans aukið úr 50% í 100% .
Í kjölfar niðurskurðar í menntakerfinu varð bæði að minnka starfshlutfallið að nýju og hætta með rafiðnadeildina .
Þykir það afar dapurlegt innan fangelsisins þegar fjármagnið vantar til að mæta aukinni eftirspurn í námi , og vonast er til að fjárveitingar verði auknar næsta haust .
Aðbúnaður Tveir sálfræðingar starfa hjá Fangelsismálastofnun .
Þeirra starf er m.a. að sjá um meðferð í fangelsum landsins .
Á undanförnum árum hefur aðeins verið um einstaklingsmeðferð að ræða en það er tekið að breytast , m.a. vegna þess að tveir sálfræðingar komast ekki yfir viðtöl við alla fanga .
Að undanförnu hafa því verið tilraunir með hópmeðferðir .
Meðferð í reiðistjórnun hefur verið haldið þrisvar sinnum og eru árangurspróf í gangi .
Fyrstu vísbendingar benda til að meðferðirnar skili góðum árangri .
Þegar líða tekur á árið verður einnig ráðist í hópmeðferð vegna vímuefnanotkunar og vegna ADHD .
Einstaklingsmeðferðir eru enn notaðar , en miða nú helst að erfiðustu viðfangsefnunum , s.s. við kynferðisafbrotamenn , ofbeldismenn og þá sem haldnir eru sjálfsvígshugsunum .
Hlutfallslega eru fjörutíu prósentum færri fangar á Íslandi en annars staðar á Norðurlöndum , að því er Erlendur Baldursson , afbrotafræðingur hjá Fangelsismálastofnun , greindi frá á málþingi sem haldið var fyrir helgi í Háskólanum í Reykjavík .
Erlendur skýrði það m.a. með því að meira sé um samfélagsþjónustu hér á landi , einnig að refsingar séu hugsanlega styttri og reynslulausn veitt fyrr .
Í erindi hans kom einnig fram að árið 2007 sátu 32% fanga í fangelsum Íslands inni vegna fíkniefnabrota , 22% vegna auðgunarbrota , 16% vegna ofbeldisbrota og 15% vegna kynferðisbrota .
Helgi Gunnlaugsson hélt einnig erindi og þar kom fram að sautján prósent fanga árið 2006 afplánuðu lengur en eitt ár , og þriðjungur fanga meira en sex mánuði .
Þá hafði tæplega helmingur fanganna verið áður í fangelsi .
ATVINNUMÁLIN á Litla-Hrauni eru í miklum ólestri um þessar mundir .
Alþekkt er ástandið á bílamarkaði en með hruni á honum stöðvaðist því sem næst framleiðsla á númeraplötum .
" Við höfum verið að framleiða vörubretti og gerum okkur vonir um að geta haldið því áfram , " segir Margrét Frímannsdóttir , forstöðumaður fangelsisins .
Framleiðslan hefur hins vegar verið stopp í nokkurn tíma .
Allra leiða er leitað til að skapa atvinnu fyrir fangana , enda er hún stór þáttur í endurhæfingarstarfi stofnunarinnar .
Einnig eru framleidd borð og bekkir sem sett eru upp á útivistarstöðum , og leiktæki til að hafa við leikskóla eða grunnskóla .
Sendar hafa verið út upplýsingar um framleiðsluna til fjölmargra fyrirtækja og stofnana .
Fátt er hins vegar um svör um þessar mundir .
