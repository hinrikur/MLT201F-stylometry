Nigel Clough er tekinn við starfi knattspyrnustjóra hins fornfræga félags Derby County í Englandi og fetar þar með í fótspor föður síns heitins , goðsagnarinnar Brians Clough .
Knattspyrnan sameinaði þá feðga en kunnugir segja að þeir séu eigi að síður gjörólíkar manneskjur .
Annar hrjúfur og breyskur en hinn ljúfur og áreiðanlegur .
Eftir Orra Pál Ormarsson orri@mbl.is Þegar Nigel Clough var upp á sitt besta sem miðherji hjá Nottingham Forest lenti hann einu sinni í hnútukasti við Ted McMinn , leikmann Derby County .
Verið var að skipta þeim síðarnefnda af velli og Clough sagði honum að hypja sig þegar hann hljóp fram hjá honum .
Við það fauk í McMinn sem svaraði í sömu mynt og kallaði andstæðing sinn " pabbastrák " .
Hann lét ekki þar við sitja , heldur beið eftir Clough í ganginum niður til búningsherbergja eftir leik og laust þeim þar saman .
Þurfti lögreglan að skerast í leikinn .
Að því loknu staulaðist McMinn til klefa og hélt að málið væri úr sögunni .
Það var öðru nær .
Augnabliki síðar stóð knattspyrnustjóri Forest og faðir Nigels Clough , Brian , nefnilega blóðrauður í framan í gættinni og gólaði : " Hver var að abbast upp á son minn ? " McMinn þorði ekki annað en gangast við ódæðinu og Clough eldri strunsaði með hann yfir í búningsklefa Forest .
Nigel var kominn í steypibað en var dreginn þaðan út með látum .
Mun hann hafa minnt á nemanda frammi fyrir skólastjóra sínum þegar hann klagaði McMinn og sagði hann hafa kallað sig " pabbastrák " .
Aumingja McMinn stóð þar hjá eins og illa gerður hlutur og gerði fastlega ráð fyrir að fá til tevatnsins .
En hvað var a ' tarna ? Brian tók upp hanskann fyrir hann .
" Þú ert pabbastrákur og skalt biðja herra McMinn afsökunar .
Hann er hingað kominn alla leið frá Derby til að spila fótbolta og á ekkert nema virðingu skilið , " sagði hann við son sinn .
Nigel roðnaði og blánaði á víxl áður en hann muldraði eitthvað og tók skömmustulegur í hönd McMinns .
Að því búnu fylgdi Brian gestinum yfir í sinn klefa og óskaði honum ánægjulegrar heimferðar .
Alltaf á varðbergi Þessi saga er dæmigerð fyrir samskipti feðganna frammi fyrir öðru fólki .
Brian var gagnrýndur fyrir að setja son sinn barnungan inn í lið Forest og enda þótt drengurinn sannaði fljótt getu sína var sá gamli alltaf á varðbergi og gætti þess gaumgæfilega að hygla honum aldrei .
Brian notaði t.a.m. aldrei nafn sonar síns opinberlega , talaði alltaf um " miðherjann " eða " þennan númer níu " .
Blaðamaðurinn Duncan Hamilton , sem skrifaði lengi í Nottingham Evening Post , þekkti Brian Clough vel og fullyrðir að hann hafi haft sjúklegar áhyggjur af syni sínum .
Að hann myndi aldrei njóta sannmælis og að varnarmenn tækju fastar á honum vegna faðernisins .
Þess vegna lék hann um tíma undir dulnefni með unglingaliði Forest .
" Synir eiga ekki að þurfa að axla ábyrgð á syndum feðra sinna en það fer líklega á þann veg , sama hvað ég segi , " hefur Hamilton eftir Brian Clough .
Bak við tjöldin var hann aftur á móti ákaflega stoltur af syni sínum , þar var hann iðulega kallaður " Nige okkar " .
Hamilton segir gamla manninn hafa getað talað viðstöðulaust um hann – þegar slökkt var á upptökutækinu .
" Hann er hugrakkur og hugsandi maður sem er kostur því klárum mönnum vegnar betur í knattspyrnu en vitgrönnum , " sagði hann Hamilton í trúnaði .
Hjartað sló hjá Derby Væri Brian Clough enn meðal vor – hann andaðist árið 2004 , 69 ára að aldri – hefði hann án efa orðið stoltur þegar sonur hans var ráðinn knattspyrnustjóri B-deildarliðs Derby County í síðasta mánuði .
Starf sem gerði Brian sjálfan að goðsögn í sparkheimum .
Undir hans stjórn varð félagið í fyrsta skipti enskur meistari vorið 1972 en ári síðar hætti hann í fússi eftir ágreining við stjórn félagsins .
Brian kom stuttlega við hjá Brighton og Leeds áður en hann tók við stjórninni hjá Forest árið 1975 .
Því starfi gegndi hann í átján ár og gerði félagið m.a. einu sinni að enskum meistara og tvívegis að Evrópumeistara .
Þrátt fyrir velgengnina hjá Forest iðraðist Brian þess samt alltaf að hafa yfirgefið Derby .
Þar sló hjarta hans allt til æviloka .
Nú er Clough aftur við stjórnvölinn hjá Derby .
Það verður þó við ramman reip að draga hjá Nigel .
Fyrir það fyrsta er Derby ekki sama stórveldið og það var á öndverðum áttunda áratugnum .
Er í hópi neðstu liða B-deildar eftir að hafa fengið háðulegustu útreið sögunnar í úrvalsdeildinni á liðnum vetri .
Í annan stað á Nigel alfarið eftir að sanna sig sem knattspyrnustjóri enda þótt hann hafi gert ágæta hluti með utandeildarlið Burton Albion undanfarinn áratug .
Þau eru tröllvaxin , sporin hans pabba .
Nigel hefur þó byrjað vel og í vikunni sló Derby Forest út úr bikarkeppninni .
Sló Keane , móðgaði McAllister Sjaldan fellur eplið langt frá eikinni , segir máltækið og vissulega hefur Nigel fetað í fótspor föður síns sem leikmaður og knattspyrnustjóri en kunnugir fullyrða þó að ólíkari menn sé varla hægt að hugsa sér .
Brian var kameljón .
Hrjúfur maður en hrífandi og lét oftar en ekki kylfu ráða kasti .
Hann lærði aldrei á klukku og gat verið allra manna dónalegastur .
Stjórinn átti það líka til að taka leikmenn sína til bæna .
Einhverju sinni þegar Roy Keane var ungur maður hjá Forest á Brian að hafa slegið hann .
Spurður um þetta síðar svaraði kappinn : " Það getur ekki hafa verið fast því hann stóð upp aftur .
" Þegar til stóð að Gary McAllister gengi til liðs við Forest frá Leicester mætti hann á svæðið í forláta kúrekastígvélum .
Brian leist ekki á útganginn á leikmanninum og efaðist um kynhneigð hans .
McAllister sármóðgaðist og hætti við vistaskiptin .
Þá er fræg sagan af því þegar Brian Clough þótti ónefndur leikmaður hafa staðið sig svo illa í leik að hann skipti honum út af og setti engan inná í staðinn .
Nigel er mun fágaðri maður á alla kanta .
Hæglátur , kurteis , stundvís og áreiðanlegur .
Ted McMinn er líkast til eini maðurinn sem hann hefur móðgað um dagana .
Þá er hann mun líklegri til að verja kvöldinu við bóklestur – hann hefur víst sérstakt dálæti á William Shakespeare og Graham Greene – en með brennivínsberserkjum á öldurhúsum .
Áfengisvandamál föður hans var ekkert leyndarmál .
Leikmenn Derby anda eflaust léttar við þau tíðindi .
" Hann er líkari móður sinni , " var Brian vanur að segja um son sinn .
" Hún hefur gaman af leikhúsi og listdansi .
Því sem mér þykir drepleiðinlegt .
" Tvennt eiga feðgarnir þó sameiginlegt , aga og löngun til að spila áferðarfallega knattspyrnu .
Enda botnaði Brian jafnan ræðuna hér að ofan á þessa lund : " Það er knattspyrnan sem sameinar okkur .
" Hér er allt fyrir hendi Nigel var auðmjúkur þegar hann tók við keflinu á dögunum .
" Þetta er frábært tækifæri og áskorunin leggst vel í mig .
Ég þekki félagið eins og lófann á mér – það hefur alltaf skipað sérstakan sess hjá mér og minni fjölskyldu .
Þetta er eitt af eftirsóknarverðustu störfunum í ensku knattspyrnunni .
Hjá Derby County er allt fyrir hendi , frábærir stuðningsmenn , glæsilegur leikvangur og metnaðarfullir eigendur , " sagði hann á fyrsta blaðamannafundinum .
Mikið álag og áreiti fylgir starfi af þessu tagi og Nigel viðurkennir að hafa hugsað sig um tvisvar áður en hann tók það að sér .
Hann ráðfærði sig líka við móður sína , Barböru .
" Við ræddum málið vel og lengi .
Ég held að hún hafi fyrst og fremst áhyggjur af barnabörnunum .
" Spurður um viðbrögð föður síns væri hann á lífi glotti Nigel .
" Ertu genginn af göflunum ? hefði hann spurt .
Nei , nei , ég vona að hann hefði orðið ánægður .
Synd að hann er ekki lengur til staðar til að gefa mér ráð .
" Miklar vonir eru bundnar við Nigel Clough hjá Derby County en Duncan Hamilton er ekki í vafa um að hann muni standa sig í stykkinu .
Faðir hans hefði alltént ekki efast .
" Ég spurði Brian einu sinni í hálfkæringi hvenær hann hefði gert sér grein fyrir því að Nigel hefði hæfileika , " skrifar hann í The Sunday Times .
" Hann starði á mig í forundran og snupraði mig með fingrinum .
" Um leið og hann fæddist , nema hvað ? Hann er sonur minn og hlýtur fyrir vikið að vera miklum hæfileikum gæddur ! " " Í hnotskurn » Brian Clough fæddist 21. mars 1935 í Middlesbrough .
Hann andaðist 20. september 2004 .
» Hann gerði 251 mark í 274 leikjum fyrir Middlesbrough og Sunderland áður en hnémeiðsli bundu enda á feril hans , 27 ára .
» Nigel Clough fæddist 19. mars 1966 í Sunderland .
» Hann gerði 114 mörk í 409 leikjum fyrir Nottingham Forest , Liverpool , Man .
City og Sheff .
Wednesday .
» Í næsta mánuði verður frumsýnd kvikmyndin The Damned United en hún fjallar um valdatíð Brians Clough hjá Leeds United þaðan sem hann hrökklaðist burt eftir aðeins 44 daga árið 1974 .
Eins og íslenska veðrið Þorvaldur Örlygsson , þjálfari Fram , lék á sínum tíma undir stjórn Brians Clough og við hlið Nigels hjá Nottingham Forest .
Hann staðfestir að ólíkari menn séu vandfundnir .
" Það er ótrúlegt að þessir menn skuli vera feðgar .
Karlinn var mikið ólíkindatól .
Gjörsamlega óútreiknanlegur .
Aðra stundina var hann sem ljúfasti afi en hina eins og djöfullinn sjálfur .
Hann minnti einna helst á íslenska veðrið .
Maður vissi aldrei hvar maður hafði hann enda voru leikmenn upp til hópa logandi hræddir við hann , " segir Þorvaldur .
Nigel er allt annarrar gerðar .
" Hann er mjög rólegur og hógvær náungi .
Hvers manns hugljúfi sem lendir yfirleitt ekki í útistöðum .
" Þorvaldur segir Brian hafa verið harðan við son sinn en eigi að síður hafi ekkert farið milli mála að honum þótti vænt um hann .
" Við fengum oft að heyra hvað strákurinn væri góður og alltaf hékk hann í liðinu , sama hvernig hann stóð sig .
Annars var Nigel svo góður leikmaður að karlinn þurfti yfirleitt ekki að réttlæta fyrir neinum að velja hann í liðið .
Það vekur aftur á móti athygli að Nigel náði sér aldrei almennilega á strik eftir að hann fór frá Forest .
" Þá skal ég drepa þig ! Þorvaldur man sjaldan eftir því að hafa séð feðgana fara í hár saman .
Þó gerðist það einu sinni eftir leik gegn QPR .
" Karlinn var eitthvað að skamma Nigel meðan á leiknum stóð og strákurinn svaraði honum fullum hálsi .
Í klefanum eftir leik spurði Brian hvort hann hefði verið að formæla sér .
Nigel viðurkenndi það með semingi .
Þá þrumaði karlinn : " Ef þú gerir það aftur skal ég drepa þig og ekki einu sinni segja móður þinni frá því ! " " Þorvaldi kemur ekki á óvart að Nigel sé tekinn við stjórninni hjá Derby .
Þó fyrr hefði verið .
" Hann gerði frábæra hluti með þetta litla félag , Burton Albion , og það hefur lengi legið í loftinu að hann tæki annaðhvort við Forest eða Derby .
Hann hefur búið lengi í Derby og fjölskyldan tengist félaginu órofa böndum .
Derby er stórt félag og mér kæmi ekki á óvart þótt Nigel ætti eftir að rífa það upp .
Ég vona það allavega .
" 