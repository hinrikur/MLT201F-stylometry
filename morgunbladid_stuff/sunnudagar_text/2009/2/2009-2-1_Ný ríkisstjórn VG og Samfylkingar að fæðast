Eftir Magnús Halldórsson magnush@mbl.is TÖLUVERÐRAR óþreyju gætti meðal fylgismanna Vinstri grænna ( VG ) og Samfylkingarinnar vegna þess hversu treglega hefur gengið að mynda ríkisstjórn flokkanna , sem Framsóknarflokkurinn ver falli .
Þetta endurspeglaðist í viðræðum þingmanna á þingflokksfundum flokkanna í gær , laugardag .
Sigmundur Davíð Gunnlaugsson , formaður Framsóknarflokksins , sagði að loknum fundi með Jóhönnu Sigurðardóttur , forsætisráðherraefni Samfylkingar , og Steingrími J. Sigfússyni , formanni VG , að sér fyndist líklegt að stjórnin yrði mynduð þann daginn .
" Ég á frekar von á því , " sagði Sigmundur Davíð .
Allt bendir til þess að ný minnihlutaríkisstjórn flokkanna tveggja , varin falli af Framsóknarflokknum , sé því að fæðast , eins og staðan var þegar blaðið fór í prentun .
Um níuleytið , fyrir þingflokksfundi flokkanna , hittust Jóhanna Sigurðardóttir og Steingrímur .
Þau ræddu um stöðuna í viðræðum og þá helst hvernig væri mögulegt að flýta því sem allra mest að mynda ríkisstjórn .
Framsókn ekki í stjórn Einn af þeim möguleikum sem rætt var um var að Framsóknarflokkurinn kæmi inn í ríkisstjórnina sem beinn þátttakandi en ekki einungis til stuðnings minnihlutastjórn VG og Samfylkingarinnar .
Var horft til þess að Framsókn myndi þá fá einn ráðherrastól af tíu .
Þessi möguleiki var þó talinn ólíklegur , samkvæmt heimildum Morgunblaðsins , þar sem forsendan fyrir viðræðum VG og Samfylkingarinnar hefði frá upphafi verið tilboð Framsóknarflokksins um að verja minnihlutastjórn flokkanna falli .
Eins og greint var frá í Morgunblaðinu í gær töldu ráðgjafar Framsóknarflokksins , þar á meðal hagfræðingarnir Jón Daníelsson og Ragnar Árnason , að efnahagsaðgerðirnar sem boðaðar voru í drögum að stjórnarsáttmála væru ekki raunhæfar .
Á þeim forsendum taldi Sigmundur Davíð Gunnlaugsson , formaður Framsóknarflokksins , ekki mögulegt að samþykkja sáttmálann eins og hann var .
Upphófust þá miklar umræður innan flokkanna þar sem þess var freistað að ná sáttum um efnisatriði sáttmálans .
Sigmundur Davíð fundaði fram á nótt með sínum ráðgjöfum og fleirum .
Var niðurstaða þeirrar vinnu nákvæmari útlistun á því hvað yrði gert til þess að bjarga heimilum og fyrirtækjum frá frekari rekstrarerfiðleikum .
Gengið vel og stjórn líklega mynduð í dag VERÐANDI ríkisstjórn verður líklega mynduð í dag , sunnudag , að því er Jóhanna Sigurðardóttir , verðandi forsætisráðherra , sagði á Alþingi um hádegi í gær .
Steingrímur J. Sigfússon , formaður Vinstrihreyfingarinnar – græns framboðs , telur ekki að Samfylkingin og Vinstri grænir hafi stigið feilspor í samningaviðræðunum við Framsóknarflokkinn .
Um þrír áratugir eru frá því síðast var mynduð minnihlutastjórn á Íslandi .
" Við áttum ágætan fund með formanni Framsóknarflokksins fyrir 10 [ í gær innsk .
blm .
] og þau eru nú að fara til fundar í sínum þingflokki þannig að málunum miðar mjög vel og ég held að þetta fari að skýrast bara á næstu klukkutímum , " sagði Steingrímur J. um hádegisbilið í gær .
" Það kom aðeins hik í þessar viðræður .
Framsóknarmenn þurftu lengri tíma til þess að skoða málin en við Steingrímur áttum góðan fund með formanni Framsóknarflokksins í morgun þar sem við áttum hreinskiptnar umræður og línur skýrðust .
Þannig að ég á ekki von á öðru , nema eitthvað óvænt komi upp á – ég veit að framsóknarþingmenn eru að funda nú í hádeginu – en að við getum lokið þessu máli í dag þannig að það verði til ný ríkisstjórn á morgun [ í dag ] .
" Þingveislur lagðar niður MÓTTÖKUR á vegum Alþingis á þessu ári verða felldar niður í sparnaðarskyni , að því er fram kemur á vef þingsins .
Þar segir að á fundi forsætisnefndar 14. janúar sl. hafi verið samþykkt tillaga forseta Alþingis , Sturlu Böðvarssonar , um að fella niður á þessu ári í sparnaðarskyni hefðbundnar móttökur sem þingforseti stendur fyrir á vegum Alþingis .
Þar á meðal eru móttaka fyrir þingmenn og forseta Íslands , eða svonefnd þingveisla , og móttökur fyrir starfsmenn , erlenda sendiherra og heiðurslistamenn Alþingis .
Í hnotskurn » Vinstri grænir og Samfylkingin ætluðu að mynda ríkisstjórn og kynna undir styttunni af Jóni Sigurðssyni á Austurvelli á föstudag .
» Af því varð ekki þar sem framsóknarmenn sættu sig ekki við drögin að stjórnarsáttmálanum .
Þar var meðal annars rætt um efnahagsaðgerðir .
Framsóknarmenn töldu orðalagið of almennt og ekki í takt við það sem þeir höfðu lagt upp með þegar flokkurinn bauðst til þess að verja stjórnina falli .
» Deilt hefur verið um það frá upphafi viðræðnanna milli flokkanna hvenær skal gengið til kosninga í vor .
Líklegt er að það verði 25. apríl .
Eins og fram kom í Morgunblaðinu í gær voru framsóknarmenn undrandi á því að ekki skyldi hafa verið minnst á kjördag í drögum að sáttmála .
