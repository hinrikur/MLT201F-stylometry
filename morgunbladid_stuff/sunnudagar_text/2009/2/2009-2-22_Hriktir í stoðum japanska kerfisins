Eftir Baldur Arnarson baldura@mbl.is Er mikilla breytinga að vænta í japönskum stjórnmálum ? Riðar valdakerfi Frjálslynda lýðræðisflokksins til falls eftir nær sleitulausa valdasetu frá stofnárinu , 1955 ? Slíkar spurningar gerast æ háværari enda staða flokksins slæm .
Það var því til að bæta gráu ofan á svart þegar fjármálaráðherrann Shoichi Nakagawa sagði af sér fyrir helgi eftir rökstuddar ásakanir um að hann hefði komið fram drukkinn , atvik sem varð ekki til að auka stuðning við stjórn Taro Aso forsætisráðherra sem mældist 13,4 prósent á fimmtudag .
Allt bendir til að flokkurinn gjaldi afhroð í kosningunum í haust .
Þessi umskipti kalla á forsögu .
Kristín Ingvarsdóttir , dr. í félagsvísindum frá Hitotsubashi-háskóla í Tókýó , bendir aðspurð á að eftir lok síðari heimsstyrjaldar hafi pólitískt landslag í Japan verið gjörólíkt því sem nú er að því leyti að fjöldinn allur af framboðum einstaklinga og flokka hafi sprottið upp .
Við stofnun sósíalistaflokks hafi hægriframboðin sameinast undir merkjum Frjálslynda lýðræðisflokksins , sem hafi allar götur síðan verið stærsti flokkurinn , samsettur úr mörgum flokksbrotum .
Miðjan í hagsmunaneti " Það hafa því alltaf verið miklir flokkadrættir innan flokksins og það þarf sterka leiðtoga með gott bakland til að flokkurinn nái að sýna samstöðu út á við .
Vinsældir meðal almennings gefa aukið umboð .
Síðast var það Junichiro Koizumi sem náði að sameina þetta tvennt .
Arftakar hans hafa aftur á móti átt í töluverðum erfiðleikum .
Flokkurinn hefur átt fastan sess í mjög öflugu hagsmunaneti sem oft hefur verið líkt við þríeyki , þar sem tengsl milli flokksins , stórfyrirtækja og embættismanna tvinnast saman , " segir Kristín , sem skýrir sterka stöðu flokksins meðal annars með því að honum hafi tekist að byggja upp stöðugt velmegunarþjóðfélag eftir tímabil örbirgðar og hungursneyðar í stríðslok .
Þessi staða hafi breyst .
" Það sem hefur síðan hrikt í stoðum flokksins eru eftirmálar þess að japanska efnahagsbólan sprakk í byrjun tíunda áratugarins .
Margir hafa bent á þá einföldu " lógík " að ef það var fyrst og fremst efnahagsundrið sem hélt flokknum svo lengi við lýði sé eðlilegt að staða hans hafi veikst eftir að tímabil efnahagsörðugleika og stöðnunar tók við .
" Efnahagslægðin varaði enn þegar Koizumi settist í stól forsætisráðherra árið 2001 með loforð um umbætur í efnahagskerfinu .
Kristín segir skiptar skoðanir um hversu miklum árangri Koizumi hafi náð í þessum efnum .
Tíminn leiði í ljós þann dóm sögunnar sem einkavæðingarferli hans fái .
Ólíkt eftirmönnum sínum , Shinzo Abe og Yasuo Fukuda , hafi Koizumi ekki hrökklast úr embætti heldur hafi hann lýst því yfir að hann myndi ekki sitja allt tímabilið .
Ýmislegt bendir nú til að Taro Aso forsætisráðherra fari sömu leið og Abe og Fukuda .
Lítilla breytinga að vænta Hvað snertir möguleika Demókrataflokksins , helsta stjórnarandstöðuflokksins , á að koma á breytingum bendir Kristín á að sumir af forystumönnum flokksins hafi byrjað feril sinn í Frjálslynda lýðræðisflokknum .
Ekki þurfi að fara djúpt ofan í stefnumál flokkanna til að sjá að þeir séu um margt líkir .
Kristín væntir því ekki róttækra breytinga fari eins og nú horfir , að Demókrataflokkurinn standi uppi sem sigurvegari í haust .
Jafnframt beri að hafa í huga að oftar en ekki hafi sterk staða flokksins í könnunum ekki skilað sér í kjörklefanum .
Keimlíkir flokkar BORIÐ hefur á þeirri skoðun að ástandið í japönsku þjóðlífi sé svo alvarlegt og staða Frjálslynda lýðræðisflokksins svo veik að allt stefni í stjórnarskipti , eða jafnvel nýtt flokkakerfi .
Kristín bendir á þá gagnrýni að með uppgangi Demókrataflokksins sé í raun ekki að myndast tveggja flokka kerfi , til þess þyki stærstu flokkarnir tveir of líkir .
Margir telji að stjórnarskipti myndu varla hafa í för með sér róttækar breytingar .
Innt eftir því hvort almennt megi segja um japanska kjósendur að þeir séu íhaldssamir segir Kristín að margir Japanar hafi verið róttækir í kjölfar síðari heimsstyrjaldarinnar en hafi síðan unað við valdhafana í þeim stöðugleika sem ríkti .
Námsmenn hafi til að mynda verið mjög róttækir á sjöunda áratugnum en ekki látið mikið að sér kveða á vettvangi stjórnmálanna síðan .
