Við þær efnahagslegu þrengingar sem þjóðin gengur í gegnum um þessar mundir og sér ekki fyrir endann á orkar allt tvímælis þegar ákveðið er að ráðast í kostnaðarsamar framkvæmdir .
Það orkaði þó ekki tvímælis þegar Katrín Jakobsdóttir menntamálaráðherra og Hanna Birna Kristjánsdóttir borgarstjóri gengu á fimmtudag í sameiningu frá viljayfirlýsingu um að halda áfram framkvæmdum við tónlistarhúsið .
Sú ákvörðun var einfaldlega rétt og hún var rétt í mörgum skilningi .
Með því að halda áfram framkvæmdum verður því afstýrt að gífurlegum fjármunum verði kastað á glæ ; áframhaldandi framkvæmdir munu veita allt að 600 manns atvinnu , sem er þýðingarmikið , ekki síst í ljósi síaukins atvinnuleysis ; og síðast en ekki síst , áframhaldandi framkvæmdir , þótt seinkun verði á verklokum , munu veita ákveðnu lífi og bjartsýni inn í íslenskt þjóð- og menningarlíf á nýjan leik og veitir nú ekki af um þessar mundir .
Vitanlega er hér um mikla fjármuni að ræða en ekki má gleyma því að miklir fjármunir munu sparast , með því að ljúka við tónlistarhúsið , en láta það ekki grotna niður , hálfkarað öllum til ama og leiðinda .
Það er ánægjulegt að sjá þessar tvær ungu , glæsilegu konur , Katrínu og Hönnu Birnu , hvora á sínum væng stjórnmálanna , ná saman um jafn þýðingarmikið mál og þetta og vera fjarri því að falla í gryfju hins hefðbundna dægurþrass pólitíkurinnar .
