Nexus á Hverfisgötu er ein af þessum skringilega skemmtilegu búðum sem ekki mega hverfa .
Víkverji lítur alltaf öðru hvoru inn í þessa búð , yfirleitt til að skoða úrvalið af DVD-myndum sem þar eru í boði , en ýmiss konar kvikindi sem þar eru til sölu hafa sömuleiðis vakið athygli hans .
Um daginn keypti Víkverji sér til dæmis gríðarlega flottan dreka með þrjú höfuð sem ungur maður , sem Víkverji kann ekki nafn á , hafði málað og sett í sölu hjá versluninni .
Drekinn á sér nú samastað við heimilistölvu Víkverja og er ógnvekjandi og glæsilegur í senn .
Víkverji er sömuleiðis farinn að kaupa alls kyns lítil skrímsli í Nexus og gefur síðan litlum fjögurra ára vini sínum sem er afar elskur að skrímslum .
Það sem er ógnvekjandi er mjög heillandi í huga Víkverja og fjögurra ára vinar hans .
Á krepputímum er mikilvægt að eyða ekki peningum í óþarfa .
Víkverji hefur yndi af því að fara á veitingastaði en vill vera viss um að maturinn sé góður .
Það er ákveðin hætta á því í slæmu árferði að veitingastaðir dragi úr þjónustu og veiti ekki alveg jafn góðan mat og áður .
Og þá er betur heima setið en af stað farið .
Víkverji fer stundum á Sólon í hádeginu og fær sér þá yfirleitt fiskrétt dagsins .
Víkverja til mikillar ánægju hefur þar ekkert verið slegið af gæðum .
Maturinn er vel útilátinn og sósa og kartöflur fylgja , sem er algjör nauðsyn , og svo er einnig hrúgað á diskinn ágætis salati .
Víkverji mælir með Sólon í hádeginu .
Víkverji nennir ekki að lifa lífinu volandi .
Þess vegna er hann búinn að fá alveg nóg af sífelldum kreppufréttum .
Besta ráðið til að losna við þær er að horfa ekki á sjónvarpsfréttir og kveikja ekki á útvarpinu þegar fréttatími er yfirvofandi .
Víkverji finnur ekki annað en að fólk í kringum hann sé jafnleitt og hann sjálfur á neikvæðum fréttum .
Stöðugt væl er einfaldlega þreytandi .
