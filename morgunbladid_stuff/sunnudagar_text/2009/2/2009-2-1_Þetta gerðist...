1. febrúar 1904 Heimastjórn .
Ný stjórnskipan kom til framkvæmda og fól í sér skipan íslensks ráðherra sem bæri ábyrgð gagnvart Alþingi .
Þessu var " fagnað með veisluhöldum bæði í Reykjavík og víðar um land " , eins og sagði í Skírni .
Hannes Hafstein varð fyrsti ráðherrann .
Hann gegndi því embætti til 1909 og aftur frá 1912 til 1914 .
1. febrúar 1973 Alþingi samþykkti lög um stofnun Viðlagasjóðs til að bæta eftir föngum tjón vegna náttúruhamfaranna í Vestmannaeyjum .
Öll afgreiðsla málsins tók einn dag .
1. febrúar 1980 Vigdís Finnbogadóttir leikhússtjóri tilkynnti að hún gæfi kost á sér í forsetakjör .
Hún sagði í samtali við Morgunblaðið að það hefði ýtt undir ákvörðunina að hún fékk " skeyti frá sjómönnum , fallegt skeyti , þar sem ég var hvött til þessa " .
Vigdís sigraði í kosningunum 29. júní .
Dagar Íslands | Jónas Ragnarsson .
