Eftir Ómar Garðarsson Vestmannaeyjar | Annað árið í röð eru fyrstu börn ársins í Vestmannaeyjum pólsk að uppruna en núna var bætt um betur því þau eru þrjú .
Og fjölskyldan að Faxastíg 21 , sem var þriggja manna , var allt í einu orðin tvöfalt stærri eftir að drengurinn Adrian og stúlkurnar Ela og Agata litu þennan heim 2. janúar síðastliðinn .
Foreldrarnir , Urszula Voniewska Roguski og Piotr Roguski , sem fyrir áttu Alexöndru sjö ára , eru yfir sig hamingjusöm með þríburana sína en um leið gera þau sér grein fyrir að mikið verk er framundan .
Á fjögurra tíma fresti heimta börnin sitt og þegar eitt grætur á nóttunni taka hin undir .
En hjónin eru samhent og heimasætan , Alexandra , er dugleg að hjálpa til við að líta eftir systkinum sínum .
Fjölskyldunni líður vel í Vestmannaeyjum .
" Hér erum við búin að vera í þrjú ár og finnst gott að búa á þessari yndislegu eyju .
Eyjamenn hafa tekið okkur vel og fjölskyldan er ekki á förum til Póllands , " sagði heimilisfaðirinn , Piotr Roguski , í samtali við Morgunblaðið .
Hálfs árs birgðir af bleyjum Þríburafæðingar eru ekki daglegur viðburður í Eyjum , slíkt gerðist síðast 1955 þegar Anna , Guðrún og Marý Kolbeinsdætur fæddust .
Þær brögguðust vel og arftakar þeirra eru vel á sig komnir og voru það strax við fæðingu .
Adrian var 2.700 gr og 54 sm , Ela var 2.500 gr og 44 sm og Agata minnst , 2.200 gr en 44,5 sm .
Vestmannaeyingar eru stoltir af þessari viðbót við íbúatöluna og fylgjast vel með stóru fjölskyldunni .
Hafa ýmsir lagt henni lið og nú síðast fengu þau heilt bretti af Pampersbleyjum , sem eru rúmlega hálfs árs birgðir , frá Íslensk-Ameríska og Karli Kristmanns – umboðs- og heildverslun í Vestmannaeyjum .
" Það var gaman að geta lagt þeim lið og ánægjulegt að heimsækja þau og sjá hvað þau eru jákvæð gagnvart þessu stóra verkefni , " sagði Kristmann Karlsson , framkvæmdastjóri .
