Jóna Karólína Magnúsdóttir fæddist í Pétursborg í Vestmannaeyjum 10. júní 1922 .
Hún lést á Heilbrigðisstofnun Vestmannaeyja hinn 30. janúar sl. Foreldrar hennar voru Jón Magnús Tómasson sjómaður , f. 1896 , d. 1977 , og kona hans Kristín Björg Jónsdóttir húsmóðir , f. 1898 , d. 1935 .
Bræður Jónu eru Jón Guðbjörn Magnússon , f. 1923 , d. 1967 , og Jón Berg Halldórsson , f. 1935 ( kjörforeldrar Halldór Elías Halldórsson og Sigríður Friðriksdóttir ) .
Eiginmaður Jónu var Hjörtur Guðnason , f. 1922 , d. 2008 , og eignuðust þau sex börn : 1 ) Drengur óskírður , f. 1941 , d. 1942 .
2 ) Jóhann Ríkharð , f. 1943 , kona hans er Þórunn Gunnarsdóttir og eru börn þeirra samanlagt fimm og barnabörnin fjórtán .
3 ) Kristín Björg , f. 1948 , maki Sveinbjörn Jónsson , þau eiga þrjú börn og tvö barnabörn .
4 ) Hermann Viktor , f. 1951 , kona hans er Ágústa Magnúsdóttir , þau eiga þrjú börn og fjögur barnabörn .
5 ) Hjördís , f. 1952 , maki Finnur Jóhannsson , þau eiga samanlagt sjö börn og tvö barnabörn .
6 ) Guðni , f. 1961 , í sambúð með Rósu Benónýsdóttur .
Jóna bjó nær alla sína ævi í Vestmannaeyjum enda mikil Eyjakona .
Hún fór ung að árum með föður sínum austur á firði þar sem hún vann sem ráðskona í verbúð og svo seinna sem starfsstúlka á sjúkrahúsi Norðfjarðar .
Fyrir austan kynntist hún eiginmanni sínum Hirti Guðnasyni og fluttist með honum til Vestmannaeyja þar sem þau stofnuðu heimili .
Ævistarf Jónu var húsmóðurstarfið sem hún sinnti af einstakri natni og alúð en lengi vel var mannmargt á heimilinu .
Jóna hafði mikinn áhuga á allri blóma- og garðrækt eins og glöggt mátti sjá á heimili hennar .
Hún var félagslynd og tók virkan þátt í félagsvist , einnig var hún iðin við að spila innanhússgolf og tók þátt í félagsstarfi eldri borgara á meðan heilsan leyfði .
Útför Jónu fór fram í kyrrþey að ósk hinnar látnu .
mbl.is / minningar 