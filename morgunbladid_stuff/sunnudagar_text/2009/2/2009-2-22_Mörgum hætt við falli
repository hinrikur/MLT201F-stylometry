Eftir Unu Sighvatsdóttur una@mbl.is Það hefur aldrei verið eins mikil þörf á því að velferðarkerfið virki og nú , " segir Heiðar Guðnason , forstöðumaður Samhjálpar .
Allt frá því snemma árs 2008 hefur verið stígandi aðsókn í þjónustu hjálparsamtaka , jafnt hjá Samhjálp sem og Hjálparstofnun kirkjunnar , Mæðrastyrksnefnd , Fjölskylduhjálp og Hjálpræðishernum .
Sífellt meira ber á atvinnulausum í þessum hópi , fjölskyldufólki sem aldrei fyrr hefur þurft að reiða sig á aðstoð og hefur leitað allra annarra úrræða áður en þau þungu skref eru tekin að leita til hjálparstofnana .
Gangi atvinnuleysisspár eftir búast aðstandendur þessara stofnana við því að þeim fjölgi í jöfnu hlutfalli sem eygi engin önnur úrræði til að fæða sjálfa sig og fjölskyldur sínar .
Þá er hætt við því að gæta muni vaxandi heilbrigðisvandamála hjá því fólki sem upplifir að fótunum hafi skyndilega verið kippt undan því .
Margir enn að klóra í bakkann " Maður er smeykur um hvað gerist hjá þeim sem farið er að fjara undan , " segir Heiðar Guðnason hjá Samhjálp .
Þar á bæ hafa menn áhyggjur af því að sá stóri hópur samfélagsins sem er á batavegi eftir að hafa sótt meðferð síðustu ár sé sérstaklega viðkvæmur fyrir ástandinu og hjá þeim eigi enn eftir að koma harður skellur .
Heiðar bendir á þá staðreynd að stór hópur fyrrverandi skjólstæðinga Samhjálpar hafi fundið sér lifibrauð í byggingariðnaði , þar sem vaxandi atvinnuleysi hefur komið hvað harðast niður .
" Margir eru ennþá að klóra í bakkann áður en skellurinn kemur .
Það er til dæmis fullt af mönnum sem hafa verið edrú núna í 1-10 ár og hafa smám saman verið að byggja sig upp , koma sér upp bíl og íbúð , en sjá fram á að missa það kannski allt .
Hættan er að þeir leiti í það sem þeir þekktu áður til að deyfa sársaukann .
" Vilhjálmur S. Jóhannsson , umsjónarmaður kaffistofu Samhjálpar , þar sem allt að 120 manns reiða sig nú daglega á matarskammta , tekur í sama streng .
" Það er hætt við því að alkóhólisminn banki upp á hjá mörgum núna .
Þessi sjúkdómur virkar þannig , skrattinn kemur og segir : " Jæja , ertu þá kominn til mín aftur .
" " Hjá ákveðnum hópum fari allt úr böndunum í kreppuástandi og þar sé meðferðatengdi hópurinn viðkvæmastur , ekki síst þeir sem fóru aftur út í samfélagið eftir meðferð þegar góðærið stóð sem hæst .
" Batagrunnurinn verður ekki eins sterkur í góðæri , þegar allir vegir eru færir án fyrirhafnar , " segir Vilhjálmur .
" Góðærið hjálpar fólki að finna sér farveg , þú færð strax vinnu , íbúð og pening í stað þess að þurfa að hafa fyrir því að koma undir þig fótunum , en að sama skapi verða þessar varnir ekki eins sterkar eftir langvarandi góðæri .
" Hætta sé á því að fleiri í þessum hópi fari nú út af sporinu en ella .
Til að bregðast við þessu , og helst af öllu fyrirbyggja það , vonast Samhjálp til að geta eflt starf göngudeildarinnar .
Þangað leita nú æ fleiri einstaklingar sem eru hræddir um að þeir séu að missa tökin og vilja aðstoð við að halda sér réttum megin við línuna í neyslu .
Þórarinn Tyrfingsson , yfirlæknir á Vogi , hefur svipaða sögu að segja .
" Fólk hefur stuðningskerfi til að verjast falli , og manni virðist okkar hópur , sem þegar hefur fengið meðferð , vera duglegri að sækja svona stuðning núna , sem bendir til að hann sé á varðbergi .
" Áfengissýki fyrr fram en geðrænn vandi Þórarinn segir hins vegar erfitt að fullyrða um hvernig málin þróast , en á Vogi hafi strax á fyrstu mánuðum eftir bankahrunið orðið hlutfallsleg fjölgun á karlmönnum 40 ára og eldri í meðferð .
" Sem studdi þá tilfinningu okkar að það væri a.m.k. ákveðinn hópur skjólstæðinga sem væri í meiri fallhættu undir þessu álagi .
Margir hafa þær kenningar að við séum fyrst núna að nálgast þá tíma að áfallið fari að koma niður á fólki .
Mín tilfinning er sú að okkar hópur , áfengissjúklingar , bregðist fyrr við , eins og við höfum þegar séð , en fólk með ýmiskonar geðrænan vanda , það muni kannski fremur fara að birtast núna .
" Vilborg Oddsdóttir hjá Hjálparstarfi kirkjunnar segir þá sem illa eru staddir eiga erfiðara með að taka inn á sig þjóðfélagsumræðuna og verði fyrir huglægri kreppu sem sé litlu skárri .
" Auðvitað er það frábært sem hefur verið gert , að koma upp aðstöðu fyrir atvinnulausa að hittast á , það er nauðsynlegt að halda sér virkum svo ekki bætist þunglyndi og kvíði við atvinnuleysið , en það breytir því ekki að fólk á enn ekki fyrir mat og fyrir reikningunum .
Þetta óöryggi er það versta .
" " VIÐ finnum fyrir því að sumir þeirra sem koma og hafa misst vinnuna upplifa tvöfaldan vanda , " segir Vilborg Oddsdóttir hjá Hjálparstofnun kirkjunnar .
" Þetta á við um eldri menn sem eru bæði að missa vinnuna í fyrsta skipti á ævinni og finnst þeir hafa brugðist sem fyrirvinna , en á sama tíma upplifa þeir að eiga kannski aldrei afturkvæmt á vinnumarkaðinn , jafnvel þótt ástandið breytist .
Maður finnur mikla örvæntingu hjá þessu fólki sem hugsar með sér að jafnvel í góðærinu hafi verið erfitt fyrir eldra fólk að fá vinnu , hvað þá núna .
" HLUTI þeirra sem nú sjá sér ekki annað fært en að sækja matargjafir eru öryrkjar og aðrir tekjulágir sem hingað til hafa getað náð endum saman á bótum en í verðbólgunni hefur það orðið ómögulegt .
" Þetta fólk býr enn í sama húsnæði og er með sömu , föstu tekjur en þær duga ekki lengur .
Maður veit ekki hvernig það þróast , ef gengið styrkist aftur og verðlag lækkar er hugsanlegt að þessi hópur komist aftur í þá stöðu að þurfa ekki á okkur að halda , " segir Vilborg .
" Maður sér líka að þetta fólk á ekki fyrir tómstundum barnanna sinna .
" ÁSGERÐUR Jóna Flosadóttir , forstöðukona Fjölskylduhjálpar , segir kreppuna ekki koma eins illa við þennan hóp , öryrkja og tekjulága , og þá sem eru atvinnulausir .
" Áfallið er minna , því þau höfðu svo lítið milli handanna fyrir .
Yfirleitt er þetta fólk í félagslegu húsnæði sem það þarf ekki að hafa áhyggjur af að missa eins og hinir , sem eru vanir því að hafa allt sitt á hreinu en sjá núna allt í einu ekki til lands og það er náttúrlega það versta , það er þetta óöryggi sem fer mjög illa með fólk .
Til okkar leita líka barnmargar fjölskyldur og koma stundum með börnin með sér og við sjáum það að þetta er mjög erfitt fyrir þau og hefur slæm áhrif .
" Forvörn og geðhjálp aldrei þarfari en nú " KREPPAN , hún kemur verst niður á börnunum , " segir Sigurbjörg Árnadóttir , sem bjó lengi vel í Finnlandi og hefur áður bent á að alvarlegar afleiðingar kreppunnar sem þar varð á tíunda áratugnum ættu að vera Íslendingum víti til varnaðar .
" Aldrei nokkurn tíma í finnskri sögu hefur verið jafnmikið af öryrkjum undir þrítugu eins og er í dag , og það eru þeir sem voru börn í kreppunni og ólust upp við þær kringumstæður að foreldrarnir voru atvinnulausir , lentu í dópi eða brennivíni og það var ekki til matur .
Það þarf fyrirbyggjandi aðgerðir ef við ætlum ekki að sitja uppi með það sama hér .
" Sigurbjörg segir kreppuna hér enn vera að þróast með svipuðum hætti og hún gerði í Finnlandi .
" Þetta er nákvæmlega sama þróunin ; atvinnuleysi eykst , fólk missir húsnæðið , vextir eru háir .
Nema við erum verr stödd ef eitthvað er því við höfum ekki sama félagslega kerfið .
" Augljóst má telja að barnafjölskyldur sem sækja nú í auknum mæli matargjafir hjálparstofnana hafi ekki efni á því að borga mat fyrir börnin sín í skólunum .
Sigurbjörg segir að kostnaður við læknisþjónustu fyrir börnin , skriffæri , bækur og þess háttar sé bágstöddum fjölskyldum mjög íþyngjandi .
Þetta hafi allt saman verið ókeypis í Finnlandi .
" Ég myndi vilja sjá ókeypis heita máltíð í skólanum fyrir öll börn og er tilbúin að greiða skatt til að börn fái að borða hérna .
" Hún er áhyggjufull gagnvart þeirri þróun að skorið sé niður í forvörnum og meðferðarúrræðum eins og verið hefur .
" Það hefur aldrei verið eins mikil þörf á forvörnum og geðhjálp og í dag .
Það var líka skref í alranga átt að hækka áfengisverð svona .
Þá kemur heimabruggið og fólk fer að kaupa hvað sem er á svörtum markaði .
" Verði ekkert að gert segir hún viðbúið að áfengis- og fíkniefnaneysla auk geðrænna vandamála aukist jafnt og þétt þótt mörgum finnist fjarstæðukennd tilhugsun að ástandið hér geti nokkurn tíma orðið eins og það var verst í Finnlandi .
" Þeir héldu það líka þar , og það hefði verið erfitt að sannfæra mig um það áður en hrunið varð að Finnar ættu eftir að standa í þessum sporum .
" 