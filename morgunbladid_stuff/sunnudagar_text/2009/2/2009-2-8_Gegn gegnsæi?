Eftir Agnesi Bragadóttur agnes@mbl.is Fyrsti kaflinn í verkefnaskrá ríkisstjórnar Samfylkingarinnar og Vinstri grænna heitir " Aukið lýðræði , jöfnuður og upplýsingar " .
Í þeim kafla segir m.a. : " Starfað verður samkvæmt nýjum siðareglum í stjórnarráðinu þar sem ráðherrar og æðstu embættismenn skulu opinbera fjárhagslegar skuldbindingar og hagsmunatengsl .
" Siðareglurnar nýju eru á hinn bóginn ekki kynntar til sögunnar , enda hafa þær líklega ekki enn verið samdar .
Við lestur þessarar málsgreinar vaknar sú spurning hvort þarna sé nóg að gert .
Þurfa slíkar reglur til dæmis ekki að ná til allra alþingismanna ? Þurfa kjósendur ekki að vita hvaða eignir hver kjörinn fulltrúi á og þar af leiðandi hvers konar hagsmuna hver kjörinn fulltrúi á að gæta ? Þarf ekki einnig að kveða á um það í siðareglunum hvernig skuli farið með þær eignir sem ráðherrar , þingmenn og æðstu embættismenn eiga , á meðan þeir gegna opinberu starfi eða því starfi sem þeir hafa verið kjörnir til að gegna ? Á hinum Norðurlöndunum tíðkast slíkt gegnsæi um ráðherra og þingmenn og kjósendur geta einfaldlega farið inn á heimasíður ríkisstjórna og þjóðþinga til þess að kynna sér eignastöðu og hagsmunatengsl kjörinna fulltrúa .
Var aldrei ráðherraefni Fjármál Lúðvíks Bergvinssonar þingflokksformanns Samfylkingarinnar eru , samkvæmt heimildum , höfuðástæða þess að hans nafn var í raun aldrei uppi á borðinu , þegar flokkurinn var að velja sér ráðherrakandídata í nýja ríkisstjórn Samfylkingar og Vinstri grænna , en fljótlega eftir að ríkisstjórn Sjálfstæðisflokks og Samfylkingar féll , fór sá orðrómur á kreik , að Lúðvík væri kandídat Samfylkingarinnar til þess að setjast í stól dómsmálaráðherra .
Fréttablaðið var með litla fréttaklausu á bls. 2 þann 19. desember 2008 undir fyrirsögninni " Lúðvík Bergvinsson út úr Miðkletti eftir bankahrun " .
Klausan var svohljóðandi : " Lúðvík Bergvinsson , þingflokksformaður Samfylkingarinnar , hætti í stjórn fasteignafélagsins Miðkletts í kjölfar bankahrunsins , enda telur hann að hagsmunaárekstrar geti orðið í slíkri stöðu , í ljósi þess að ríkið á nú bankana .
Þingmaðurinn segir Miðklett eiga og reka fasteignina að Borgartúni 33 , sem er um 2.000 fermetra skrifstofuhúsnæði .
Það sé allt og sumt .
Sögusagnir um skuldaafskriftir félagsins í nýju bönkunum séu " glórulausar " .
" Ég hef aldrei fengið nein sérkjör eða notið neinnar vildar vegna þessa , " segir hann .
Lúðvík á um fjórar milljónir króna að nafnvirði í félaginu , sem er um helmingshlutur .
" Lúðvík hefur einnig nýverið sagt sig úr stjórn annars félags sem hann á einnig 50% í , en það félag hét áður Borgartún 33 3htv ehf. Á hluthafafundi þann 17. desember var nafni félagsins breytt í B 33 ehf. og úrsögn Lúðvíks úr stjórn staðfest .
B 33 ehf er í eigu Miðkletts ehf. Menn hafa velt vöngum yfir því hvað þingmaðurinn hafi átt við með þeim orðum að um hagsmunaárekstur geti orðið að ræða , sæti hann í stjórnum félaga þar sem hann á 50% hlut , í ljósi þess að ríkið á nú bankana .
Spurt hefur verið hvernig hagsmunaárekstur getur horfið við það eitt að þingmaðurinn segi sig úr stjórn .
Hann hafi átt áfram helmingshlut í eignum félagsins og skuldum .
Einnig er spurt hver sé eigna- og skuldastaða þingmannsins .
Þá hefur verið á það bent að B 33 ehf. sem áður hét Borgartún 33 3htv ehf hefur ekki skilað inn ársreikningum fyrir árin 2006 og 2007 .
Skýr ákvæði ársreikningalaga kveði á um slík skil .
Lúðvík Bergvinsson skýrir þetta með því að B 33 ehf. sé einvörðungu hluti af Miðkletti , vegna þess að fasteignin að Borgartúni 33 hafi verið keypt í tvennu lagi á árinu 2006 : Annars vegar hafi 3ja hæð til vinstri verið keypt og um þau kaup hafi félagið Borgartún 33 3htv ehf. verið stofnað og síðan hafi Miðklettur ehf keypt aðra hluta húseignarinnar .
Langtímaskuldir 628 milljónir Orð þingmannsins um að Miðklettur ehf eigi og reki fasteignina Borgartún 33 , um 2000 fermetra skrifstofuhúsnæði , það sé " allt og sumt " , orka einnig tvímælis vegna þess að þótt þannig sé háttað í dag , þá hefur félagið verið með umtalsverð umsvif .
Samkvæmt skýringum í ársreikningi voru fasteignirnar að Askalind 2a og Suðurlandsbraut 48 seldar á árinu 2007 , sem sýnir strax að þetta " allt og sumt " þingmannsins fær ekki alveg staðist .
Sömuleiðis má ráða af samandregnum ársreikningi félagsins að keypt voru hlutabréf á árinu 2007 fyrir um 80 milljónir króna , sem aftur dregur úr sannleiksgildi " allt og sumt " þingmannsins .
Miðklettur ehf. skilaði einungis samandregnum ársreikningi fyrir árið 2007 og nýtti sér þannig undanþáguheimild í ársreikningalögum .
Með því var enn verið að draga úr gegnsæi að mati sérfróðra viðmælenda .
Samkvæmt samandregnum reikningi félagsins fyrir árið 2007 var félagið rekið með 20 milljóna króna tapi og það var með efnahagsreikning upp á um 680 milljónir króna .
Samkvæmt skýringum í ársreikningi fyrir árið 2007 var Miðklettur ehf. með langtímalán hjá Landsbanka Íslands upp á 617 milljónir króna , sem félagið þarf að greiða árlega af 124 milljónir króna til ársins 2012 .
Auk þess er félagið með lán upp á 11 milljónir króna hjá Landsbankanum .
Samtals voru því veðskuldir félagsins 31. desember 2007 rúmar 628 milljónir króna og höfðu aukist um 266 milljónir króna á milli áranna 2006 og 2007 .
Eignir hafa hríðfallið í verði Í ljósi þess að fasteignir eru helsta eign félagsins og illseljanlegar , hlýtur á endanum að koma til þess að Miðklettur ehf. þurfi að semja um skuldir sínar við ríkisbankann Glitni og fleiri banka .
Fasteignir hafa lækkað mikið í verði að undanförnu og Seðlabankinn spáir áframhaldandi lækkun fasteignaverðs fram eftir eða út þetta ár og er vandséð hvernig félagið ætlar að standa í skilum við lánardrottna sína .
Eigið fé var einungis um 4 milljónir króna og handbært fé um 150 þúsundir króna , en samkvæmt sjóðstreymisyfirliti voru fjármögnunarhreyfingar vegna langtímalána á árinu rúmlega 1 milljarður króna .
Er ekki í forsvari lengur Lúðvík Bergvinsson , formaður þingflokks Samfylkingarinnar , telur að þátttaka í viðskipta- og atvinnulífinu og þingmennska fari mjög vel saman Lúðvík Bergvinssyni , formanni þingflokks Samfylkingarinnar , líst mjög vel á það að forsætisnefnd Alþingis setji þinginu almennar reglur um upplýsingagjöf þingmanna um eignir og hagsmunatengsl .
Hann kannast alls ekki við það , að upplýsingar um eignir hans og hagsmunatengsl séu óljósar og lítt aðgengilegar fyrir almenning .
Blaðamaður spurði hann á fimmtudag hvað hann hefði átt við þegar hann sagði við Fréttablaðið þann 19. desember sl. að hann hefði sagt sig úr stjórn Miðkletts og B 33 ehf , sem hann þá átti 50% í , vegna þess að um hagsmunaárekstur gæti orðið að ræða ef hann sæti í stjórnum félaganna : " Eftir að bankarnir komust í eigu ríkisins , taldi ég rétt að ég færi úr stjórnum þessara félaga , sem ég þá átti 50% hlut í , því ég taldi óeðlilegt , að ég væri í forsvari og kæmi fram fyrir félög , sem væru hugsanlega að fara í samningaviðræður við banka sem voru komnir í eigu ríkisins , " sagði Lúðvík .
Spurður hvort hann teldi að hagsmunaárekstrar hyrfu við það eitt að hann segði sig úr stjórnum félaganna , en ætti áfram 50% hlut í þeim , sagði Lúðvík : " Ég á ekki lengur 50% í þessum félögum .
Ég seldi minn hlut í þessum félögum fyrir áramótin til viðskiptafélaga míns , sem átti félögin á móti mér .
" Lúðvík var spurður hvernig stæði á því að hann hefði setið á hluthafafundi Borgartúns 33 3htv ehf. þann 17. desember sl. þar sem ákveðið var að breyta nafni félagsins í B 33 ehf , fyrst hann var búinn að selja sinn hlut í félaginu : " Mér fannst bara eðlilegt að vera viðstaddur fundinn .
Við erum búnir að vera saman í þessum viðskiptum í tæp 13 ár , " sagði Lúðvík .
Hann bætti því við að hann ætti engra hagsmuna að gæta í þessum félögum í dag .
- Lúðvík var spurður , þar sem hann hefur verið talsmaður þess að auka gegnsæi og að allt væri uppi á borðum , hvort það stríddi ekki einmitt gegn slíkum markmiðum að breyta nafninu Borgartún 33 3htv ehf. í B 33 ehf. : " Borgartún 33 er í dag eign félagsins ( auk byggingaréttar til að hækka húsið úr þremur hæðum í sex ) .
Húsið var keypt í tvennu lagi .
Fyrst ca 90% hlutur , og síðan var félagið Borgartún 33 , 3. hæð t.v. , sem átti 10% hlut í fasteigninni , keypt ( en Miðklettur á félagið sjálft ) en nafninu var breytt í B33 í janúar .
Fjárfestingin var hugsuð til langs tíma .
Miðklettur ehf. á alla eignina og byggingaréttinn .
Hugmyndin var að byggja upp á reitnum .
Fyrir einu og hálfu ári ákváðu skipulagsyfirvöld í Reykjavík svo að vinna nýtt deiliskipulag fyrir Borgartúnsreit norður .
Við höfum tekið þátt í þeirri vinnu – kallað verkefnið B33 – sem skýrir nafnbreytinguna á félaginu .
Við höfum því verið að tengja félagið við verkefnið en ekki að ganga frá því eða hylja slóð , eins og þú orðar það .
Vinnan hjá skipulaginu er mjög langt komin , og hefur farið fram kynning fyrir hagsmunaaðilum .
" – Þegar hér var komið sögu kvaðst Lúðvík alls ekki skilja hvað blaðamaður væri að fara með spurningum sínum um fjármálaumsvif hans og svar blaðamanns var eftirfarandi : Það er ljóst að þú og þín fjármálaumsvif , m.a. í gegnum Miðklett ehf og B 33 ehf , hafa vakið umtal í viðskipta- og stjórnmálalífinu .
Það er fullyrt að þitt nafn hafi aldrei komið til greina sem ráðherraefni Samfylkingarinnar í nýrri ríkisstjórn , einfaldlega vegna þess að þú eigir skuldir langt umfram eignir í áðurnefndum félögum , og slíkt sé ekki vænlegt veganesti fyrir mann , sem orðaður var við stól dómsmálaráðherra .
Þetta , og ekkert annað , er ástæða þess , að ég er að reyna að kalla fram gegnsæi og allt upp á borðið hvað varðar hinn kjörna þingmann Lúðvík Bergvinsson .
– Lúðvík , er það ekki alveg augljóst að skuldir Miðkletts eru langt umfram eignir , miðað við hvernig fasteignir hafa fallið í verði og félagið er með skuldir upp á a.m.k. 700 milljónir króna ? " Miðað við það hvernig verð hafa breyst þá gæti það verið , en eins og staðan er í dag , þá er afar erfitt að verðmeta fasteignir .
Ég held þó að þetta sé réttum megin við strikið hjá Miðkletti en vitanlega eru vextir háir og fáir kaupendur .
Til lengri tíma held ég þó að hér sé um mjög spennandi verkefni að ræða , " sagði Lúðvík .
Lúðvík kvaðst hafa verið þátttakandi í viðskiptalífinu frá því 1996 , jafnframt því að gegna þingmennsku .
Hann sagði að Miðklettur hefði átt nokkur hús á þessu tímabili , yfirleitt bara eitt í einu .
– Ertu þeirra skoðunar að svona gróðabrask alþingismanna samræmist þingstörfum ? " Já , mér finnst það , en ég kalla þetta ekki gróðabrask eins og þú , heldur viðskipti .
Ég hef talið mjög mikilvægt fyrir þingmenn að hafa ekki bara pólitískt sjálfstæði , heldur fjárhagslegt einnig .
Ég var ekki nema þrítugur þegar ég var kjörinn á þing og mér hefur alltaf þótt að þetta færi ágætlega saman .
Hagsmunaárekstrar vegna viðskiptanna hafa ekki komið upp .
Margir þingmenn sinna verkefnum utan þings , viðskiptum og öðru .
Aðalatriðið er að menn hafi dómgreind til að meta hvort um hagsmunaárekstra sé að ræða .
Það hefur því aldrei hvílt nein leynd yfir þessu , " sagð Lúðvík Bergvinsson .
Stjórnin og siðbótin Þau ættu að vera hæg heimatökin hjá Samfylkingu og Vinstri grænum að setja almennar reglur um upplýsingagjöf þingmanna um eignir og hagsmunatengsl , því Jóhanna Sigurðardóttir o.fl. lögðu fram þingsályktunartillögu með samþykki þingflokks síns í apríl 2005 um siðareglur fyrir alþingismenn og þingmenn Vinstri grænna lýstu því yfir á blaðamannafundi í septemberbyrjun 2008 að þeir vildu að sett yrðu lög um siðareglur alþingismanna til að hagsmunatengsl væru almenningi ljós , bæði hvað varðaði fjárhagslega hagsmuni og annars konar tengsl þingmanna við atvinnulífið .
Í apríl 2005 ritaði þingflokkur Samfylkingarinnar forseta Alþingis bréf þar sem lagt var til að því yrði " beint til þingmanna að birta á vef Alþingis upplýsingar um : 1 .
Störf utan þings , t.d. setu í stjórn fyrirtækis eða stofnunar , eða nefndarstörf , hvort heldur er á opinberum vegum eða á almennum markaði , og önnur föst launuð störf , hjá hverjum og hvers eðlis .
2 .
Sjálfstæða atvinnustarfsemi , tegund starfseminnar , eðli og umfang .
3 .
Trúnaðarstörf fyrir félagasamtök , launuð og ólaunuð .
4 .
Gjafir sem tengjast þingmennskunni og fara yfir 50.000 kr. að verðgildi , tegund gjafar , hver gefur og hvenær .
5 .
Fjárhagslegan stuðning og styrki að verðmæti yfir 100.000 kr. sem tengjast þingmennskunni og þingmaður tekur við frá stjórnvöldum ( umfram venjuleg starfskjör ) , samtökum , fyrirtækjum eða einstaklingum , heima eða erlendis ; í hverju stuðningurinn er fólginn og frá hverjum hann er .
6 .
Ferðir og heimsóknir til útlanda sem tengjast þingmennskunni og íslensk stjórnvöld , alþingi , flokkur þingmannsins , þingflokkur hans eða hann sjálfur kosta ekki að fullu ; hvert farið er og hver greiðir .
7 .
Eign í félögum sem fer yfir 500.000 kr. að markaðsverðmæti eða ætluðu verðmæti .
8 .
Aðrar upplýsingar sem þingmaðurinn telur að skipt geti máli í þessum efnum og rétt sé að fram komi .
" ( Tillögur þingflokksins voru samhljóða tillögum Jóhönnu Sigurðardóttur .
) Lúðvík Bergvinsson , formaður þingflokks Samfylkingarinnar segir að hjá forsætisnefnd Alþingis sé nú verið að ganga frá siðareglum Alþingis .
