LEIKARINN Dustin Hoffman heldur því fram að hjónabandið sé " ónáttúrulegt " .
Hoffman , sem er orðinn 71 árs gamall , og kvæntist seinni konu sinni Lísu Gottsegen fyrir 29 árum , segist eiga í vandræðum með að skilja þá hugmynd að lifa öllu sínu lífi með annarri manneskju .
" Það er eitthvað ónáttúrulegt við hjónaband , " segir hann , að sögn fréttaveitunnar BangShowbiz .
" Þessi tvö sem kynnast eru ekki sama fólkið eftir nokkur ár .
Galdurinn er að lifa sínu eigin lífi en deila sama rýminu .
" Hoffman og Gottsegen eiga fjögur börn saman og þá gekk hann tveimur börnum fyrri eiginkonu sinnar í föður stað .
Þrátt fyrir þessi orð telur hann mikilvægt að eiga í ástríku sambandi .
" Ég þráði alltaf að finna réttu stúlkuna , " segir hann og kveðst enn bálskotinn í Gottsegen , sem framleiðir húðsnyrtivörur sem eiga auknum vinsældum að fagna .
Hoffman segir hana senn verða þekktari en hann .
