Anna Júlíusdóttir fæddist á Atlastöðum í Fljótavík í Sléttuhreppi 12. desember 1923 .
Hún lést á hjúkrunarheimilinu Sóltúni 8. febrúar síðastliðinn og fór útför hennar fram frá Dómkirkjunni 17. febrúar .
Ég hef eytt ófáum stundum heima hjá ömmu og afa um ævina , það var svo gott að koma heim til þeirra .
Í heilan vetur í grunnskóla fór ég alltaf í Safamýrina eftir skólann í pössun .
Það var líka styttra að fara heim til ömmu og afa heldur en að labba heim til mín og því fór ég oft þangað , jafnvel þótt ég þyrfti ekki pössun .
Ég man eftir mér liggjandi á stofugólfinu hlustandi á geisladiskana hennar ömmu með Whitney Houston og Lindu Ronstadt .
Það voru ekki margar ömmur sem hlustuðu á svo " framúrstefnulega " tónlist , hvað þá áttu geislaspilara .
Eða áttu örbylgjuofn sem nú er orðinn sögufrægur innan fjölskyldunnar eftir litríkt ferðalag ömmu með blessaðan ofninn frá Bandaríkjunum .
Það var svo hlýlegt og heimilislegt hjá ömmu , hún tók alltaf vel á móti manni .
Ef maður var með kvef var amma alltaf tilbúin með heitt sítrónuvatn með hunangi og hrísgrjónagrauturinn hennar ömmu með miklum kanilsykri var með því besta sem maður fékk .
Ég man líka alltaf eftir því þegar ég var pínulítil og amma var að svæfa mig , þá hélt hún í höndina á mér og strauk þumlinum á handarbakinu .
Óskaplega þótti mér það notalegt .
Í seinni tíð horfðum við saman á Leiðarljós og hneyksluðumst á vitleysunni sem var í gangi þar , amma sagði mér sögur frá því í gamla daga af langafa og lífinu í Fljótavíkinni og þegar hún fór ung í vist .
En við spjölluðum líka um nýstárlegri hluti .
Það er mér enn minnisstætt þegar við Auður systir vorum í kvöldmat á Háaleitisbrautinni og Auður fór að geifla sig eitthvað og fíflast og amma spurði hvort hún væri að rappa ? " Fyrst , " sagði amma , " fordæmdi ég rapp og fannst þetta allt bölvaðir vitleysingar , en svo fór ég að hlusta og þá var þetta bara skemmtilegt .
Í guðanna bænum ekki segja neinum að amma ykkar hafi gaman af rappi ! " Amma var stolt af fjölskyldunni sinni og öllum barnabarna- og barnabarnabarnafjöldanum og þótti henni fátt skemmtilegra en fjölskylduboð þar sem allir voru mættir að dást að henni og hún að okkur .
Í minningunni lifir skemmtileg , lífsglöð , einstaklega félagslynd og brosandi amma , ég á eftir að sakna hennar .
Ýrr Geirsdóttir .
Mig langar að minnast elsku ömmu minnar , Önnu Júlíusdóttur .
Ef ég væri beðin að lýsa ömmu í nokkrum orðum væri það brosandi , bjartsýn , hlæjandi og full lífsvilja .
Ég held bara að amma hafi verið ein hamingjusamasta manneskja sem ég hef þekkt .
Sama hvað á bjátaði hélt hún bæði fast í bjartsýni sína og óþrjótandi lífsvilja .
Það er kannski vegna þessara kosta að hún skilur eftir sig stórt skarð í dag .
Amma og afi nutu þeirrar gæfu að eignast mikinn fjölda afkomenda og í þeim lifir amma áfram .
Dillandi hlátur , óþrjótandi lífsvilji og bjartsýni endurspeglast í börnum hennar , barnabörnum og barnabarnabörnum .
Síðustu daga hef ég mikið hugsað til hennar ömmu og minninga tengdra henni .
Ólíkt eldri kynslóð afkomenda hennar varð ég ekki þeirrar ánægju aðnjótandi að upplifa Bakkagerðistímabilið .
Hins vegar var ég oft hjá ömmu og afa í Safamýrinni en þau bjuggu þá rétt hjá okkur fjölskyldunni sem gat stundum komið sér vel .
Mér er eitt atvik mjög minnisstætt .
Foreldrar mínir höfðu keypt nýveiddan rauðmaga í matinn við Ægisíðu .
Þegar heim var komið hófust þau handa við að verka fiskinn .
Verkunin hófst og um leið gaf fiskurinn frá sér ægilegt óp. Flúðu þá foreldrar mínir út úr eldhúsinu og hringdu beint í Önnu ömmu .
Hún myndi vita hvað skyldi gera við æpandi fiska sem lægju á eldhúsborðinu .
Amma var ekki lengi að hlaupa milli húsa og verka æpandi fiskinn örugglega .
Hikaði ekki einu sinni .
Ég man að ég stóð í dyragættinni , vart eldri en 7-8 ára , og dáðist að röskum handbrögðum þessarar konu .
Já , þetta var sko amma mín og svona vildi ég verða þegar ég yrði stór .
Hún kunni að verka æpandi fiska .
Við andlát Önnu ömmu kom mér í hug brot úr kvæði eftir Huldu ; Sorg .
Allar stundir ævi minnar ertu nálæg , hjartans lilja .
Þó er næst um næðisstundu návist þín og angurblíða , ástarljós og endurminning .
Allar stundir ævi minnar , yndistíð og harmadaga , unaðssumur , sorgarvetur sakna ég og minnist þín .
Vigdís Eva .
Við systkinin urðum þeirrar gæfu aðnjótandi að eiga yndislega ömmu sem var heima og gat hugsað um okkur á daginn þegar foreldrar okkar voru að vinna .
Margar minningar koma upp í hugann og þá ekki síst auðvitað margar frá Bakkagerðinu þar sem við eyddum miklum tíma sem börn .
Heimabakað brauð , besti hrísgrjónagrautur í heimi , falskur héri sem manni þótti alltaf jafn leyndardómsfullur , kringlum dýft í dísætt kaffi , nammiskápurinn , línherbergið , angandi af eplalykt um jólin og herbergi 107 þar sem við fengum að hnoðast og rusla til .
Þetta voru yndislegir tímar .
Bakkagerðið var einfaldlega ævintýraheimur fyrir okkur krakkana hvort sem það var við leik í garðinum á sumrin með svefnpoka og teppi , hjólað um götuna á allt of stórum hjólum eða rennt niður innkeyrsluna á veturna með sleða eða allt of stór skíði .
Það var hvergi eins gott að vera þegar maður var veikur eins og hjá ömmu .
Þar var manni hjúkrað af alúð , færðir heitir drykkir í rúmið og kalt handklæði sett á ennið .
Já , ekta amma .
Það má líka til gamans geta að á þessum tíma voru fjórir unglingar á heimilinu , yngri systkini móður okkar .
Við barnabörnin fundum aldrei fyrir sérstöku álagi því fylgjandi , þvert á móti gerði þetta veruna hjá ömmu enn skemmtilegri .
Allar veislurnar , þorrablótin , jólaboðin ! Í minningunni var amma alveg sérstaklega veisluglöð og var reglulega með stórfjölskylduna í mat .
Hún var heldur ekki lengi að snara upp skírnarveislu og stúdentsveislu fyrir okkur systurnar þegar okkur vantaði húsnæði fyrir slíkt .
Já , það var alltaf líf og fjör í kring um ömmu og afa .
Amma var einstaklega blíð manneskja og hláturmild og hvernig sem við rifjum upp þá munum við ekki eftir að hún hafi nokkurn tímann verið annað en jákvæð og aldrei sparaði hún hrósið .
Anna amma fylgdist vel með pólitík og heimsmálunum og hafði sterka réttlætiskennd .
Hún var alla tíð mjög upptekin og stolt af fjölskyldu sinni , barnabörnum og barnabarnabörnum .
Hún hringdi reglulega í fólkið sitt og var alltaf með það á hreinu hvað allir voru að gera .
Vinkona hennar sagði einhverntímann við hana að hún væri mjög " afkomendaglöð " og það lýsir henni vel , alltaf stolt af sínu fólki , jákvæð og glöð .
Elsku Anna amma , þín verður sárt saknað , þú varst einstök manneskja og þannig munum við allaf minnast þín .
Elsku afi , megi guð styrkja þig .
Sigyn Eiríksdóttir , Signý Eiríksdóttir , Óskar Eiríksson .
Elsku amma .
Þær eru ófáar minningarnar sem koma í hugann þegar ég hugsa til þín .
Það fyrsta sem mér dettur í hug sem lýsir þér hvað best er eflaust að þú varst dama fram í fingurgóma .
Þú varst aldrei svo veik að ekki væri hægt að laga á þér hárið og gera þig fína .
Það vantaði líka aldrei jákvæðnina og alltaf þegar maður hélt að nú færi að síga á seinni hlutann hjá þér þá varstu búin að fá þig útskrifaða af sjúkrahúsinu , komin í kjól og farin út að borða eða bara heim til afa .
Það er samt ekki laust við að maður sakni þín dálítið , sakni þess að fá hjá þér grjónagrautinn góða sem enginn annar kunni að búa til , sakni þess að spjalla við þig uppi í rúmi og sakni þess að koma og sjá þig uppdressaða með hárið fínt , skælbrosandi og tilbúna í matarboð .
Einhverstaðar heyrði ég að ekkert sem væri þess virði að berjast fyrir væri létt og því fékkstu að kynnast .
Þú barðist fyrir að vera með okkur sem lengst og það var svo sannarlega þess virði því þú gafst mér persónulega mikið og mótaðir mig með jákvæði þínu og baráttuhug .
Ég gekk inn í svefnherbergið þitt um daginn , eftir að þú varst farin og sá þar stærsta hárspreysbrúsa sem ég hef á ævinni séð og ég gat ekki annað en brosað því það minnti mig á hvað þú varst mikil dama og hvað þú hafðir gaman af því að hafa þig til og þrátt fyrir að afi sé þessi karlmannlegi karl sem gefur ekki mikið fyrir að vera í ósamstæðum sokkum og þú þessi dömulega dama þá sá maður að þið sköpuðuð fullkomið jafnvægi ykkar á milli og elskuðuð hvort annað til enda og það er öfundsvert .
Ég man eitt sinn þegar ég var að flytja til Selfoss 4 eða 5 ára gamall og komst ekki fyrir í bílnum svo ég þurfti að vera eftir heima hjá ykkur afa við mikinn grát minn en þú brostir og gafst mér meira " After eight " en ég hafði áður séð , sem er kannski lýsandi fyrir ykkur afa , nóg af nammi í nammiskápnum og nóg af kærleika , gleði og ást handa öllum sem þurftu á að halda og þannig ætla ég að muna eftir þér .
Hvíldu nú í friði og hafðu það gott á himnum .
Kær kveðja , Kolbeinn Karl Kristinsson .
Mig langar að kveðja Önnu Júlíusdóttur nokkrum orðum .
Um leið leitar hugurinn til Guðmundar sem nú sér á bak lífsförunauti sínum í rúm 60 ár .
Vonandi megnar fjölskyldan sem þau Anna skópu að hjálpa honum að takast á við sáran missi .
Það eru að verða 20 ár síðan ég kynntist Önnu , ömmu konunnar minnar .
Þessi kvika og glaðlega kona tók mér opnum örmum og það var auðvelt að finna hjá henni að ég var velkominn í fjölskylduna .
Það mátti samt alveg finna líka að hún ætlaðist til að ég stæði mig og reyndist elsta barnabarninu hennar vel .
Aðrar kröfur gerði hún ekki .
Við fórum strax að spjalla og þó hún væri auðvitað búin að frétta eitthvað um mig kom eðlislæg forvitni hennar um fólk strax í ljós .
Henni fannst sjálfsagt að vita hvaðan menn bar að og hverra manna þeir voru .
Allt var þetta án hnýsni , en að gömlum og góðum sveitasið vildi hún vita deili á samferðamönnunum .
Henni var nefnilega ekki sama um fólk .
Þegar frá byrjun var mér ljóst hvað fjölskyldan var henni mikilvæg og ég dáðist að dugnaði hennar við að fylgjast með því hvað allir voru að fást við , án þess að vera að grípa fram fyrir hendurnar á fólki , þó auðvitað vildi hún líka leggja sitt af mörkum .
Við sveitafólkið töluðum stundum um sveitirnar " okkar " og hún hafði alltaf jafn gaman af því að segja frá Fljótavíkinni .
Hana langaði mikið til að yngra fólkið í fjölskyldunni kynntist svæðinu .
Þó hún kæmist ekki þangað síðustu árin þá leyndi sér ekki að hugurinn leitaði oft á æskuslóðirnar og hún gladdist með okkur þegar við fórum norður á ströndina við ysta haf fyrir nokkrum árum .
Í huga Önnu bjuggu Hornstrandirnar yfir verðmætum sem ekki féll á , þrátt fyrir allar þær nýjungar sem hún varð vitni að á langri ævi .
Hún tókst á við tilveruna af sjálfsögðu æðruleysi og jákvæðni var henni í blóð borin .
Það kom sér vel fyrir hana því hún átti oft við heilsuleysi að stríða .
En stúlkan frá Fljótavík bjó líka yfir seiglu og það var ótrúlegt að sjá hana rísa upp aftur , hressa og káta og tilbúna að takast á við lífið af fullum krafti þó þrautirnar hefðu lagt hana í rúmið um tíma .
Oft fékk maður svipað svar þegar spurt var um heilsuna .
" Ég var nú ansi léleg í gær en ég er miklu hressari núna .
" Ég held að þessi lífsafstaða hafi haft mikið að segja um það hversu hárri elli Anna náði , þrátt fyrir erfiða heilsu .
Að takast á við erfiðleika af jákvæðni og hafa gaman af því að ganga með fólkinu sínu gegnum lífið , þó það sé ekki alltaf dans á rósum , er nokkuð sem hún kenndi okkur og það er kjarninn í minningu okkar um hana .
Þannig muna drengirnir mínir eftir langömmu sinni .
Þannig arf er ekki ónýtt að fá að eiga með fjölskyldu þeirra Guðmundar .
Friðrik Dagur Arnarson .
