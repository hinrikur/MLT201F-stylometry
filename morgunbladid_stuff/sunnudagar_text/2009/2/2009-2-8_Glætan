Eftir Valgerði Þ. Jónsdóttur vjon@mbl.is Sumir eru komnir með hálfgert ofnæmi fyrir orðinu , en eru samt með það á heilanum .
Það þröngvar sér inn í allar umræður manna á milli og er ábyggilega mest notaða orð í fjölmiðlum þessa dagana .
KREPPA .
Hvað annað ? Hún er allt umlykjandi , snertir alla , breytir öllu og orðið sjálft hengir sig eins og sjálfkrafa við allt ; krepputíska , kreppumatur , kreppu þetta og kreppu hitt .
Kreppan er enda blákaldur veruleikinn hjá þorra fólks .
Þó er ólíklegt að því sé þannig farið hjá þeim sem komu löndum sínum á vonarvöl með græðgi sinni og siðleysi .
Nema kannski að þeir neyddust til að flytjast héðan búferlum og gera villurnar , sem þeir komu sér upp í útlöndum , að samastað sínum allan ársins hring .
Ekki þó endilega vegna þess að ella lentu þeir í tugthúsinu hér heima .
Miklu frekar vegna þess að almenningur lætur ekki lengur blekkjast af óskiljanlegum réttlætingaryfirlýsingum , sem þeir senda fjölmiðlum jafnharðan og spilaborgin hrynur allt um kring .
Viðskipti þeirra með milljarða á milljarða ofan eru óðum að afhjúpast sem stærsta svikamylla sem sögur fara af á Íslandi .
Og enn virðast þeir vera að .
Á kostnað komandi kynslóða .
Löglegt ? – en siðlaust Að einhverju leyti kann athæfið að hafa verið löglegt , en fáum blandast hugur um að siðleysið skín alls staðar í gegn .
Einnig andúð fólks á fjárglæframönnum og pólitíkusunum , sem bjuggu svo vel í haginn fyrir þá .
Raunar má líta á andúð og fyrirlitningu sem eina birtingarmynd refsingar þeirra sem settu þjóðina á húrrandi hausinn .
En þótt svo fari að engir verði kallaðir til raunverulegrar ábyrgðar og gróðafíklarnir lifi í vellystingum um ókomna tíð , neyðist almenningur , sem situr uppi með afleiðingarnar , til að breyta lífsmynstri sínu – jafnvel gildismati , hvað sem tautar og raular .
Kreppan er sögð dýpka eftir því sem á árið líður og fram á næsta ár , sumir segja hana verða viðvarandi og ekki einungis á Íslandi heldur í öllum heiminum .
Atvinnuleysi , gjaldþrot og lítil fjárráð blasa við almenningi , en að öðru leyti veit enginn almennilega hvað blessuð nýárs sólin boðar .
Samfara þrengingunum hlýtur ýmislegt , sem í daglegu tali er nú skírskotað kaldhæðnislega til sem " svo mikið 2007 " að þykja gjörsamlega ótækt og ólíðanlegt eða í besta falli hallærislegt og heimskulegt .
Nægir að nefna áður áberandi þætti á borð við títtnefnda græðgi , óhóf , ágirnd , hroka , sóun , siðleysi , sýndarmennsku og snobb .
Margir gerðu sig seka um sitt hvað af þessu taginu , fjölmiðlarnir líka að einhverju marki með uppskrúfaðri umfjöllun við þá sem tóku stærstu sneiðina af góðæriskökunni .
Ekkert lært Það var rétt eins og manngildið væri metið eftir eignum og tekjum og maðurinn hefði ekkert lært af mistökum sínum í aldanna rás .
Gömlu máltækin dramb er falli næst og margur verður af aurum api virðast eiga býsna vel við þegar öllu er á botninn hvolft .
Þjóðin flaut sofandi að feigðarósi , einkum vegna þess að þeir sem hún kaus til valda létu í veðri vaka að allt væri í himnalagi .
Nú er orðsporið farið út í veður og vind um ófyrirsjáanlega framtíð og eftir situr hnípin þjóð í vanda , svikin , reið og óörugg um afkomu sína .
Eina ráðið hlýtur að vera að reyna að gera það besta úr hlutunum í eiginlegri og óeiginlegri merkingu , tileinka sér höfuðdyggðirnar sjö ; visku , hófstillingu , hugrekki , réttlæti , von , trú og kærleika – hversu gamaldags , sem það kann að hljóma .
Bregðast við óumflýjanlegum kringumstæðum , sem kalla á önnur lífsgildi , nýtni og sparsemi og ef til vill um leið önnur viðhorf til tísku og tildurs – og velja náttúrlega íslenskt .
Kreppan og afleiðingar hennar brenna á öllum .
Morgunblaðið spurði tólf manns í mismunandi atvinnugreinum hvar skórinn kreppti helst , hvort lífsmynstrið og gildismatið hefði breyst – og hvort þeir sæju einhverja glætu í kreppunni .
Iðnaðarmaðurinn Mikilvægt að einangra sig ekki Erlendur Óli Sigurðsson atvinnulaus smiður Erlendur Óli Sigurðsson hefur verið atvinnulaus frá áramótum , en eins og fleirum var honum sagt upp hjá Bygg daginn eftir bankahrunið .
Hann segir viðbrigðin töluverð , enda hafi hann starfað sem smiður um áratugaskeið .
" Ég mun halda sjó þótt fjárhagurinn þrengist .
Daginn sem ég fékk uppsagnarbréfið ákvað ég að draga úr innkaupum .
Ég kaupi bara brýnustu nauðsynjar , neita mér til dæmis um bjór og þess háttar .
Mér finnst það ekkert stórmál og ekki heldur þótt við hjónin sleppum utanlandsferðum næstu fimm árin , en við höfum farið annað hvert ár .
" Erlendur Óli hefur innkaupin nú á sinni könnu sem og flest heimilisstörf , utan eldamennsku , enda kona hans í fullri vinnu .
" Hún brosir út að eyrum þegar ég er búinn að taka til hendinni , en kvartar svolítið yfir að ég hafi ekkert verðskyn .
" Hann segir mikilvægt að einangra sig ekki .
" Þótt mér finnist erfiðast að vakna á morgnana og hugsa um hvað ég eigi að gera þann daginn , hef ég drifið mig á fætur á skikkanlegum tíma , farið í sund og fengið mér kaffi með kunningjunum , köllunum í minni stétt aðallega , " segir Erlendur Óli , sem þrátt fyrir að hafa árangurslaust sótt um ýmis störf undanfarið , er bjartsýnn á að vera kominn í vinnu um mitt sumar .
Húsvarsla og viðhald ýmiss konar segir hann vel koma til greina .
" Ég vona bara að þjóðin læri af þessu og næstu kynslóðir lendi ekki í þessari vitleysu .
Þegar einar dyr lokast opnast aðrar .
Augu mín hafa opnast fyrir því að vegna mikillar vinnu hafði ég alltof lítinn tíma fyrir fjölskylduna .
Þegar upp er staðið skiptir fjölskyldan og samheldnin mestu máli .
" Stjórnmálamaðurinn Rólegur vínarvals meira við hæfi Ragnheiður Ríkharðsdóttir þingmaður Sjálfstæðisflokksins Þrátt fyrir annir , uppákomur og umsátur Alþingis – og kannski einmitt vegna þessara undarlegu aðstæðna segir Ragnheiður Ríkharðsdóttir , þingmaður Sjálfstæðisflokksins , að hún hafi oftar en ella hugsað til þess hversu mikils virði væri að eiga góða fjölskyldu og vini .
" Eftir þessi stóru áföll , sem riðið hafa yfir þjóðina , veltir maður meira fyrir sér grunngildum lífsins .
Ég er svo lánsöm að vera mjög fjölskyldurík kona .
" Hún neitar því ekki að hafa á stundum bruðlað hugsunarlaust , t.d. hafi hún tvisvar sinnum skipt um bíl á árunum 2002 til 2006 .
" Ég , eins og svo margir , tók þátt í að dansa jive og cha , cha , cha þegar betur hefði farið á að dansa rólegan vínarvals , " upplýsir hún , en bætir við að núna sé annað uppi á teningnum .
Þá segir hún að líklega þurfi hún að leita sér að nýju starfi í kjölfar kosninga í vor , en árið 2007 stóð afar tæpt að hún kæmist á þing sem 6. þingmaður Sjálfstæðisflokksins fyrir Suðvesturkjördæmi .
Þótt hún hafi ærnar áhyggjur af þjóðarhag , segist hún engar áhyggjur hafa af að fá ekki vinnu .
" Það felast tækifæri í að endurmeta lífsviðhorf sitt og gildi , horfa svolítið inn á við .
Í árferði sem þessu spretta upp nýjar og ferskar hugmyndir , fólk verður bara að átta sig á því í hvaða átt það vill að vagninn snúi .
" Svipað segir hún gilda um þingmenn eftir að vanmáttur Alþingis og eftirlitsstofnana kom svo berlega í ljós .
" Þingmenn verða að gera þá kröfu að gagngerð endurskoðun fari fram á þrískiptingu valdsins .
Nauðsynlegt er að skerpa línur milli framkvæmdavalds og löggjafarvalds og gera það síðarnefnda virkara en áður hefur þekkst .
" Kennarinn Engin kreppa á stundaskránni Guðlaug Nielsen kennari í Verslunarskóla Íslands Kannski er ég ekki eins og fólk er flest , því ég hef alltaf lifað fyrir einn dag í einu og verið þakklát fyrir það sem ég hef , " segir Guðlaug Nielsen , sem kennir viðskiptagreinar í VÍ .
M.a. þakkar hún fyrir að eiga skuldlausa íbúð .
Hún hefur þó áhyggjur af gengi krónunnar því yngri sonurinn er á 1. ári í læknisnámi í Ungverjalandi .
" Við hjónin styrkjum hann í ár , en síðan verða námslánin að duga .
Hann verður að sætta sig við að geta ekki keypt sér Diesel-gallabuxur eða aðra merkjavöru eins og honum þótti áður sjálfsagt , " segir Guðlaug .
Sjálf hefur hún aldrei verið ginnkeypt fyrir merkjavöru og raunar sparað meira en margur gegnum tíðina .
" Ég vil eiga afgang til að fara til útlanda , þótt ferðunum fækki í ár .
Verð á matvöru hefur hækkað gríðarlega , núna kaupi ég bara það nauðsynlegasta og hendi ekki afgöngum eins og áður .
Svo baka ég áfram mín rúnnstykki , hjónabandssælur og súkkulaðikökur , sem ég geymi í frysti og sting í örbylgjuofn .
" Guðlaug telur að eftir því sem kreppi að minnki hroki ungs fólks og það fari að bera meiri virðingu fyrir vinnunni .
" Ef það fékk ekki frí sagði það bara upp .
Fólk óð einhvern veginn áfram og var alltof upptekið af sjálfu sér .
Hjálpsemi við náungann fór þverrandi í góðærinu .
" Eins og margir samkennarar hennar tók Guðlaug þá stefnu að hafa kreppu ekki á dagskrá í kennslustundum .
" Að því leytinu er skólastofan griðastaður .
Trúlega er nóg af kreppuvandamálum heima hjá mörgum nemendanna .
Hins vegar eru þeir ennþá of ungir til að hafa áhyggjur af að hún kunni að raska framtíðaráformum þeirra .
" Öryrkinn Mestar áhyggjur af börnum og barnabörnum Inga Birgisdóttir kennari og tannfræðingur MS sjúkdómur varð þess valdandi að Inga Birgisdóttir , tannfræðingur og kennari , hætti að vinna og fór á örorkubætur fyrir rúmum áratug .
Hún hefur þó ekki mestar áhyggjur af sjálfri sér þessa dagana , heldur af afkomu beggja barna sinna og barnabarna .
" Bæði eru nýbúin að kaupa sér íbúð og berjast í bökkum með afborganir , myntkörfulánið verður æ þyngra fyrir dótturina .
Þau eru harðdugleg , en í láglaunastörfum og hafa ekki borist á .
Þótt af litlu sé að taka reyni ég að létta undir með þeim og gauka annað slagið að þeim smáræði , " segir Inga .
Maður Ingu missti vinnuna rétt fyrir hrunið , en hún segir hann duglegan að verða sér úti um ýmsa ígripavinnu .
" Við höfum ekki lengur efni á lúxus eins og lífrænt ræktuðu grænmeti , öll matarinnkaup eru orðin fábrotnari og fatainnkaup engin .
Ég og dóttirin skiptumst meira á fötum og frænka okkar leggur barnabörnunum til föt af sínum börnum , " segir Inga sem dæmi um hvernig fjölskyldan leggist á eitt um nýtni og sparsemi .
Þess utan hyggst Inga ekki fara til útlanda eins og hún hefur gert undanfarin ár .
Þá komi til greina að segja upp Fjölvarpinu og Stöð 2 , sem henni þykir miður , enda sjónvarp helsta afþreying öryrkja .
" Ég er uggandi um hag öryrkja , en líklega bera allir ugg í brjósti um þessar mundir .
Mér þætti til að mynda vegið að velferð öryrkja ef fyrirætlanir um flutning St .
Jósepsspítala til Suðurnesja ganga eftir .
Presturinn Sálgæsla vaxandi þáttur í starfinu Ægir Fr .
Sigurgeirsson sóknarprestur í Kársnesprestakalli Tvö fermingarbörn , sem stödd voru hjá séra Ægi Fr .
Sigurgeirssyni , sóknarpresti í Kársnesprestakalli í Kópavogi , segjast fara sjaldnar í bíó en áður og kaupa minna nammi .
Ægir hefur merkt breytt hugarfar hjá fermingarbörnum sínum og segir þau skilja að fjárhagur fólks er þrengri en áður .
Í upphafi hafi þau rætt mikið um kreppuna , en um leið og hún varð partur af veruleikanum hafi dregið úr umræðunum .
" Ég geri mér æ betur grein fyrir hversu gildismatið , sem ég ólst upp við og eldri kynslóðin miðlaði , er mikils virði .
Það felst í trúmennsku , áherslu á að hugsa vel hvert um annað og fjölskylduna .
Kannski misstu menn svolítið sjónar á mikilvægi fjölskyldugildanna í uppganginum .
" Ægir ólst upp við nýtni og sparsemi á Blönduósi , en þar var mikið atvinnuleysi , og segist allar götur síðan hafa lagt áherslu á að fara vel með fé .
Hann segist þó enn hagsýnni í innkaupum en áður og hyggst ekki fara í frí til útlanda í bráð .
" Að öðru leyti býst ég ekki við miklum breytingum á mínum högum .
Hins vegar er fjöldi fólks , sem ég þjóna , að verða atvinnulaus og því verður sálgæsla eflaust vaxandi þáttur í starfi mínu , en hún snýst um að vekja fólki von og trú á lífið .
" Hann segir kirkjusókn hafa aukist jafnt og þétt undanfarna mánuði .
" Allar breytingar fela í sér tækifæri .
Þær leiða ekki síst til þess að við endurskoðum það sem skiptir okkur mestu máli í lífinu og höldum betur hvert utan um annað .
" Fatahönnuðurinn Sóknarfæri fyrir íslenska hönnun Guðrún Kristín Sveinbjörnsdóttir fatahönnuður og verslunareigandi Fjölskyldan skiptir meira máli en fyrirtækið og góðar minningar eru meira virði en peningar , " segir Guðrún Kristín Sveinbjörnsdóttir , fatahönnuður og eigandi verslunarinnar GuSt .
Hjá henni eru þetta ekki orðin tóm því í upphafi kreppunnar ákvað hún að vinna færri stundir á dag til þess að geta verið meira með börnum sínum þremur , sem eru á aldrinum 5 til 21 árs .
" Þetta þýðir meiri launakostnað , en á móti reyni ég að spara í matarinnkaupum , kaupi minna af " gourmet " -mat og steikur eru sjaldan á borðum .
Engu að síður hefur matarkarfa fjölskyldunnar fyrir vikuna hækkað um sex til átta þúsund krónur .
Þá bruðla ég ekki eins með bensín , en ég er svo heppin að vera nýbúin að borga upp myntkörfulánið á bílnum mínum , " segir Guðrún Kristín , sem jafnframt hyggst ekki fara eins oft til útlanda og í fyrra .
Ein viðskiptaferð í haust sé þó óumflýjanleg " ...
vonandi , því ómögulegt er að vita hvernig staðan verður í september " , bætir hún við .
Hún er þó vongóð um eigin atvinnurekstur , enda með íslenska hönnun á boðstólum .
" Andrúmsloftið hefur breyst , fólk er sér meðvitandi um að halda gjaldeyri í landinu og kaupir frekar íslenskar vörur .
Erlendar vörur hækka og kannski verður ekkert ódýrara að kaupa vandaða íslenska hönnun en erlenda fjöldaframleiðslu þegar fram í sækir .
Nú er sóknarfæri fyrir íslenska hönnun og aukin spurn eftir henni hjá erlendum ferðamönnum , sem eru miklu kaupglaðari en áður .
" Bæjarstýran Bólan var minni fyrir austan Helga Jónsdóttir bæjarstýra í Fjarðabyggð Maður fer meira að velta fyrir sér grunngildum eins og góðum samskiptum við sína nánustu og að maður sé manns gaman .
Kreppan er okkur öllum áminning um að fara ekki offari í eftirsókn eftir efnislegum gæðum , " segir Helga Jónsdóttir , bæjarstýra í Fjarðabyggð .
Sjálf kveðst hún hugsa meira um uppruna vöru en áður , velja fremur innlent með tilliti til þess að það skapi atvinnu hér heima en gangi ekki á gjaldeyrisforðann .
Helga sér ekki fram á miklar breytingar á högum sínum í bráð .
Þær urðu fyrir tveimur árum þegar hún fluttist af höfuðborgarsvæðinu austur á land og tók við starfi bæjarstjóra .
" Þeir sem helst nutu bólunnar í efnahagsbúskapnum voru íbúar á höfuðborgarsvæðinu .
Hér fyrir austan gætti hennar ekki eins mikið og því finnur fólk ekki eins mikið fyrir samdrættinum og fyrir sunnan .
" Verkefni Helgu sem bæjarstjóra hafa ekki breyst mikið .
Hún nefnir þó að hafið sé samstarf við þá sem sinna félagslegri þjónustu , fulltrúa kirkjunnar , verkalýðssamtök o.fl , sem láta sig varða hag og heilsu fólks í þrengingum .
" Við skynjum tækifæri og vaxtarbrodda sem minna ráðrúm gafst áður til að sinna .
Hér er gróskumikið menningarstarf og ferðaþjónusta getur eflst mjög sem atvinnugrein .
Kreppan kallar á ný vinnubrögð og getur ýtt undir einstaklingsframtakið .
Hér er að taka til starfa námsver þar sem ráðrúm gefst til fullorðinsfræðslu og stuðnings við þá sem vilja hasla sér völl á nýjum sviðum .
Austfirðingar með sína traustu atvinnuvegi og útflutningsframleiðslu halda áfram að leggja mikilvægan skerf í þjóðarbúið .
" Bóndinn Hagræðir í sínu búi Ásgrímur Bragi Konráðsson bóndi í Lönguhlíð í Hörgárbyggð Lífið gengur sinn vanagang í sveitinni , a.m.k. í Lönguhlíð í Hörgárbyggð í Eyjafjarðarsýslu , þar sem Ásgrímur Bragi Konráðsson og kona hans , reka bú með 180 þúsund lítra mjólkurkvóta .
" Tæknilega eru margir bændur á hausnum , " segir Ásgrímur Bragi sem hefur verið viðloðandi búskap frá blautu barnsbeini .
Þau hjónin reka búið eins síns liðs en dætur þeirra fjórar eru enn of ungar til að hjálpa til við bústörfin , utan þeirrar elstu , 11 ára .
" Ég reyni bara að halda mínu striki , spara og hagræða til þess að vega upp á móti hækkandi skuldum .
Vélakaup sitja á hakanum og allt annað sem mögulega er hægt að bíða með .
Í vor verður þó óumflýjanlegt að kaupa áburð og fræ , sem ábyggilega hækkar mikið í verði .
" Hann segir lykilatriði að hver og einn hagræði í sínu búi .
Sjálfur ætlar hann að taka til hendinni í þeim efnum , kappkosta að hækka nytina í kúnum og þess háttar .
" Sjálfsskoðun og hugarfarsbreyting , " svarar Ásgrímur Bragi spurður um tækifæri á krepputímum " og að vera sjálfum sér nógur , " bætir hann við .
Hann hefur ekki myndað sér afdráttarlausa skoðun á aðild Íslendinga að ESB .
Hvað bændur áhrærir telur hann þó kostina færri en gallana og felast þá hugsanlega í að afurðir þeirra færu á erlendan markað .
" Á móti kemur að tollar yrðu aflagðir á erlendar landbúnaðarvörur sem flæddu hingað til lands .
Ég viðurkenni að ég er svolítið smeykur .
" Hjúkrunarfræðingurinn Gott starfsfólk kemur heimilisfólkinu til góða Kristín Árnadóttir hjúkrunarfræðingur og deildar-stjóri á hjúkrunarheimilinu Skjóli Kristínu Árnadóttur , hjúkrunarfræðingi og deildarstjóra á hjúkrunarheimilinu Skjóli , finnst samkennd fólks hafa aukist að undanförnu og þá sérstaklega með þeim sem hafa misst vinnuna og barnafólki , sem á í erfiðleikum .
Sjálf kveðst hún hugsa meira um fjölskyldu sína og hag hennar í því ótrygga umhverfi sem við lifum í .
Allir ungarnir hennar og manns hennar eru flognir úr hreiðrinu og hafa stofnað sína eigin fjölskyldu .
" Það er ekki spurning að það verður erfiðara að ná endum saman .
Ég hef alltaf reynt að vera hagsýn húsmóðir og á oftast forða af hollum íslenskum mat í frystikistunni , m.a. slátur og ber .
Annars býst ég ekki við alvarlegum breytingum á mínum högum , en þó er ljóst að ég verð að halda fastar um budduna , spara akstur , taka það rólega í sumarfríinu og þess háttar .
" Hún segist , eins og trúlega flestir , vera að skoða stöðuna upp á nýtt og meta þau gildi sem verða leiðarljós inn í framtíðina .
" Þessi óvissa skapar að sjálfsögðu kvíða og óöryggi á flestum heimilum .
Ekki síst á hjúkrunarheimilum eins og Skjóli .
Rekstrarkostnaður hefur aukist verulega , en hins vegar er auðveldara að fá gott fólk til starfa , sem kemur heimilisfólkinu til góða .
" Sjómaðurinn Sest ekki í helgan stein á næstunn Sigfús Jóhannesson trillukarl og skipstjóri á Nunna EA 87 Skuldirnar eru hræðilegar hjá útgerðinni , " segir Sigfús Jóhannesson , sem gerir út trillu frá Grímsey átta mánuði ársins og er skipsstjóri á Nunna EA 87 hina fjóra .
Hann hefur mestar áhyggjur af gengisþróuninni , sölutregðu erlendis og skertum kvóta , en segir aukinn þorskkvóta þó bót í máli .
Sigfús er fæddur og uppalinn í Grímsey og hefur sótt þaðan sjóinn í hartnær hálfa öld , byrjaði barn að aldri með föður sínum .
Börnin eru flutt á fastalandið og þar festu Sigfús og kona hans nýverið kaup á húsi .
Meiningin var að setjast fljótlega í helgan stein .
" Það verður bið á því , enda ber maður mun minna úr býtum núna .
Ég borga t.d. helmingi meira af myntkörfuláni , sem ég tók í fyrra vegna kaupa á 10 tonna kvóta .
Ég sé ekki fram á að geta selt kvóta á næstunni .
Það er allt stopp .
" Á heimili Sigfúsar er nú oftar fiskur á borðum , enda ódýr kostur fyrir eyjarskeggja , og þau hjónin létu ekki eftir sér ferð til Kanaríeyja í janúar eins og mörg undanfarin ár .
" Svo er ég að reyna að hætta reykja , það er mikill sparnaður í því , " hvíslar Sigfús .
Hann segir sjómenn yfirleitt þokkalega stadda ef útgerðirnar fara ekki á hausinn .
" Maður verður bara að bíta á jaxlinn og halda áfram , reyna að bjarga sér út úr þessu .
" Honum líst vel á aðild Íslands að ESB " .
.
.
ef við þyrftum ekki að láta þá í Brussel eftir stjórnina á auðlindum okkar .
" Háskólaneminn Í strætó og smyr sér nesti Þorsteinn Jónsson lögfræðinemi í Háskóla Íslands Árið 2007 fór Þorsteinn Jónsson , lögfræðinemi á 1. ári í HÍ , til Kína til að læra kínversku .
Fargjaldið og námið fjármagnaði hann með sumarhýrunni , en tók lán fyrir uppihaldinu .
Við aðstæður sem nú ríkja finnst honum fráleitt að hann hefði lagt út í slíkt ævintýri .
" Í uppsveiflunni breyttist gildismat fólks og afstaða þess til veraldlegra gæða .
Mér fannst alltaf skrýtið að fólk skyldi taka lán til að geta keyrt um á dýrum bílum , " segir Þorsteinn , sem lifir á námslánum , býr hjá foreldrum sínum í Árbænum og hefur til afnota bíl sem þeir eiga , en þarf sjálfur að borga bensínið .
" Ég er farinn að taka strætó , nema þegar veðrið er mjög vont , en það er fljótlegri ferðamáti , jafnvel þótt ég þurfi að ganga hálfan kílómetra og bíða í korter á skiptistöð .
Ég kappkosta að lifa af eins litlu og mögulegt er , tími t.d. ekki lengur að fá mér skyndibita heldur kaupi brauð og álegg og smyr sjálfur í hádeginu .
" Þorsteinn segir að það besta sem hann geti gert sé að vera í skóla , sérstaklega í hagnýtu námi eins og lögfræði , enda verði ábyggilega mikil eftirspurn eftir lögfræðingum til starfa í framtíðinni .
Af verkefnum sem komi til þeirra kasta nefnir hann kröfu- og stjórnskipunarrétt .
" Kennslustundirnar eru miklu líflegri núna en fyrir hrunið .
" Þorsteinn er nokkuð bjartsýnn á framtíð þjóðar með yfir þúsund bankamenn á lausu , sem nú geti snúið sér að einhverju gagnlegra en að færa peninga úr einu veski í annað .
Listamaðurinn Hvert samfélag fær það leikhús sem það á skilið Jón Páll Eyjólfsson leikari og leikstjóri Þar sem Jón Páll Eyjólfsson , leikari og leikstjóri , var að eigin sögn utangátta í góðærinu segir hann gildismat sitt ekkert hafa breyst .
Í leiklistinni hafi hann enda iðulega fjallað um tómarúmið sem myndaðist um leið og peningar tóku öll manneskjuleg gildi úr sambandi .
" Maður fór að efast um að það borgaði sig að hafa slík gildi í heiðri , upplifði sig sem leiðinlegan , jafnvel öfundsjúkan í augum annarra og spurningin um hvað manneskjan stæði fyrir varð stöðugt áleitnari , " segir Jón Páll , sem var virkur þátttakandi í mótmælunum á Austurvelli " þar sem Íslendingar jörðuðu ótta sinn gagnvart valdstjórninni , " eins og hann orðar það .
Hann er á því að stjórnmálamenn hafi brugðist , orðið afgreiðslumenn , einnig fjölmiðlarnir , sem sýndu því helst áhuga hvernig jeppa þeir ættu eða hvort þeir væru flinkir að búa til sushi .
" Stjórnmálamenn með hugsjónir var pólitískt " banalt " .
Sá tími er upprunninn að persónulegir hagsmunir þeirra og flokkanna verða að víkja fyrir hag þjóðarinnar .
" Þótt úr minna verði að moða hefur Jón Páll ekki áhyggjur af afkomu fjölskyldu sinnar ; eiginkonu og tveggja ungra dætra .
Sjálfur er hann fastráðinn til eins árs í Borgarleikhúsinu , í fyrsta skipti frá því hann útskrifaðist árið 2000 .
" Við þurfum að búa svo um hnútana að börnin okkar búi í samfélagi þar sem viðlíka atburðir gerast ekki aftur , fá stjórnarskrá sem virkar .
Fyrir mér eru það verðmæti að dætur mínar eru heilsuhraustar og Esjan er aldrei eins , " nefnir Jón Páll sem dæmi um raunveruleg verðmæti .
Ef tekst að beisla orkuna , sem leyst hefur úr læðingi , og þjóðinni tekst að gera nýjan sáttmála við lýðveldið er hann bjartsýnn á að kreppan marki nýtt og betra upphaf .
" Hvert samfélag fær það leikhús , sem það á skilið , " svarar hann spurningunni um tækifærin á þeim vettvangi .
Hann segir áríðandi að leikhúsið spretti upp úr því samfélagi sem það tilheyrir , rannsaki og spyrji í stað þess að taka móralska afstöðu og þá um leið predika og gera út á kreppuna .
