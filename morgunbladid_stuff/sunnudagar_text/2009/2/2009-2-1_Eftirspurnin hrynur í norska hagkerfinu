Eftir Baldur Arnarson baldura@mbl.is Þrátt fyrir olíuauð er útlitið í norskum efnahagsmálum ekki bjart og telur Tor Steig , yfirhagfræðingur samtaka norskra atvinnurekenda ( NHO ) , sem gæta hagsmuna yfir 19.500 fyrirtækja , líkur á að kreppan nú verði sú dýpsta frá lokum síðari heimsstyrjaldarinnar .
Það sem einkum aðgreini þessa kreppu frá þeim fyrri sé sú breyting að efnahagur landsins sé nú bundinn alþjóðahagkerfinu mun traustari böndum og útflutningsiðnaðurinn því viðkvæmari fyrir samdrætti í heimseftirspurninni en áður .
Inntur eftir afstöðu sinni til 20 milljarða norskra króna innspýtingar stjórnvalda í hagkerfið , sem kynnt var á mánudag , segist Steig hafa viljað sjá víðtækari skattalækkanir .
Sú ákvörðun að verja rúmum þremur milljörðum norskra króna í skattaafslátt til handa fyrirtækjum sem skiluðu hagnaði árin 2007 og 2008 , vegna taps á rekstrarárinu 2009 , sé umdeilanleg .
Heppilegra hefði verið að bjóða einnig fyrirtækjum sem voru þá röngum megin við núllið slík fríðindi , enda forgangsatriði að róa öllum árum að því að kreppan dýpki ekki enn frekar .
Þetta markmið réttlæti tímabundna aukningu í hallarekstri á fjárlögum , nú þegar óvissan sé mikil og fyrir liggi að auka þurfi aðgang að lánsfé .
Fyrirtækin bíða átekta Vibeke Hammer Madsen , forstjóri samtaka norskra verslunar- og þjónustuaðila ( HSH ) , segir að á sama tíma og áætlunin feli í sér aukin ríkisútgjöld sé þar ekki nægjanlega komið til móts við þarfir norskra fyrirtækja .
Áætlunin styrki og verji opinber stöðugildi en taki ekki með í reikninginn brýna þörf þjónustugeirans , þangað sem rekja megi 60 prósent þjóðarframleiðslunnar og alls um 1.100 þúsund störf í Noregi .
" Við óskuðum eftir skattalækkunum og aðgerðum til að örva eftirspurnina , sem mælist nú sáralítil .
Norsku heimilin halda fast um budduna og við myndum vilja sjá neysluna aukast til jafns við það sem hún var árin 2005 og 2006 .
Ég undanskil 2007 , því það var einstaklega gott ár í þessu tilliti , " segir Madsen , og bætir því við að um 350.000 manns starfi nú í verslunum í Noregi .
Hún tekur undir með Tor Steig að aukin ríkisumsvif og tilheyrandi fjölgun opinberra starfa vegi upp á móti samdrætti í einkaneyslu nú .
Á atkvæðaveiðum Þá er Madsen sammála honum um það að áætluninni sé ætlað að höfða til kjósendahópa stjórnarflokkanna í stétt verkalýðsins , svo sem sjá megi á áherslunni á framkvæmdir , en um átta mánuðir eru til nú kosninga .
Hún telur afar brýnt að auka aðgang að lánsfé og örva neysluna , ella muni enn fjölga á atvinnuleysisskránni .
Einnig þurfi fjármálakerfið og bankarnir að koma betur til móts við þarfir viðskiptalífsins .
Spurð hvort hún telji líklegt að aðgangur að lánsfé verði aukinn kveðst hún " hóflega bjartsýn " á að svo verði .
Arne Hyttnes , stjórnandi hjá samtökum um 120 sparisjóða í Noregi , er bjartsýnni , en hann telur engu að síður að mjög erfitt sé að leggja fram aðgerðir sem geti vegið upp á móti samdrætti í eftirspurninni erlendis frá .
Hinn 9. febrúar nk. muni stjórnvöld leggja fram áætlun um aðstoð við fjármálageirann , sem sitji nú á rökstólum með stjórnarliðum .
Stjórnin sé í þeirri stöðu að geta ekki lagt fram bitlitla áætlun fjármálalífinu til handa og með það í huga kveðst Hyttnes vongóður um að aðgangur að lánsfé verði aukinn .
ÞEGAR Arne Hyttnes , stjórnandi hjá samtökum norskra sparisjóða , er beðinn um að setja niðursveifluna í Noregi í sögulegt samhengi telur hann að þrátt fyrir að illa ári nú sé ástandið ekki jafn slæmt og það var undir lok níunda áratugarins og í upphafi þess tíunda .
Breytingar á fjármálakerfinu hafi þá aukið aðgengi að lánsfé , keyrt upp fasteignaverð og aukið neyslu almennings .
Verðfall á hlutabréfum árið 1987 hafi komið á slæmum tíma , sem og lækkun á heimsmarkaðsverði á olíu , og hagkerfið því verið illa í stakk búið til að mæta himinháu vaxtastigi .
Afleiðingin hafi verið meira atvinnuleysi og djúpstæðari fjármálavandi en menn standi nú frammi fyrir .
Þá gefi það tilefni til bjartsýni um að betur fari nú að bankarnir sé betur reknir , vextirnir lægri , stefna seðlabankans heppilegri , sem og skattastefnan almennt , en þegar kreppan var sem dýpst fyrir um tveimur áratugum .
