ÞÆR efnahagsþrengingar sem íslensk þjóð gengur nú í gegnum eru ekki náttúruhamfarir þótt sumir reyni að koma þeirri hugsun inn í huga fólks .
Meginorsökin er ekki " efnahagsbóla sem sprakk " , " lausafjárskortur bankanna " , eða " mistök bankastjóra Seðlabankans " .
Þrátt fyrir að þessir þættir allir hafi komið við sögu mega allir vita að hagkerfi Íslands býr við kerfisvanda sem var meginorsök efnahagshrunsins .
Skiptigengi krónunnar féll og þar með stöðugleiki alls hagkerfisins .
Efnahagskreppur hafa gengið yfir öll samfélög og eru því alþjóðlegt fyrirbæri .
Um þetta fyrirbæri hafa því margir hugsað og um það hafa verið ritaðar langar ritgerðir .
Ekki er því úr vegi að gefa gaum að nokkrum kjarnyrtum ummælum valinkunnra manna .
Karl August Fritz Schiller ( 1911 – 1994 ) , sem var viðskiptaráðherra Þýskalands 1966 til 1972 og jafnframt fjármálaráðherra 1971 til 1972 , mun hafa sagt : " Stöðugur gjaldmiðill er vissulega ekki allt , en án stöðugs gjaldmiðils er allt annað einskis virði .
" Skoðum einnig hvað Fritz Leutwyler , fyrrverandi bankastjóri seðlabankans í Svisslandi , hefur að segja um verðbólgu : " Verðbólga hefur þá sérstöðu að vera mikilvirkasta tæki hinna fáu ríku til að verða ríkari og hinna mörgu fátæku til að verða fátækari .
" Þeir sem hafa sömu afstöðu til efnahagslegra kollsteypa og þeir erlendu menn sem að framan greinir , ættu að kynna sér hvaða möguleikar eru til að forðast slíkt .
Lausnin er fólgin í að leggja niður Seðlabanka Íslands og taka upp þveröfuga stefnu við peningastefnu hans .
Slík stefna er útfærð undir stjórn myntráðs og ef rétt er að málum staðið , er 100% öruggt að efnahagslegur stöðugleiki næst .
Þeir sem leggja trúnað á þessar fullyrðingar mínar vilja eðlilega vita orsakir þess að seðlabanki og myntráð eru að flestu leyti andstæðir pólar .
Eftirfarandi eru nokkrar þeirra spurninga sem koma við sögu .
Hver er munurinn á fljótandi gengi ( floating exchange rate ) og tylltu gengi ( pegged exchange rate ) , sem eru aðferðir seðlabanka og hinsvegar föstu gengi ( fixed exchange rate ) sem er aðferð myntráðs ? Hvers vegna skiptir máli , að gjaldmiðill lands hafi 100% bakstuðning af erlendum gjaldeyri ? Hver er munurinn á torgreindri peningastefnu seðlabanka og reglu-bundinni peningastefnu myntráðs ? Seðlabankar segjast hafa efnahagslegan stöðugleika að markmiði .
Raunveruleikinn er sá að oftar en ekki hella þeir olíu á eldinn .
Til að halda gengi gjaldmiðilsins stöðugu hefur Seðlabankinn tvær meginaðferðir .
Annars vegar er genginu tyllt við myntkörfu eða sterkan gjaldmiðil og gefin fögur fyrirheit um að það sé nú fast .
Hin leiðin er að láta gengið fljóta og trúa blint á að gjaldeyrismarkaður finni hið eina rétta gengi á hverjum tíma .
Báðar aðferðir seðlabankanna eru gagnslausar þótt þær séu hættulausar þegar efnahagsumhverfið er rólegt .
Um leið og eitthvað reynir á gjaldmiðilinn bregðast báðar aðferðir .
Í raun eru báðar aðferðir flotgengi og eini munur þeirra er það útlit sem fall-ferill krónunnar hefur .
Á að láta fegurðarskyn ráða vali peningastefnunnar ? Peningar í umferð eru ávísun á gjaldeyrisforða þess sem er útgefandi gjaldmiðilsins .
Handhafar peninganna hafa veitt útgefandanum vaxtalaust lán .
Gjaldeyrisforðinn er baktrygging gjaldmiðilsins og mikilvægt að sú baktrygging sé 100% , að öðrum kosti er gjaldmiðillinn of hátt skráður og hlýtur að lækka fljótlega .
Með öðrum orðum , gengisfall stafar af eyðslu umfram tekjur , sem leiðir til neikvæðrar eignastöðu landsins .
Gjaldeyririnn er hin raunverulega eign , ekki óljós loforð yfirvalda eða tilvísun í auðlindir í landinu .
Vilji menn í alvöru skapa stöðugleika í hagkerfi er myntráð eina lausnin .
Myntráð starfar eftir föstum ósveigjanlegum reglum sem tryggja stöðugt og fast gengi gjaldmiðilsins .
Viðfangsefni myntráðs er að gefa út gjaldmiðil landsins , til dæmis íslenskan dollara ( ISD ) og varðveita stoð-mynt ( anchor currency ) , sem í okkar tilfelli er eðlilegt að sé US-dollar ( USD ) .
Best er að hafa skiptihlutfallið 1 ISD = 1 USD , því að þannig verða öll viðskipti með báða gjaldmiðlana auðveld innanlands .
Helsta ástæða þess að seðlabankar njóta ekki trausts , er sú að þeir fylgja svonefndri torgreindri peningastefnu ( discretionary monetary policy ) .
Í samræmi við þessa stefnu líta seðlabankar svo á að það sé þeirra einkamál hvernig fjármálum þjóðarinnar er hagað .
Öðrum kemur það hreinlega ekki við hvað seðlabankinn er að sýsla og það þykir kostur á þeim bæ að koma almenningi á óvart .
Myntráð fylgja hins vegar stefnu sem nefnd er reglubundin peningastefna ( rule-bound monetary policy ) .
Einkenni þessarar stefnu er að allar reglur varðandi gjaldmiðilinn liggja fyrir og eru auðskiljanlegar .
Viðskiptalífið ákveður til dæmis peningamagn í umferð og vaxtastigið ákveðst af vaxtastigi á myntsvæði stoðmyntarinnar .
Við að halda genginu föstu hættir gengisfall að bæta í verðbólguna og jafnframt stöðvast eignabruninn .
Lánskjaravísitala verður óþörf því að gjaldmiðillinn sjálfur tekur við af vísitölunni sem verðmætatrygging .
Loftur Altice Þorsteinsson , verkfræðingur og vísindakennari .
