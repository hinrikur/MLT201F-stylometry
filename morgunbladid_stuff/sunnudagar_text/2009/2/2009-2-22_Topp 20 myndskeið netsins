FYRIR þá er hafa lítinn tíma á hverjum degi til þess að róta eftir einhverju gómsætu í þeim botnlausa dótakassa er netið veitir aðgang að er Viral Video Chart þægileg stoppistöð .
Ávísun á snögga skemmtun fyrir þá er sætta sig við að fá aðeins nokkrar teskeiðar af rjóma þeirra myndskeiða er renna manna á milli á netinu á degi hverjum .
Viralvideochart.com safnar nefnilega öllum vinsældalistum helstu myndskeiðasíðna netsins og sameinar í einn .
Síðan er uppfærð á hverjum degi , þannig að topp 100-listinn tekur stöðugum breytingum frá degi til dags eftir síbreytilegum upplýsingum síðna á borð við YouTube , DailyMotion , MySpace eða Metacafe .
Notandinn getur svo valið um nokkra flokka , og fengið vinsældalista dagsins flokkaða eftir því hvort myndbandið er auglýsing , tónlistarmyndband , skondin heimastikla eða helstu atriði íþróttaviðburða .
Einnig er hægt að sjá vinsælustu myndbönd síðustu viku , mánaðar eða árs .
Eins og hlaupabóla ! Notandanum eru veittar upplýsingar af ýmsum toga um myndskeiðin , um áhrifamikil blogg er myndböndin birtast á og áhorf þeirra frá degi til dags .
Síðan birtist línurit er sýnir auknar eða minnkandi vinsældir myndbandsins síðustu þrjátíu daga .
Loks er gefin einnar setningar umsögn þar sem kemur fram hversu vinsælt myndbandið er þá stundina .
Vinsælustu myndskeiðin fá umsögnina ; " spreading across the interweb like Wildfire ! " ( óbein þýðing : smitast hraðar á milli manna á netinu en hlaupabóla í leikskóla ! ) .
Hægt er að gera leit að eldri myndböndum og er listinn botnlaus .
Þá fær notandinn áhugaverðar upplýsingar um tiltekið myndband .
Þegar myndband lagsins " Allt fyrir ástina " er skoðað er það merkt með orðunum " this video was popular once , but it ' s pretty old news now " ( óbein þýðing : veistu ekki hver þetta var ? ) .
Þessu fylgja þær upplýsingar að myndbandið hafi verið sótt 226.243 sinnum , að það hafi verið birt á 23 áhrifamiklum bloggsíðum ( með lista yfir hverjar þær eru ) og að það hafi verið " uppgötvað " á netinu 13. júlí 2007 .
Þannig geta t.d. áhugasamir leikmenn ( blaða- , auglýsinga- eða tónlistarfólk og þess háttar ) fylgst gaumgæfilega með því hvort almenn vitund á hinu og þessu sé að aukast eða minnka .
En skemmtanagildið felst þó auðvitað ekki í slíkum línuritum eða notandaupplýsingum , heldur myndböndunum sjálfum .
Ef eitthvert myndband þeytist á milli síðna á netinu eru yfirvofandi líkur á því að það endi á vinsældalista Viral Video Chart , svo fremi sem það er ekki klámkyns eða auðmóðgandi .
Þetta er því bæði þægileg leið til þess að sjá toppinn á ísjakanum þegar kemur að eftirliti með straumum og stefnum poppmenningar heims eða bara til þess að sjá grátbrosleg myndbönd .
biggi@mbl.is 