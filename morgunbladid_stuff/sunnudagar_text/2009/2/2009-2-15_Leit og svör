10. Það er misjafnt hvernig dagarnir heilsa og kveðja .
Stundum getur nætursvefninn verið óvær .
Það fylgdu manni áhyggjur í svefninn eða sviði vegna mistaka .
Stundum þungi sorgar og saknaðar .
Stundum er ekkert skýjarof að sjá , þegar litið er til lofts í skímu nýs morguns .
Það getur borið margan skugga yfir veginn .
En það er aldrei árangurslaust að vilja opna sig fyrir guðsljósinu , fyrir þeirri dagsbirtu og morgunandvara , sem fylgir Jesú Kristi , orði hans og anda .
Nýr morgunn er ævintýri .
Það má láta eftir sér að spyrja , hvort jörðin okkar sé ekki það barn , sem er alltaf að segja við mömmu sína , sólina : Aftur ! Hinn skopvísi trúmaður , G.K .
Chesterton , var einhvern tíma að gamna sér og öðrum við þessa hugmynd .
Margir hafa fyrr og síðar lifað það morgunskin hið innra með sér fyrir áhrif frá Kristi , að þeim var auðvelt og eðlilegt að láta huga sinn bregða á leik .
Það eru strengir í mannssálinni , sem eru næmir á þann grunntón gleðinnar , sem sköpunarverkið er fætt af og lýtur .
Næmi á þann tón gerir engan ónæman á mishljómana í lífinu , dimmu , fölsku stefin , hvásið , seiðinn , urrið úr myrkrinu .
Því er alveg öfugt farið .
En frumtóninn , hið sigrandi grunnstef , gefur hann , sem öllum öðrum framar var " harmkvælamaður og kunnugur þjáningum , " en segir í sinni ómótstæðilegu hógværð : " Verið glöð , fagnið " , þú átt fögnuðinn minn , friðinn minn , sigurinn minn .
Ef þú vilt þiggja .
Þetta lofa ég sólinni hans að segja við mig hverju sinni , sem hún heilsar eða kveður .
Í einum sálmi Biblíunnar , nr. 19 , er morgunsólinni líkt við brúðguma , sem kemur hýr og endurnærður út úr svefnhúsi sínu og " hlakkar sem hetja " til skeiðsins , sem hann á framundan .
Höfundur þessa ljóðs hefur skynjað og þegið glaða kveðju frá skapara sínum , þegar hann vaknaði að morgni .
Íslenskur alþýðumaður , sem ég veit ekki hvað hét , kvað þetta á fögrum sumardegi : Í dag er auðsén , Drottinn minn , dýrð þín gæskuríka , maður heyrir málróm þinn , maður sér þig líka .
Þessi vísa barst víða og varð mörgum munntöm og kær .
Jörðin heilsar sólinni sinni með sömu gleði á hverjum morgni .
Það er auðfundið .
En er ekki líka sólin blessuð það barn , sem brosir ekki bara við jörðinni sinni og þér og mér , heldur fyrst og fremst við þeim augum , sem vaka í öllum sólum ? Þær eru allar geislar úr þeim augum eða leiftur frá því orði , sem er upphaf allrar sköpunar , grunnur og líf allrar tilveru : Verði ljós ! Guð sá að ljósið var gott .
Svo er skrifað .
Ljósið var endurskin af brosi hans .
Hann brosti áfram og sagði : " Aftur ! " Og aftur leiftruðu ljósin öll .
Og enn og aftur til þessa dags .
Þegar þú fæddist forðum var Guð að kalla fram enn eitt tilbrigði eða atriði í því ævintýri , sem hófst með fyrstu morgunkveðju hans : Verði ljós ! Hann er að minna mig og þig á þetta , þegar hann gefur nýjan morgun .
Það er gott og mikilvægt að gefa sér tóm til þess að hlusta eftir morgunkveðju hans og finna hana í skini rísandi dags .
Geri maður það verður auðveldara að heyra til hans og sjá til hans , þegar húmar að .
Og í skuggum dimmra og þungbúinna daga .
Ljósið þitt lýsi mér lifandi Jesús minn .
( H.P .
) Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
