RÍKISSTJÓRNIN hefur gefið það fyrirheit að lög verði sett um skipan og verkefni stjórnlagaþings .
Einnig verði gerðar breytingar á stjórnarskrá sem lúta að auðlindum í þjóðareign ; þjóðaratkvæðagreiðslum og aðferð við breytingar á stjórnarskrá .
Í þessu skyni var nýlega skipaður sérstakur ráðgjafahópur undir forystu Bjargar Thorarensen , prófessors og forseta lagadeildar HÍ .
Í frétt frá forsætisráðuneytinu segir að hópnum sé ætlað " að hefja undirbúning lagasetningar varðandi stjórnlagaþing eftir komandi alþingiskosningar og móta tillögur um nauðsynlega lagasetningu og eftir atvikum setningu bráðabirgðaákvæðis í stjórnarskrá " .
Þúsundir undirskrifta Eins og margir muna var fyrir skömmu efnt til undirskriftarsöfnunar á vefsíðunni www.nyttlydveldi.is þar sem skorað er á stjórnvöld að greiða fyrir lýðræðisumbótum í landinu með stjórnlagaþingi og stofnun nýs lýðveldis .
Að framtakinu standa Íslendingar sem telja brýnt að hefjast nú þegar handa við að endurreisa traust í þjóðfélaginu og efla virðingu fyrir reglum lýðræðis og grundvallarstofnunum samfélagsins .
Fjölmiðlar hafa sumir hverjir ruglað þessum hópi saman við annan hóp sem kennir sig við " lýðveldisbyltingu " og hyggur á framboð eftir því sem fregnir herma .
Því er vert að árétta að við sem stöndum að áskorun um stjórnlagaþing á vefsíðunni www.nyttlydveldi.is erum ekki stjórnmálafl .
Þvert á móti er hópurinn óháður öllum stjórnmálaframboðum og hagsmunaöflum .
Krafan um stjórnlagaþing á sér sterkan hljómgrunn meðal almennings .
Á fyrstu fimm dögunum söfnuðust ríflega sex þúsund undirskriftir .
En það er jafn ljóst að almenningur vill gefa ríkisstjórninni tækifæri til þess að efna fyrirheit sín því daginn sem hin nýja stjórn tilkynnti áform sín að setja lög um stjórnlagaþing , hægði mjög á undirskriftunum .
Hvað verður um efndirnar ? Nú , tæpum tveim vikum síðar , er útlit fyrir að töf geti orðið á efndum þessa fyrirheits um stjórnlagaþingið .
Orðalag erindisbréfsins til ráðgjafahópsins er dræmt – fulldræmt að mati okkar sem stöndum að áskoruninni .
Enda hafa fjölmiðlar litla áherslu lagt á stjórnlagaþingið sem verkefni ráðgjafahópsins .
Því heyrist einnig fleygt milli flokka að e.t.v. sé best að þetta bíði betri tíma , málið sé " flókið í framkvæmd " og lítið ráðrúm nú til að tryggja að hagsmunaaðilar láti ekki til skara skríða við framboð á þingið .
Hér kveður við gamalkunnan úrtölutón .
En þeir sem skipa úrtölukórinn lesa hinsvegar ekki rétt í þjóðarsálina .
Fólkið í landinu þráir nýtt upphaf og nýjar leikreglur ásamt endurreisn þeirra gilda sem þjóðin hefur um aldir lagt rækt við .
Þar er um að ræða gildi á borð við heiðarleika , samvinnu , ábyrgð og jöfnuð .
Síðustu daga höfum við orði vitni að ómálefnalegum illdeilum og rifrildi þingmanna um fánýta hluti í sölum Alþingis þar sem meiru virðist skipta að koma höggi á pólitíska andstæðinga en bjarga landinu .
Þær uppákomur eru sorglegt dæmi um það hversu lítið menn hafa lært , þrátt fyrir allt .
Við þurfum nýtt upphaf ! Hafi einhverntíma verið ástæða til þess að veita okkar litlu þjóð lausn frá hryllingi gærdagsins með nýrri leiðarstjörnu – þá er það nú .
Því er það er einlæg von mín og þeirra sjö þúsund einstaklinga sem lagt hafa nafn sitt við kröfuna um stjórnlagaþing að ráðgjafahópurinn nýstofnaði taki alvarlega áskorunina um stjórnlagaþingið – nýjan þjóðfund .
Að nefndin svari kallinu .
Þeir sem styðja kröfuna en hafa beðið átekta með að rita nafn sitt á undirskriftalistann ættu ekki að bíða lengur .
Stefnt er að því að afhenda undirskriftirnar 6. eða 7. mars og þá skiptir máli að þær séu sannfærandi margar .
Stjórnvöld verða að skilja að þjóðinni sé alvara .
Krafan um boðun stjórnlagaþings er brýnni nú en nokkru sinni .
Höfundur stendur að áskorun um stjórnlagaþing á vefsíðunni www.nyttlydveldi.is 