Eftir Þorbjörn Þórðarson thorbjorn@mbl.is Í SKÝRSLUTÖKUM hjá lögreglu neitaði Karl Georg Sigurbjörnsson hæstaréttarlögmaður , sem hefur verið ákærður fyrir fjársvik , að gefa upp hver væri umboðsmaður á Íslandi fyrir svissneska aflandsfélagið A Holding .
Hann vísaði á umboðsmann í Sviss og gaf ekki upp nöfn raunverulegra eigenda .
A Holding var stýrt frá Lúxemborg .
Eigandinn er Baugur Group og forsvarsmaður er Stefán H. Hilmarsson , fjármálastjóri Baugs .
Karl Georg hefur verið ákærður fyrir fjársvik með því að hafa styrkt og hagnýtt sér ranga hugmynd stofnfjáreigenda í Sparisjóði Hafnarfjarðar [ SPH ] um raunverulegt verðmæti stofnfjárhluta í sparisjóðnum .
Þeir fimm stofnfjáreigendur sem kærðu fóru á mis við 200 milljónir króna , þ.e 40 milljónir hver .
Stofnfjáreigendurnir gengu frá sölu bréfa sinna á lögmannsstofunni Lögmönnum Laugardal hinn 10. febrúar 2006 .
Karl Georg hafði svo milligöngu um sölu bréfanna þremur dögum síðar á nær tvöföldu verði .
A Holding keypti mikið magn stofnfjárbréfa , fyrir alls 1,5 milljarða króna samtals , á 25 milljónir króna fyrir hvern hlut og seldi svo aftur til tengdra aðila fyrir 45 milljónir á hlut .
Í skýrslutökum hjá lögreglu sagðist Pálmi Haraldsson , framkvæmdastjóri Fons og einn kaupenda stofnfjárbréfanna , ekki muna hver umboðsmaðurinn væri en í skýrslutökum í Héraðsdómi Reykjavíkur á fimmtudag , þegar seinni hluti aðalmeðferðar í máli Karls Georgs fór fram , rifjaðist það upp fyrir honum og sagði Pálmi að Stefán Hilmarsson hefði komið að máli við sig og boðið sér stofnfjárhluti til kaups .
Aðeins að vinna lögmannsstörf Karl Georg sagði fyrir dómi að hann hefði aðeins verið að vinna lögmannsstörf fyrir A Holding .
Vitnisburður annarra stofnfjáreigenda virðist styrkja þá skoðun .
Ekki hafi verið samið um verð við Karl Georg .
Í skýrslutökum fyrir dómi báru stofnfjáreigendur að Páll Pálsson , fyrrverandi stjórnarformaður Sparisjóðs Hafnarfjarðar , hefði bent á Karl ef áhugi væri fyrir því að selja bréfin og var kaupverðið , 25 milljónir króna á hlut , nefnt í því sambandi .
Sparisjóður vélstjóra [ SPV ] og Sparisjóður Hafnarfjarðar sameinuðust formlega 1. desember 2006 og mynduðu í kjölfarið Byr , en viðræður um sameiningu hófust í apríl 2006 .
Áætlun um kaup stofnfjárbréfa í SPH í maí 2005 , þegar aðilar tengdir Baugi keyptu stofnfjárbréf , virðist hafa miða að því að tryggja eignarhald þeirra yfir SPH en verðmæti sjóðsins margfaldaðist við samrunann við SPV .
Á þessum tíma virðist sem hópur manna í bankaheiminum hafi búið yfir upplýsingum um að sameining sparisjóðanna væri á döfinni og aðstöðumunurinn því augljós .
Nokkrar umræður höfðu þó átt sér stað á þessum árum um samruna sparisjóða almennt .
Magnús Ármann , sem er stærsti stofnfjáreigandi Byrs í dag í gegnum eignarhaldsfélagið Imon ehf. , gaf skýrslu fyrir dómi á fimmtudaginn símleiðis og sagði að ástæða kaupa sinna á stofnfjárhlutum væri að fyrir hefði legið " viðskiptaplan " um sameiningu sparisjóða og því hefði sér fundist þetta gott kauptækifæri .
Hann keypti í júní 2005 fyrir 45 milljónir króna á hlut , tíu mánuðum áður en grunlausir stofnfjáreigendur seldu sína hluti á lögmannsstofu Karls Georgs á 25 milljónir króna á hlut .
" Þessi viðskipti eru dæmigerð fyrir það siðferði sem viðgekkst í íslensku viðskiptalífi , " segir Helgi Magnús Gunnarsson saksóknari .
Magnús Ármann sagði að 45 milljónir króna á hlut hefði virst gott verð .
Sem kom svo á daginn því verðmæti stofnfjárhlutanna margfaldaðist við sameiningu sparisjóðanna .
Stofnfjáreigendur í Sparisjóði Hafnarfjarðar [ SPH ] voru upprunalega ábyrgðarmenn sjóðsins í sameign .
Ný lög voru sett um fjármálafyrirtæki árið 2002 og í þeim er gert ráð fyrir framsali stofnfjárhluta .
Nokkru áður hafði þó legið fyrir álit lagaprófessors sem fól í sér að bann við framsali væri andstætt eignaréttarákvæðum stjórnarskrárinnar .
Grænt ljós var gefið á framsal og þar með var kominn verðmiði á hlutina .
Stofnfjáreigendur , sem margir höfðu komið að SPH í tengslum við bæjarstjórnarsetu sína , áttu skyndilega hlut sem metinn var á fleiri milljónir króna .
Hallarbylting varð í Sparisjóði Hafnarfjarðar í apríl 2005 þegar fimm stofnfjáreigendur buðu sig fram gegn sitjandi stjórn og sigruðu á aðalfundi .
Páll Pálsson varð nýr stjórnarformaður .
Í kjölfar samruna SPH og Sparisjóðs vélstjóra margfaldaðist verðmæti stofnfjárhlutanna .
Á síðasta ári komst Samkeppniseftirlitið að þeirri niðurstöðu að þar sem þorri hlutafjár í Byr og Glitni væri í eigu sama fyrirtækjahóps og vegna þeirra tengsla sem fyrirfyndust innan þessa hóps þyrftu félögin að tilkynna samruna Byrs og Glitnis , þ.e. eigendur þeirra væru í reynd þeir sömu .
Meðal annars var um að ræða eignarhaldsfélög tengd Jóni Ásgeiri Jóhannessyni , Þorsteini M. Jónssyni , Hannesi Smárasyni og Magnúsi Ármann .
Þessi ákvörðun Samkeppniseftirlitsins var kærð til áfrýjunarnefndar samkeppnismála sem felldi hana úr gildi þar sem annmarki á meðferð Samkeppniseftirlitsins væri svo " verulegur að úr honum verði ekki bætt við meðferð málsins hjá áfrýjunarnefnd samkeppnismála " , svo vitnað sé í úrskurðinn .
Þess ber að geta að það var einmitt Glitnir sem fjármagnaði stofnfjáraukninguna umdeildu í Byr í desember 2007 sem var forsenda þeirrar ákvörðunar sem tekin var í apríl 2008 um útgreiðslu arðs til stofnfjáreigenda upp á 13,5 milljarða króna .
Greiddu sér 13,5 milljarða í arð Í apríl 2008 var tekin ákvörðun um að greiða 13,5 milljarða króna út í arð til stofnfjáreigenda Byrs .
Arðurinn var greiddur út í ágúst 2008 .
Í desember 2007 varð stofnfjáraukning hjá Byr upp á 26,2 milljarða króna .
Þá var stofnfjáreigendum boðið að auka hlut sinn og Glitnir fjármagnaði aukninguna .
Aðspurður hvers vegna stofnfjáreigendur hafi sett 26,2 milljarða inn í Byr og ákveðið síðan nokkrum mánuðum síðar að taka 13,5 milljarða út segir Jón Þorsteinn Jónsson , stjórnarformaður Byrs : " Við vildum bara auka stofnfé .
2007 var besta rekstrarár sparisjóðsins í sögunni .
" Þess ber að geta að arður er aldrei greiddur út nema félög skili hagnaði .
Hagnaður af rekstri Byrs á árinu 2007 var 7,9 milljarðar króna samkvæmt samstæðuársreikningi ársins 2007 .
Því var greidd út 5,6 milljörðum hærri arðgreiðsla til stofnfjáreigenda en sem nam hagnaði þess árs .
Arðgreiðslan var greidd úr svokölluðum varasjóði , sem allt þar til á síðasta ári var haldið sérstaklega til haga í bókhaldi sparisjóðanna og ekki talin eign stofnfjáreigenda .
Fráleitt og vekti eftirtekt Lög reisa sérstakar skorður við því að arður sé greiddur af eigin fé sparisjóða .
" Með því að auka stofnfé rétt fyrir árslok geta þeir greitt sér arð sem nemur þessari fjárhæð [ 13,5 ma.kr .
] .
Þetta var leiðin , að taka lán og setja það inn í stofnfé og taka það aftur til baka að stórum hluta með arðgreiðslu , " segir Gunnar Axel Axelsson viðskiptafræðingur .
Arðgreiðslur eru alltaf greiddar af nafnvirði hlutafjár eða stofnfjár .
Stofnfé Byrs í byrjun árs 2007 var 231,3 milljónir króna .
" Þegar nafnvirði stofnfjár er mjög lágt og menn ætla að greiða sér 13,5 milljarða í arð þá gefur það augaleið að arðgreiðslan kemur til með að reiknast mörg þúsund prósent , sem er fráleitt og myndi vekja mikla eftirtekt og gagnrýni , " segir Gunnar Axel .
Arður sé greiddur sem hlutfall af stofnfé en í þessu tilfelli komi greiðslan út úr varasjóðnum , sem var uppistaðan í eigin fé sjóðsins .
" Eftir situr stofnfé upp á 27 milljarða .
Eign í stofnfé gefur ekki beina eign í varasjóði .
Þannig að þeir hliðruðu til hlutföllum eiginfjár .
Nú standa þeir eftir með 13,5 milljarða í arð og eiga einnig 27 milljarða af stofnfé með skýran lagalegan eignarrétt , " segir Gunnar Axel .
