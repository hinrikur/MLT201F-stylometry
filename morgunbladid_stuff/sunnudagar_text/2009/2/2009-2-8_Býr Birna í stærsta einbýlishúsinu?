Eftir Pétur Blöndal pebl@mbl.is BIRNA Sverrisdóttir flutti inn í íbúð á fyrstu hæð í sjö hæða blokk í Grindavík í miklum flýti á Þorláksmessu árið 2007 .
Hún hefur haft blokkina út af fyrir sig síðan þá og segir að það væsi ekkert um sig , þó að vissulega hefði hún viljað sjá lóðina klárast í kringum húsið – aðkoman sé leiðinleg .
" En ég er með fullt af geymslum og nýti mér þær í staðinn ! " Hún heldur sér í þjálfun með því að hlaupa með Palla , hundinum sínum , upp og niður stiga hússins , og segist alveg laus við alla taugaveiklun og móðursýki .
" Ég segi það ekki , að þegar ég vaknaði við jarðskjálftana í fyrra leit ég upp og hugsaði : " Jæja , er ég að fá sjö hæðir ofan á mig ? " " Ekki verður af því að reist verði bílageymsla , eins og til stóð , og enn hefur ekki verið sett upp dyrabjöllukerfi í blokkinni .
" Mér var gefin þráðlaus dyrabjalla fyrir jólin , " segir hún .
" En ég er svo lánsöm að ég geng beint inn í mína íbúð úr ganginum við útidyrnar .
Og ég er hálfgerður vaktmaður , ef ég heyri þrusk , þá athuga ég hvað er á seyði .
Það versta er kannski það , að hér eru ekki komin nein útidyraljós , þannig að þetta er eins og myrkrahellir þegar ég kem heim á kvöldin .
En ég hef meiri áhyggjur af fólki sem ætlar að heimsækja mig en sjálfri mér .
" Og sagan um Birnu og blokkina er farin að berast um Suðurnesin .
" Þegar ég fór nýlega til Keflavíkur og rétti fram kreditkortið leit afgreiðslumaðurinn á mig og sagði : " Já , svo þú ert Birna í blokkinni ! " Birna segir frá lífinu í " blokkinni sinni " í Morgunblaðinu í dag , árunum í Ástralíu , veikindum og fráfalli eiginmanns síns , börnunum og barnabörnunum .
Birna í blokkinni | 18 Í hnotskurn » Birna er ekki sú eina sem býr ein í blokk á Íslandi .
Hinn 88 ára Kristján Eiríksson býr einn í blokkum við Suðurlandsbraut í Reykjavík .
» Kristján , sem flutti inn í mars í fyrra , átti nokkra nágranna í fyrstu en þeir fluttust burt .
» Þrjár blokkir , sem áttu að þjónusta eldri borgara , standa tómar – fyrir utan heimili Kristjáns .
