Guðmundur Guðnason gekk út úr Háskólanum í Reykjavík á dögunum með BS-próf í tölvunarfræði upp á vasann .
Það væri svo sem ekki í frásögur færandi nema fyrir þær sakir að hann skráði sig í fyrsta áfangann sem metinn var til lokaprófs árið 1989 .
Það liðu sumsé tuttugu ár frá því hann hóf námið þangað til hann lauk því .
Eftir Orra Pál Ormarsson orri@mbl.is Freistandi er að geta sér þess til að Guðmundi Guðnasyni hafi þótt tölvunarfræðinámið svona afbrigðilega skemmtilegt að hann hafi ekki getað slitið sig frá því í heila tvo áratugi eða þá að hann sé einfaldlega svona seinlátur námsmaður .
Hvorug tilgátan er rétt .
Guðmundur hlær þegar þetta er borið undir hann .
" Líklega væri sagan betri hefði ég setið allan þennan tíma á skólabekk en svo er ekki .
Ég lauk BS-prófinu með mörgum og löngum hléum , " upplýsir hann .
Ekki skal fullyrt að hér sé um Íslandsmet að ræða en það er sannarlega ekki á hverjum degi sem menn ljúka námi svo löngu eftir að þeir hófu það .
Guðmundur lauk stúdentsprófi frá Verzlunarskóla Íslands árið 1989 .
Eins og gengur hafði hann ekki mótaðar hugmyndir um framtíðina við þau tímamót en skráði sig um haustið í kerfisfræði í Tölvuháskóla Verzlunarskóla Íslands ( TVÍ ) sem þá var að slíta barnsskónum .
" Þetta var aðgengilegt nám með tengsl við atvinnulífið og ég taldi að það gæti nýst mér vel .
Þetta var þriggja anna nám og ég leit mun frekar á það sem upphaf en endastöð , " segir hann en nokkrir félagar hans úr Verzló fóru með honum í námið .
Þvældist um heiminn Við útskrift í janúar 1991 bauðst Guðmundi vinna við forritun hjá Verk- og kerfisfræðistofunni .
" Þar lærði ég heilmargt .
" Eftir nokkra hríð hjá VKS fór ferðabaktertían að grasséra í Guðmundi og þvældist hann um heiminn í sjö mánuði ásamt félaga sínum .
Við heimkomuna árið 1993 réðst hann til starfa hjá Bifreiðaskoðun Íslands , þar sem hann hafði umsjón með tölvukerfinu .
Um líkt leyti kynntist hann eiginkonu sinni , Ölmu Maríu Rögnvaldsdóttur .
Þau eiga tvö börn í dag , sex og tíu ára .
Á næstu árum luku félagar Guðmundar hver af öðrum BS-prófi í tölvunarfræði en sjálfur lét hann frekara nám liggja milli hluta .
Nam að vísu heimspeki við Háskóla Íslands í einn vetur en segir það meira hafa verið til gamans gert .
" Heimspekin er gamalt áhugamál og ég ætlaði aldrei að ljúka neinni gráðu í þeim fræðum .
" Þegar Guðmundur komst að því að annirnar þrjár úr TVÍ myndu nýtast í BS-námi í Viðskiptaháskólanum í Reykjavík ( nú Háskólanum í Reykjavík ) , fór hann hins vegar að hugsa málið fyrir alvöru .
Hann sótti meira að segja um námið árið 1998 en þegar á hólminn var komið hafði hann ekki tök á því að stunda það .
" Það kom aldrei til álita að gera þetta öðruvísi en með fullri vinnu og því þurftu aðstæður að vera betri en á þessum tíma , " segir hann .
Byrjaði að tína inn einingar Árið 2001 lét hann loksins slag standa , tíu árum eftir brautskráningu frá TVÍ .
" Ég byrjaði að tína inn einingar í rólegheitunum , sótti kannski tvö námskeið á önn .
Þetta gekk hægt en hélt mér við efnið .
" Guðmundur hóf störf hjá TM Software árið 1999 og árið 2004 bauðst honum starf hjá fyrirtækinu í Hollandi , þar sem hann var í hálft annað ár .
Á þeim tíma lá námið niðri .
Við heimkomuna stofnaði hann sitt eigið fyrirtæki en árið 2006 gekk hann til liðs við fyrirtækið Rue de Net sem sérhæfir sig í veflausnum fyrir viðskiptakerfi .
Í dag er hann einn eigenda þess .
Guðmundur hélt áfram að safna einingum í spekt en á lokasprettinum herti hann róðurinn , bætti við sig námskeiðum á veturna og tók sumarnámskeið .
Í haust var hann loks búinn að ljúka tilskildum einingafjölda og brautskráðist nú í janúar .
Þess má geta að lokaverkefnið sem hann vann í kerfisfræðinni veturinn 1990-91 var svo viðamikið að það þótti uppfylla skilyrði um lokaverkefni í tölvunarfræðináminu átján árum síðar .
Það hlýtur að vera einsdæmi að námsmaður ljúki lokaverkefni átján árum áður en hann útskrifast .
Guðmundur segir starfsreynsluna hafa komið að góðum notum við námið og oft hafi honum frekar liðið eins og kennara en nemanda , einkum í grunnkúrsum þar sem flestir nemendur eru nýlega brautskráðir úr framhaldsskóla .
" Það var mjög skemmtilegt .
" Sveigjanlegur skóli Fáar greinar sem kenndar eru á háskólastigi hafa tekið meiri breytingum á undanförnum tuttugu árum en tölvunarfræðin en það hjálpaði Guðmundi að hann starfaði allan tímann í faginu og fylgdist fyrir vikið grannt með allri þróun .
Víða fyrnast einingar eftir ákveðinn tíma í háskólum en Guðmundur segir Háskólann í Reykjavík hafa verið sveigjanlegan á alla lund .
Í hans tilviki kom sér líka vel að hafa starfað svo lengi innan fagsins .
" Hefði ég unnið við eitthvað allt annað hefði málið örugglega verið flóknara .
" Guðmundur segir þennan langa námsferil bæði hafa kosti og galla .
" Kostirnir eru þeir að maður heldur sér ferskum , er í góðum tengslum við háskólasamfélagið og vel upplýstur um það nýjasta í faginu .
Stærsti gallinn er hins vegar sá að vegna þess að ég fór aldrei niður fyrir 100% vinnu bitnaði þetta óhjákvæmilega á fjölskyldunni .
Ég varð oft að velja á milli hennar og námsins .
Það var ekki auðvelt .
Fyrir vikið mæli ég ekki sérstaklega með því að menn fari þessa leið .
" Guðmundur segir BS-prófið í raun ekki skipta neinu máli fyrir sín daglegu störf .
Hann fæst við sömu verkefni og áður og ekki hafa blessuð launin hækkað .
" Þetta var meira til gamans gert og svo er auðvitað nauðsynlegt að hafa BS-gráðuna ætli maður síðar meir í masterinn .
Ég hef engin áform um frekara nám núna en hver veit nema ég eigi eftir dunda mér við masterinn næstu tuttugu árin , " segir hann hlæjandi .
