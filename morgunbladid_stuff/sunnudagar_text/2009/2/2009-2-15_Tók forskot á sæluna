" ÞESSI afmælisdagur verður nú líklega með þeim rólegri .
Ég skellti í nokkrar kökur og mínum nánustu ættingjum er boðið að gæða sér á kræsingunum á heimili mínu , " segir Sigurður Aðalsteinn Þorgeirsson nemi í tækniteiknun sem heldur upp á 27. afmælisdag sinn í dag .
Sigurður Aðalsteinn segist nokkuð liðtækur þegar kemur að kökugerð en á þó von á að njóta liðsinnis konu sinnar þegar kemur að fínni þáttum bakstursins .
Sigurður Aðalsteinn tók að vísu forskot á sæluna og hélt veglega veislu um liðna helgi með vinum og vandamönnum .
Hann segir þá ákvörðun hafa verið tekna af persónulegum ástæðum , en kona hans er við störf þessa helgi .
Þegar hann er spurður út í eftirminnilega afmælisdaga er Sigurður fljótur til svara .
" Það var náttúrlega þegar ég fagnaði 25 ára afmælinu mínu í Víetnam , en við vorum fjórir á ferðalagi í nokkra mánuði í Asíu .
" Sigurður og félagar hans voru staddir í borginni Dalat , í hálöndum Víetnam , á afmælisdaginn og leigðu sér mótorhjól til að skoða blómagarða , búddahof og glæsileg vötn sem eru á svæðinu .
andri@mbl.is 