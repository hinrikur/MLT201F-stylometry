Á DÖGUNUM ritaði Gísli Hjálmtýsson , framkvæmdastjóri Thule Investments , grein í Morgunblaðið þar sem hann fullyrðir að íslensk orkufyrirtæki selji orkuna til lægstbjóðenda .
Látið er í veðri vaka að nægt framboð sé á hugsanlegum kaupendum orkunnar á mun hærra verði , en að af einhverjum ástæðum kjósi íslensku orkufyrirtækin fremur að selja á lægra verði .
Vandséð er hvers vegna svo ætti að vera .
Hins vegar er í grein Gísla vísað til dæmis af mjög háu verði á endurnýjanlegri orku í Þýskalandi .
Þar mun vera um mistök að ræða .
Í stað 20 evrusenta reiknar Gísli með tveimur evrum á hverja kílóvattstund .
Þess má geta að af þessum 20 evrusentum kemur meirihlutinn í formi niðurgreiðslna þýska ríkisins , enda um endurnýjanlega orku að ræða sem flest aðildarríki ESB þurfa að stórefla .
Hér á landi er öll raforka hins vegar endurnýjanleg og þarf ekki niðurgreiðslur til .
Arðbær viðskipti Trúnaður ríkir um verðákvæði í samningum um sölu á raforku til stóriðju , líkt og gildir raunar um raforkusölu til fjölda íslenskra fyrirtækja enda samkeppni í framleiðslu og sölu á raforku hérlendis .
Engu að síður hefur komið fram að verðið á raforku til stóriðju er í meðallagi hátt hérlendis í alþjóðlegum samanburði .
Er þá byggt á niðurstöðum óháðra alþjóðlegra ráðgjafarfyrirtækja .
Einhverjir kunna að gagnrýna þessa niðurstöðu um raforkuverð sem er í meðallagi hátt á heimsvísu .
Þarna er hins vegar einfaldlega um að ræða samninga í viðskiptum .
Hér á landi hefur launakostnaður til dæmis verið hár og flutningsleiðir langar með hvort tveggja hráefni og afurðir .
Aðalatriðið er að samningarnir sem um ræðir eru eðli málsins samkvæmt sameiginleg niðurstaða raforkusala og raforkukaupenda um arðbær viðskipti og verðmætasköpun .
Gísli leggur til að orkan verði seld í minni einingum og til skemmri tíma , til að fá fram hæsta mögulega verð .
Því er til að svara að auðvitað skoða íslensk orkufyrirtæki alla slíka möguleika í sinni ákvarðanatöku um virkjanir og orkusölu .
Fráleitt er að gefa í skyn að íslensk orkufyrirtæki gætu selt á mun hærra verði en kjósi einfaldlega að selja á lægra verði .
GÚSTAF ADOLF SKÚLASON , aðstoðarframkvæmdastjóri Samorku , samtaka orku- og veitufyrirtækja .
Frá Gústafi Adolf Skúlasyni 