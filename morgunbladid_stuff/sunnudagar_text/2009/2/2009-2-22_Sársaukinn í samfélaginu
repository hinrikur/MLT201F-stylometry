Sársauki hefur hríslast um íslenskt samfélag síðustu vikur og mánuði , sársauki brostinna vona .
Kvíði og ótti hefur seytlað inn hjá ungum jafnt sem öldnum .
Í ævintýraheimi barnanna verður kreppan að ófreskju .
Fólk á öllum aldri sem hélt að það byggi við fjárhagslegt öryggi í skipulegu og góðu samfélagi finnur jörðina gliðna undir fótum sér .
Ungt fólk berst nú við að halda húsnæði sínu sem allt látbragð samfélagsins sagði því að óhætt væri að kaupa .
Tugþúsundum saman horfir fólk á eftir atvinnu sinni , ungir sem aldnir horfa á eftir glötuðu sparifé sem ætlað var til húsnæðiskaupa , til efri ára eða til að stuðla að öryggi afkomendanna .
Íslenskt samfélag hefur upplifað ranglæti sem snertir okkur öll .
Upplifunin er sterk og hún er vond .
Við getum orðað það svo að við höfum verið rænd , velferðinni hafi verið stolið og allt átti þetta sér stað í dagsbirtu fyrir framan nefið á okkur .
Framtíð barnanna okkar hefur verið sett í uppnám .
Þetta eru skrýtnir tímar , umbrotatímar og það er sársauki í samfélaginu okkar .
Við erum líka með sektarkennd vegna þess að við trúðum á það sem var að gerast , vorum flest hver ekki á varðbergi , ekkert frekar en þau sem áttu þó að vera á verði fyrir okkur , stjórnvöld og eftirlitsstofnanir .
Gætum einnig að líðan þeirra .
Klassískum gildum ýtt út Tíminn eftir efnahagshrunið hefur gengið nærri einstaklingum , fjölskyldum og þjóðinni allri .
En hrunið kom ekki úr tóminu , það er ekki eins og allt hafi verið með felldu en svo hafi skyndilega dregið ský fyrir sólu .
Hægt og bítandi hefur klassískum gildum verið ýtt til hliðar .
Orð eins og samkeppni , velta , vöxtur og verðbréfamarkaður voru orðin flestum töm .
Fátíðari voru hins vegar orð eins og samvinna , umhyggja , sannleikur og vinátta .
Glansmyndir voru dregnar upp af ríku fólki og það sett á stall .
Gegndarlaus fjáraustur í hégóma var hafinn upp til skýjanna .
Peningar og gróði urðu mælikvarði lífshamingju .
Spurt var um hvað væri löglegt , ekki hvað væri siðlegt eða réttlátt .
Vangaveltur um að viðskipti og aðrir gjörningar væru löglegir en siðlausir voru meira hafðar í flimtingum heldur en að siðleysi væri fordæmt .
Útkoman var hörmuleg , um það er ekki deilt .
Glerhýsi í stað dómkirkju Tíðarandi hins rangláta kerfis sýnir okkur hvaða verðmæti eru sett efst í þeirri heimsmynd sem því tilheyrir .
Í drottnunarkerfum eru það völd og auður .
Það sem auðkennt hefur vestræn þjóðfélag í seinni tíð umfram önnur er einmitt þetta : vægi auðs og valda .
Flest önnur þjóðfélög litu hornauga græðgi og auðmenn sem bárust á .
Nútímaþjóðfélag á Vesturlöndum er hins vegar orðið að " hagkerfi " þar sem neysluhyggja er meginuppistaðan ; glerhýsi er komið í stað dómkirkju , milljarðarmæringur í stað hetju , forstjóri í stað dýrlings og hugmyndafræði græðginnar í stað trúarbragða .
Kærleikurinn bestur Það er ekki ofsagt að reiði og sársauki hafi sett svip sinn á undanfarna mánuði – innibyrgð hjá mörgum , en sem betur fer hafa margir látið í sér heyra og krafist réttlætis .
Reiði verður að fá útrás og réttlætið verður að ná fram að ganga ef möguleiki á að vera á því að hún sefist .
Undir því er félagsleg velferð og líðan okkar allra komin .
Aðkoma okkar sem ritum þessa grein að umræðu dagsins er frá sjónarhóli guðfræðinnar , fræðigreinar sem er samofin arfi kristinnar trúar og húmanískrar hefðar .
Það að mæta þeim sem á vegi þínum verða eins og þú vilt að þér sé mætt er lífsregla margra trúarbragða .
Í kristinni trú er kærleikurinn til náungans sú undirstaða sem gefin er til leiðbeiningar í samskiptum .
Allar rannsóknir sýna að samskipti við aðra skipta höfuðmáli í lífi okkar .
Þetta vita þau sem um hafa hugsað .
, , Maður er manns gaman " kvað höfundur Hávamála .
Hugsanir okkar , tilfinningar og gerðir mótast af því hvernig við umgöngumst annað fólk .
Þess vegna er einmanaleiki tærandi en náungakærleikur nærandi .
Oftrú á frjálsan markað Það er alvarlegt þegar samkeppni er allsráðandi en samkennd , samvinna , samhugur og um leið samviska eru lögð til hliðar .
Samkeppni , einstaklingsfrelsi og oftrú á fyrirbæri eins og frjálsan markað leiðir til einangrunar og einmanaleika sem jafnvel þau sem virðast hafa allt til alls og aðgang að öllu og öllum finna fyrir .
Það getur líka virst klisjukennt að tala um náungakærleika sem er andstæða einangrunar og vísar til mikilvægs grunngildis sem kristin trú deilir með fjölmörgum siðakerfum öðrum .
Orðið getur virst yfirborðskennt og óþægilegt .
Af þeim sökum og ýmsum öðrum er umræðu um kristin gildi líka oft mætt með fálæti .
Slíkt tómlæti stafar ekki alltaf af því að fólk taki afstöðu gegn gildum af þessu tagi heldur getur það stafað af söknuði eftir innihaldi .
Það virðist sem þau hafi skort þann hljómgrunn í samfélaginu sem fólk jafnvel óskar .
Hér á landi tilheyra langflestir kristinni kirkju .
Við getum því ætlað að almenningur byggi líf sitt á gildum sem sótt eru til hennar en samfélagið allt , lagaumhverfi okkar , saga og menning byggja á þeim grunni .
Á undanförnum árum hefur verið vegið að þessum gildum og þau smámsaman máðst út úr umhverfi okkar .
Þessi gildi sem flest eru sammannleg þarf því að endurreisa þar á meðal náungakærleikann sem tengir okkur saman og minnir okkur á að við myndum eina heild .
Það skiptir máli en hefur gleymst á tímum hraða , græðgi og áherslu á eigin hag – oft á kostnað náungans .
Hegðun af þessu tagi hefur kallað fram sársauka og við verðum að þora að finna til .
Við þurfum að horfast í augu við þá óþægilegu tilfinningu að við höfum verið svikin .
Stefna einstaklingshyggju og hugmyndafræði um markað sem stjórnaði sér sjálfur og leiddi sjálfkrafa til bestu niðurstöðu fyrir samfélagið hefur beðið skipbrot .
Eftir stöndum við hnípin , reið og full blygðunar .
Við köllum eftir réttlæti , köllum eftir raunverulegri iðrun sem er forsenda allra sátta og fyrirgefningar en hún er síðasta skrefið í erfiðu sáttaferli .
Þess verður ekki krafist að þolendur fyrirgefi án þess að í ljós verði leitt hverjir beri ábyrgð á því hruni sem orðið hefur og þeir geri yfirbót , bæti fyrir brot sín með áþreifanlegum hætti .
Erindi guðfræðinnar Sá vandi sem íslenskt samfélag stendur frammi fyrir nú er ekki aðeins hagfræðilegur eða pólitískur heldur ekki síður guðfræðilegur .
Guðfræðin býr að orðfæri sem talar inn í sársauka samtímans .
Guðfræðin fjallar um gildi sem snúast um velferð , um náungakærleika , um samskipti og sjálfskoðun .
Guðfræði á erindi í umræðu um mannleg kjör .
Hún sér fyrir sér samfélag þar sem félagslegt réttlæti ríkir og þar sem menn bera virðingu hver fyrir öðrum og láta sig skipta aðstæður hver annars .
Allt eru þetta grundvallarþættir í kristinni kenningu og eru síður en svo einkamál þeirra sem kalla sig stjórnmálamenn eða hreyfinga sem kalla sig flokka .
Kannski er hluti af óförum okkar fólginn í því , hver sem við erum , hvað sem við fáumst við , hverjar sem vonir okkar og þrár eru , að við létum of fáa um að leiða umræðuna sem leiddi okkur inn í öngstrætið .
Við sem hér skrifum ætlum að láta af því að okkar leyti og deila sýn okkar með öðrum .
Við ætlum að leggja orð í belg í fleiri greinum hér í blaðinu , fjalla um líðan fólks eftir hið efnahagslega hrun og benda á hvaða gildi við teljum að leggja eigi áherslu á í því samfélagi sem við hljótum að byggja hér upp í sameiningu .
Það verður að vera réttlátt samfélag þar sem fyrst og fremst er tekið tillit til þeirra sem höllum fæti standa , samfélag þar sem kristin og sammannleg gildi um kærleika , hógværð , umhyggjuna verða lögð til grundvallar .
Guðfræðin getur að sjálfsögðu ekki svarað öllum spurningum sem leita á hugann , ekkert frekar en hagfræðin , stjórnmálafræðin , læknisfræðin eða lögfræðin .
Nálgun hennar að viðfangsefninu er önnur og hún er gagnleg .
Það er hafið yfir allan vafa af því að guðfræðin spyr fyrst og síðast um það sem mestu máli skiptir – manninn í samfélagi við skapara sinn og alla sköpun .
Þessi grein er því aðeins upptaktur hjá okkur sem hér ritum .
Við munum á næstunni fjalla um íslenskt samfélag á yfirstandandi tímum sem valda mörgum svo miklum sársauka .
Anna Sigríður Pálsdóttir Arnfríður Guðmundsdóttir Baldur Kristjánsson Hjalti Hugason Pétur Pétursson Sólveig Anna Bóasdóttir Sigrún Óskarsdóttir Sigurður Árni Þórðarson Höfundar eru guðfræðingar 