Eftir Bergþóru Njálu Guðmundsdóttur ben@mbl.is Umræðan um persónukjör þingmanna í alþingiskosningum hefur komist á flug eftir að ný ríkisstjórn lýsti því yfir að hún vildi breyta kosningalögum þannig að opnað væri fyrir slíkt kjör , helst fyrir kosningarnar sem áætlaðar eru í vor .
Með persónukjöri er átt við að kjósendur hafi möguleika á að greiða vissum frambjóðendum sérstaklega atkvæði sitt , og hefur slíkt þekkst víða um heim , þótt útfærslan sé iðulega með misjöfnu sniði .
Ólafur Þ. Harðarson , prófessor í stjórnmálafræði , segir að lengi vel hafi það verið algengast í öðrum löndum að menn gætu breytt litlu á framboðslistum flokka sinna en undanfarin ár hafi tilhneigingin verið sú að auka persónukjör .
" T.d. er umtalsvert persónukjör í Finnlandi , Danmörku og Svíþjóð , " segir hann .
" Hins vegar er misjafnt hversu mikið það er notað og sömuleiðis eru reglurnar um kjörið ólíkar .
" Hann segir mikilvægt að skoða vandlega hvernig ólík persónukosningakerfi virka áður en ákvarðanir um breytingar hér heima eru teknar , þar sem slík kosning geti haft ýmiss konar ófyrirsjáanlegar afleiðingar .
Ólafur tekur kerfið í Finnlandi sem dæmi .
" Þar setja kjósendur kross við eitt nafn á kjörseðlinum og eru þá um leið að greiða flokki viðkomandi atkvæði sitt .
Nú þekki ég ekki hvernig reynslan í Finnlandi er en það mætti hugsa sér að ef sterkur foringi er í framboði í kjördæminu þá kjósi eiginlega allir stuðningsmenn flokksins hann .
Þessi sami maður fengi þá mjög glæsilega kosningu en hins vegar væru aðrir sem yrðu kosnir af listanum með tiltölulega fá atkvæði á bak við sig .
Á hinn bóginn mætti einnig ímynda sér að nánast allir kjósendur þessa flokks teldu að foringinn væri öruggur og eiginlega enginn kysi hann þótt allir vildu hafa hann .
Þetta eru bara einföld dæmi um hluti sem þarf að hugsa um .
" Þýska kerfið álitlegt Persónukosning er vel þekkt bæði í Bretlandi og Bandaríkjunum .
" Þar eru einmenningskjördæmakerfi sem þýðir að þá er bara einn maður kosinn úr hverju kjördæmi á þing , þ.e. sá sem fær flest atkvæði í kjördæminu .
Menn tala oft um að í svona kerfum hafi kjósendur mikil persónuleg áhrif og það skiptir mjög miklu máli hvaða einstaklingur er í framboði .
En ef maður skoðar kosningaúrslit t.d. í Bretlandi sést að það er langalgengast að fylgissveifla nái yfir allt landið .
Þannig að þó að menn séu að kjósa einstaklinga í Bretlandi þá eru þeir aðallega að kjósa flokk .
Auðvitað eru einstök tilvik þar sem mjög öflugir frambjóðendur í kjördæmi ná kjöri vegna persónufylgis síns .
En það er mikill minnihluti frambjóðenda .
Þannig að menn ýkja stundum mikilvægi persónunnar þó að um einmenningskjördæmi sé að ræða .
" Þá bendir Ólafur á að ef frambjóðendur eru margir geti sá sem hlýtur kosningu verið með minnihluta atkvæða á bak við sig þar sem nægjanlegt er að fá flest atkvæði til að sigra .
" Það er gallinn sem menn hafa aðallega séð á einmenningskjördæmum – í þessum löndum getur minnihlutinn auðveldlega fengið meirihluta í ríkisstjórn .
Til dæmis er algengt í Bretlandi að flokkur sem er einn í ríkisstjórn sé með á bilinu 35-45% atkvæða .
Það þýðir að 55-65% kjósenda hafa engin áhrif á stjórnarstefnuna .
" Í Þýskalandi hafa menn hins vegar komið sér upp kerfi sem sameinar einmenningskjördæmi og hlutfallskosningar .
" Helmingur þingmanna er kosinn í einmenningskjördæmum og síðan er hinn helmingurinn notaður til að jafna sætin á milli þingflokka .
Kjósendur fá þannig tækifæri til að kjósa einstakling um leið og þeir kjósa flokk og þannig er tryggt að hlutfallið sem flokkurinn fær á landsvísu sé nokkurn veginn rétt endurspeglað í hlutfalli þingmanna .
Þetta kerfi hefur t.a.m. verið rætt hér og hefur augljóslega ýmsa kosti .
" Persónukosningakerfið sem er á Írlandi og Möltu sker sig úr varðandi það að kjósendur hafa þar kost á að kjósa einstaklinga af fleiri en einum lista .
" Þetta er kallað " Single Transferable Vote " eða " hið staka færanlega atkvæði " , " segir Ólafur .
" Síðan er fundið út með tiltölulega flóknum reglum hverjir eru kosnir , " og er talningin flókin eftir því .
" Írar og Maltverjar eru búnir að hafa þetta kerfi lengi en engir aðrir hafa tekið það upp .
Þetta er því mjög óvenjuleg aðferð og með henni er í raun verið að draga úr vægi flokkanna sem stefnumótandi heilda eða skýrra valkosta .
" Ólafur leggur áherslu á að vanda verði til verka þegar kosningalöggjöfinni er breytt í þá veru að auka persónukjör .
Inntur eftir því hvort slíkt væri mögulegt fyrir kosningarnar sem áætlaðar eru eftir 76 daga segir hann það sjálfsagt hægt .
" Hins vegar er tíminn mjög knappur og ef menn ætla að gera þetta almennilega verða þeir að vinna mjög vel og hratt .
Það er ekki viturlegt að flana að svona breytingum .
" Útstrikanir hafa hverfandi áhrif Fram að þessu hafa Íslendingar fyrst og fremst haft tækifæri til að hafa áhrif á röð frambjóðenda á lista með endurröðunum og útstrikunum .
Reglurnar hafa þó verið breytilegar og oftast hefur þurft frekar mikið til að kjósandinn geti haft áhrif með þessum hætti .
" Þó gerðist það árið 1946 að í kosningum varð breyting á röð manna á lista Sjálfstæðisflokksins í Reykjavík .
Hún varð til þess að Bjarni Benediktsson færðist upp um sæti og Björn Ólafsson niður um sæti sem leiddi til þess að Bjarni varð þingmaður en Björn ekki .
Það er dæmi um breytingu þar sem útstrikanirnar höfðu raunveruleg áhrif , " útskýrir Ólafur .
Árið 1959 voru reglur um vægi útstrikana þrengdar og eftir það þurfti mun stærri hóp kjósenda til að breyting yrði og meðan þær reglur voru í gildi færðist aldrei neinn til á listunum .
" Á þeim tíma má segja að persónukjörið hafi nánast verið sýndarmennska , " heldur Ólafur áfram .
Á árunum 1983-84 voru aftur gerðar breytingar og teknar upp nýjar reglur um hvernig útstrikanir giltu .
" Menn sögðu þá í þinginu að þær væru settar til að rýmka persónukjörið .
Í reyndinni varð breytingin hins vegar til þess að þrengja persónukjörið – menn virtust bara ekki átta sig á því .
" Síðast voru gerðar breytingar á útstrikanareglum árið 1999 og voru þær þá aftur færðar í átt að því sem var fyrir 1959 .
" Með þeim voru möguleikar kjósenda til að breyta sætum auknir .
Það hafði þau áhrif í síðustu alþingiskosningunum , árið 2007 , að í tveimur tilfellum færðust menn niður um sæti .
Björn Bjarnason færðist niður um sæti í Reykjavík og Árni Johnsen færðist niður um sæti á Suðurlandi .
Hins vegar voru þeir báðir það ofarlega á listunum að þeir fengu engu að síður þingsæti .
Ef þeir hefðu verið í síðasta listasætinu sem komst á þing hefðu þeir dottið út .
" Einföld kosning svo atkvæði verði ekki ógild Verði persónukjör tekið upp hér á landi þarf að gæta þess að kosningareglurnar verði ekki það flóknar að stórir hópar fólks geri atkvæði sín ógild .
" Jafnvel þótt kjósendur eigi bara að raða niður frambjóðendum á lista þá sér maður að í prófkjörum er alltaf töluverður hópur sem gerir atkvæðin ógild .
Menn gleyma kannski einu númeri eða kjósa tvo menn í sama sætið og meira þarf ekki til .
Maður vill ekki hafa kosningaathöfnina það flókna að líkur á slíku aukist , " segir Ólafur .
Kosningabarátta með skrautlegra sniði Ólafur bendir á að persónukjör hafi bæði kosti og galla .
" Einn gallinn er að persónukjörið hefur tilhneigingu til að snúast meira um menn en málefni .
Menn hafa gagnrýnt prófkjör fyrir að í þeim snúist baráttan aðallega um einstaklinga .
Þá verði flokkurinn sundurleitari og minni líkur á því að hann bjóði fram heillega stefnu í kosningum .
Með því að hafa persónukjör í alþingiskjörinu er í rauninni verið að færa prófkjörin inn í kosninguna .
Þá þurfa frambjóðendur bæði að slást við hina flokkana um stefnumál í kosningabaráttunni en einnig við meðframbjóðendur sína um hver verður efstur í persónukjörinu .
" Ekki aðeins geti þetta valdið því að kosningabaráttan verði skrautlegri en ella heldur geti þetta stangast á við markmið um að flokkarnir hafi tiltölulega heillega stefnu og séu þannig skýrir valkostir fyrir kjósendur .
Tæknileg útfærsluatriði geta verið afdrifarík Sem dæmi um hvað það , sem gæti virst " ómerkilegt , tæknilegt atriði " í kosningalöggjöf , getur haft mikil áhrif á úrslit kosninga nefnir Ólafur þá atkvæðaþröskulda sem flokkarnir þurfa að komast yfir til að ná manni inn á þing .
" Í Danmörku þurfa flokkar að fá 2% atkvæða til að fá jöfnunarsæti og þá oftast þýðir það að þeir þurfa 2% til að koma manni inn .
Í Svíþjóð er þröskuldurinn 4% en á Íslandi og í Þýskalandi er hann 5% .
Fyrir nokkrum árum komu tíu flokkar manni inn á þing eftir kosningar í Danmörku , þar sem þeir fengu allir yfir 2% atkvæða .
Ef reglan hefði kveðið á um 4% hefðu þingflokkarnir ekki verið nema fimm þar sem helmingur af flokkunum var með atkvæði á bilinu 2-4% .
Einhverjir kynnu að halda að það væri nú ekki mikill munur á 2% og 4% en það getur hæglega komið svona út .
" Sé þetta sett í samhengi hér heima má nefna að í alþingiskosningunum árið 2007 fékk Íslandshreyfingin 3,3% atkvæða .
Hún hefði því komið manni inn á þing í danska kerfinu en ekki því sænska .
