" NÚ ER meiningin að reyna að hætta , " segir Gunnsteinn Gíslason sem hinn 30. apríl næstkomandi hættir störfum sem útibússtjóri Kaupfélags Steingrímsfjarðar á Norðurfirði ásamt eiginkonu sinni , Margréti Jónsdóttur .
Gunnsteinn , sem er 76 ára , hefur verið við verslunarstörf í tæp 50 ár eða frá 1960 .
Áður hafði hann verið barnakennari í sveitarfélaginu í fimm ár .
" Það vantaði mann í kaupfélagið og ég sló til .
" Fyrst var Gunnsteinn kaupfélagsstjóri Kaupfélags Strandamanna þar til það varð gjaldþrota 1993 en síðan hefur hann verið við útibú Kaupfélags Steingrímsfjarðar .
Margrét hefur einnig verið við störf í kaupfélaginu .
" Hún kom nú ekki mikið að þessu framan af .
Við þurftum að ala upp börnin og svona og hún sá um það .
En svo þegar þau fóru að verða fullorðin kom hún að þessu líka .
" Kaupfélagið er eina verslunin í Árneshreppi .
Næsta verslun er í Hólmavík og þangað eru 100 km , að því er Gunnsteinn greinir frá .
Viðskiptavinirnir eru 40 til 50 yfir veturinn .
" En svo er sumarverslunin dálítið lífleg .
Ferðamenn fara hér um og svo fjölgar í sveitinni því að fólk á hér sumarhús , " segir Gunnsteinn sem undanfarin ár hefur aðallega selt matvöru .
Vöruúrvalið var breiðara áður og þá fékkst allt frá haframjöli til byggingarefnis .
" ingibjorg@mbl.is 