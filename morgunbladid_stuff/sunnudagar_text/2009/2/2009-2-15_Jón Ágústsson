Jón Ágústsson fæddist 22. mars 1932 í Hákoti í Innri-Njarðvík .
Hann lést á hjúkrunarheimilinu Skjóli 13. janúar síðastliðinn .
Foreldrar hans voru Anna Ísleifsdóttir húsfreyja , ættuð undan Eyjafjöllum , f. 1902 , d. 1940 , og Ágúst Finnbogason sjómaður , ættaður vestan úr Ísafjarðardjúpi , f. 1901 , d. 1936 .
Jón kvæntist 20. mars 1954 Viktoríu Guðlaugu Jafetsdóttur úr Njarðvík , f. 1932 , d. 1998 .
Foreldrar hennar voru hjónin Sigríður Guðmundsdóttir , f. 1909 , d. 1988 , og Jafet Egill Sigurðsson , f. 1907 , d. 1970 .
Börn Jóns og Viktoríu eru : Anna , f. 23.4. 1956 , og Smári , f. 25.3. 1958 .
Börn Önnu eru Hugrún , f. 5.2. 1976 , og Jón Viktor , f. 18.7. 1980 .
Jón ólst upp á Beggjakoti í Selvogi og átti heima þar fram að tvítugu .
Þar vandist hann við öll almenn bústörf eins og þau voru þá tíðkuð , og stundaði skólanám á veturna í farskóla sveitarinnar .
Hann fór einnig að sækja sjóinn þegar hann hafði aldur til , fyrst á skipum frá Þorlákshöfn en síðar á vitaskipinu Árvakri , þar sem hann var í fjögur ár .
Jón kom svo í land og lærði bílamálun og starfaði við þá grein hjá Sveini Magnússyni í Hafnarfirði um árabil .
Hann vann síðar við að innheimta vegatoll í gjaldskýlinu á Reykjanesbraut , en gerðist árið 1973 fangavörður í Hegningarhúsinu við Skólavörðustíg , og starfaði þar óslitið uns hann lauk starfsævi sinni árið 1993 .
Útför Jóns fór fram í kyrrþey 22. janúar síðastliðinn .
Jarðsett var í Hafnarfjarðarkirkjugarði .
Með söknuði og eftirsjá kveð ég afa minn Jón Ágústsson .
Ég á margar góðar minningar um góðar stundir með afa og ömmu , sem lést fyrir tíu árum .
Margar af þessum minningum tengjast veiðitúrum við Elliða- og Þingvallavatn .
Afi var jafnan kappsamur í veiðitúrum og var oft metingur hjá okkur , hvor veiddi meira .
Afi hafði gaman af að hreyfa sig og stundaði mikið göngur og laugarnar .
Laugardalslaug var í miklu uppáhaldi hjá honum .
Afi fór þangað nánast daglega á meðan hann hafði heilsu til .
Ég man að í þau skipti sem ég fór með honum sem lítill strákur var ávallt mikið stuð hjá honum og kunningjum hans í pottunum .
Það hefur án efa verið honum mikill missir að komast ekki oftar þangað sökum hrakandi heilsu .
Afi var hlýr maður með góða lund .
Ég man varla eftir honum nema í góðu skapi , jafnvel þegar heilsan var orðin slæm .
Afi greindist með Alzheimer-sjúkdóminn árið 1998 og var aðdáunarvert að sjá hvernig hann tók því með æðruleysi .
Síðustu árin voru honum erfið og okkur sem stóðum honum næst .
Ég vil að lokum þakka starfsfólki Laugaskjóls fyrir þá góðu umönnun sem hann hlaut þar þau ár sem hann dvaldist þar .
Einnig vil ég þakka starfsfólkinu á Hjúkrunarheimilinu Skjóli ( 4. hæð ) fyrir frábæra umönnun .
Guð blessi þig afi , við hittumst síðar .
Jón Viktor Gunnarsson .
Blessuð sé minning þín elsku afi minn .
Þú ólst mig upp sem þína eigin dóttur ásamt Viktoríu ömmu sálugu og átt stað í mínu hjarta alla tíð .
Ég ber mikið þakklæti í þinn garð fyrir þau góðu gildi sem þú kenndir mér .
Þín verður sárt saknað elsku sálufélagi minn .
Nú ertu komin til himnaföðurins og ég veit að guð hugsar vel um sína .
Fallegar minningar á ég um þig og þær verða aldrei gleymdar .
Þakka þér fyrir allt það sem þú gerðir fyrir okkur öll .
Þú varst gull af manni og studdir mig í gegnum þykkt og þunnt .
Við vorum svo lík andlega að mér finnst .
Þú hefur gert mig að þeirri manneskju sem ég er .
Þökk fyrir það og hvíl í friði .
Þín dótturdóttir , Hugrún Fanney Sigurðardóttir .
