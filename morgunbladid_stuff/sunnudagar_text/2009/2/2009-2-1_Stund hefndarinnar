Í JÚNÍ 1994 birtist viðtal sem ég átti við Jóhönnu Sigurðardóttur , fráfarandi félagsmálaráðherra , hér í sunnudagsblaði Morgunblaðsins undir fyrirsögninni Stríð Jóhönnu .
Viðtalið var uppgjör Jóhönnu við Jón Baldvin Hannibalsson , þáverandi formann Alþýðuflokksins , og þar gaf hún í skyn að hún léti ekki við afsögn sitja og útilokaði ekki sérframboð .
Lokaspurningin var svohljóðandi : " Er Jóhanna Sigurðardóttir kannski farin að trúa spaugsyrðum Jóns Baldvins frá því fyrir nokkrum árum , í þá veru að hún sé " heilög Jóhanna " ? Svar Jóhönnu var svohljóðandi : " Ég er ekkert heilög Jóhanna .
Ég bara reyni að vinna af trúmennsku í því starfi , sem mér hefur verið treyst fyrir .
Svo einfalt er það .
Það er enginn ómissandi í pólitík , en ég get ekki starfað í pólitík , með hendur mínar reyrðar fyrir aftan bak ...
" Í ljósi atburða liðna viku finnst mér svolítið skondið að rifja upp þetta viðtal , því augljóslega kom tími Jóhönnu , eins og hún hafði boðað nokkrum dögum fyrir viðtalið og hefur staðið með hreinum ágætum allar götur síðan , þótt hennar pólitíski ferill hafi sennilega risið hæst á undanförnum dögum .
Jóhanna hefur ávallt verið hálfgert vandræðabarn í íslenskum stjórnmálum ; hún hefur ekki sætt sig við flokksaga ; hefur eiginlega alltaf verið ákveðið eyland í pólitík , þótt hún hafi lengi verið í Alþýðuflokki , stofnaði svo Þjóðvaka og gekk loks til liðs við Samfylkinguna , hvar hún hefur setið og notið mikils trausts .
Hún hefur verið sá stjórnmálamaður sem hefur notið langmests trausts íslenskra kjósenda undanfarna mánuði og misseri .
Svo mikils trausts að Ingibjörg Sólrún Gísladóttir hefur ekki einu sinni dirfst að rifja upp þann samning sem gerður var við Jóhönnu , þegar hún og Geir H. Haarde mynduðu fráfarandi ríkisstjórn á Þingvöllum í maí 2007 ; samningurinn gekk út á það að Jóhanna sæti sem ráðherra fram á mitt þetta kjörtímabil , þ.e. til vors 2009 og þá viki hún fyrir annarri konu í Samfylkingunni , Katrínu Júlíusdóttur .
Segja má að almenningur hafi þannig fyrir margt löngu tekið völdin af formanni Samfylkingarinnar , því hún hefði aldrei þorað að skipta heilagri Jóhönnu út .
Því má segja að stund hefndarinnar hafi runnið upp hjá Ingibjörgu Sólrúnu Gísladóttur á mánudagsmorgun , þegar hún fékk hugljómun og ákvað að gera tillögu um að Jóhanna Sigurðardóttir yrði í forsæti fyrir minnihlutastjórn Samfylkingar og Vinstri hreyfingarinnar – græns framboðs , með stuðningi Framsóknarflokks .
Ég segi stund hefndarinnar , vegna þess að allir þeir sem á annað borð hafa reynt að fylgjast með því hvað hefur gerst á stjórnarheimilinu undanfarna mánuði , vita hvers konar höfuðverk Jóhanna hefur kallað fram hjá formönnum stjórnarflokkanna .
Jóhanna er þeim eiginleikum gædd að rekast afar illa í flokki og líta gjarnan þannig á að þau mál sem hún er ábyrg fyrir séu mun þýðingarmeiri en þau sem heyra undir kollega hennar í ríkisstjórn .
Í báðum þingflokkum og meðal ráðherra í báðum stjórnarflokkunum hefur hún gjarnan verið nefnd þriðji ríkisstjórnarflokkurinn , því hún hefur verið tilbúin að blessa niðurskurð , aðhaldsaðgerðir , frestun og þess háttar hjá öðrum , en aldrei í eigin málaflokki .
Sennilega hefur Ingibjörg Sólrún , sem augljóslega er á útleið úr pólitík , talið þetta vera nokkuð sæta hefnd gagnvart félögum sínum í Samfylkingunni , sem þyrptust ekki beinlínis að baki henni , í stuðningi , festu og samhygð , þegar hún átti við erfið veikindi að stríða , heldur kepptust um að svíkja hana og reka rýtinginn í bakið á henni .
Fremstur í flokki var varaformaður hennar , Ágúst Ólafur Ágústsson , sem nú hefur með snautlegum hætti sagt skilið við stjórnmálin , eiginlega án þess að hafa nokkurn tíma byrjað .
Kannski leiðist Ingibjörgu Sólrúnu það ekki heldur að Jóhanna muni nú bera pólitíska ábyrgð á allri hinni nýju ríkisstjórn , ekki bara sínum málaflokki .
Loks er mér til efs að Ingibjörgu Sólrúnu leiðist nokkuð tilhugsunin um að vinstri græn með Steingrím J. Sigfússon í fararbroddi þurfi að lúta forsætisráðherravaldi Jóhönnu um einhverra mánaða skeið .
agnes@mbl.is 