Fyrir bankahrun sl. haust var það að æra óstöðugan , að reyna að fylgjast með því í viðskiptaheiminum , hver væri í liði með hverjum .
Sú staða kom upp aftur og aftur að ég stoppaði við og hugsaði : Bíðum nú við ! Var hann ekki í hinu liðinu ? Hvers vegna hefur hann skipt um lið ? Hvað ræður sinnaskiptum ? Ég man glöggt hvað ég varð undrandi þegar Jón Ásgeir rak Sigurð G. sem forstjóra Stöðvar 2 og gerði Gunnar Smára að arftaka hans .
Það voru nú ekki beinlínis hlýleikarnir á milli Sigurðar og Jóns Ásgeirs í kjölfar þessarar ákvörðunar aðaleigandans og mér bárust heilmiklar spurnir af því að starfsmenn Stöðvar 2 á þeim tíma hefðu verið mjög ósáttir við forstjóraskiptin , þar sem Sigurður hefði verið vel látinn og liðinn forstjóri af starfsmönnum Stöðvar 2 .
Svo varð Sigurður stjórnarmaður í Glitni í fyrra og sat fram að hruni og fór gjarnan stórum í að tala máli hluthafanna áður en Glitnir féll og raunar eftir það einnig og þar með máli Jóns Ásgeirs , fyrrverandi vinnuveitanda síns .
Svo gerðist það bara á einni svipstundu að Gunnar Smári , sem hafði verið allt í öllu í kringum fjölmiðla 365 , að nú ekki sé talað um í útrásinni dýru , bæði til Danmerkur og Boston í Bandaríkjunum , hvarf bara af yfirborði jarðar , allt í einu og var hvergi til , hvergi sjáanlegur eða heyranlegur , nema hann dúkkaði jú upp í Silfri Egils einn sunnudaginn sl. haust og þá virtist því fara víðsfjarri að hann tilheyrði svonefndu Baugsliði .
Eftir það fór Gunnar Smári hamförum í greinaskrifum hér á síðum Morgunblaðsins .
Gott ef þær voru ekki sjö greinarnar sem hann skrifaði , dag eftir dag eftir dag .
Hann hvítþó sjálfan sig og hafði raunar ekkert haft með útrásina að gera , hann bara lenti í þessu .
Ég man það líka glöggt hversu mjög slettist upp á vinskap þeirra Ara Edwald og Jóns Ásgeirs , þegar Jón Ásgeir taldi Ara hafa svikið sig , hvað varðaði kaup á 10,72% hlut Straums í TM , sem óvænt var seldur Landsbankanum 1. mars 2002 , þegar Jón Ásgeir taldi sig hafa gert skriflegan samning um kaup á þeim bréfum og að samningurinn væri í vörslu Ara , sem þá var stjórnarformaður Straums , en jafnframt framkvæmdastjóri Samtaka atvinnulífsins .
Jón Ásgeir taldi að samningurinn , sem að sögn var bara til í einu eintaki , hefði einfaldlega verið látinn hverfa .
Þá var nú engin elsku mamma í samskiptum þeirra Jóns Ásgeirs og Ara .
En svo varð Ari Edwald bara forstjóri 365 , að sjálfsögðu vegna þess að Jón Ásgeir tók þá ákvörðun að ráða hann sem forstjóra og þeir virðast vera perluvinir í dag .
Ari réð svo fyrrverandi yfirmann sinn , frá því hann var aðstoðarmaður Þorsteins Pálssonar , í ráðherratíð Þorsteins , sem ritstjóra Fréttablaðsins og Þorsteinn þar með kominn í Baugsliðið títtnefnda .
Allir sem fylgst hafa með viðskiptalífinu undanfarin ár vita svo hvernig Bjarni Ármannsson hefur verið í og úr Baugsliðinu svonefnda , allt eftir því hvað hentaði hans hagsmunum hverju sinni .
Er það furða að mönnum þyki margt vera komið á hvolf , frá því sem áður var ? ! Mannskepnan er kannski ekki flóknara fyrirbæri en svo að hún í hjarta sínu tekur þá ákvörðun að halda með , vera í liði með og styðja þann , þá , þær eða þau sem hún sækir lifibrauð sitt til .
Hver gefur mér að borða er kannski sú lykilspurning sem þarf að svara , til þess að leita skýringa á sálarlífi persóna og leikenda á sviði viðskiptalífsins .
Mér dettur ekki í hug eitt andartak að undanskilja sjálfa mig í þessum efnum , ef einhverjir halda að þeir hafi fundið góðan höggstað á Agnesi og Akkilesarhæl hennar .
Vitanlega er það svo hjá okkur á Mogga að hjörtu okkar flestra hafa slegið með hjörtum eigenda Morgunblaðsins , hverjir svo sem þeir hafa verið hverju sinni .
Auðvitað höfum við reynt að beita þá eins og aðra aðhaldi í skrifum okkar , allt annað væri á kostnað trúverðugleika fjölmiðilsins .
Ég get auðvitað bara talað fyrir mig en í þann aldarfjórðung sem ég hef starfað á Morgunblaðinu hef ég haft þá sannfæringu að starfsmenn ritstjórnar Morgunblaðsins væru lánsamir , gagnstætt starfsmönnum 365 , því eigendur Morgunblaðsins hafi ávallt kunnað að eiga blað .
Nú reynir á hvort nýir eigendur , hverjir svo sem það nú verða , kunna að eiga okkur .
Ég hef enga ástæðu til þess að ætla annað og vona svo sannarlega að ekkert annað eigi eftir að koma á daginn .
Eftir helgi vitum við væntanlega hverjir þeir verða .
Ég óska bara okkur og þeim góðs , árangursríks og trúverðugs samstarfs og að við öll í sameiningu höldum áfram að standa vörð um heilindi , gæði og trúverðugleika Morgunblaðsins .
agnes@mbl.is 