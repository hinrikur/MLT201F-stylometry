Eftir Baldur Arnarson baldura@mbl.is Ljóst er að stjórn Baracks Obama Bandaríkjaforseta mun leggja áherslu á að fækkað verði í kjarnorkuvopnabúri gömlu kaldastríðs risaveldanna , Rússlands og Bandaríkjanna , síðar á árinu , þótt enn liggi ekki fyrir hvort stefnan verði sett á að ríkin tvö fækki kjarnavopnum niður í 1.000 , hvort um sig , eins og haldið var fram í breska dagblaðinu The Times fyrir helgi .
Þetta er mat þriggja sérfræðinga í afvopnunarmálum sem taka þó fram að enn sé of snemmt að spá um árangurinn , nú þegar styttist í að START-I afvopnunarsamningurinn renni út í desember .
" Flestir af þeim sem er ætlað að leiða afvopnunarnefnd Obama hafa ekki einu sinni hafið störf .
Við bindum svo sannarlega vonir við að stjórn hans muni fara þá leið að fækka kjarnaoddum í samkomulagi við Rússa .
Áður en ég hef fengið það staðfest myndi ég setja varnagla við fréttina í Times , " segir John Isaacs , stjórnandi stofnunarinnar Center for Arms Control and Non-Proliferation í Washington , sem leggur áherslu á að Obama sé nýtekinn við völdum .
Miðað sé við báða flokkana Inntur eftir því hversu vongóður hann sé um að Bandaríkjastjórn nái árangri í fækkun kjarnavopna á árinu bendir Issacs á að markmiðin þurfi að vera skýr .
" Til að byrja með er spurning hvaða markmið hann setur sér .
Við vonumst svo sannarlega til að hann setji markið við 1.000 kjarnaodda .
Okkar sjónarmið er að í þeirri tölu eigi að miða við virka kjarnaodda sem og þá sem eru í geymslu .
Samningurinn sem George W. Bush skrifaði undir árið 2002 tók aðeins tillit til virkra kjarnavopna , sem gerði Rússum og Bandaríkjunum kleift að hafa nokkur þúsund kjarnavopn á lager .
Jafnvel þótt Obama stefni að tölunni 1.000 á hann eftir að komast að samkomulagi við Rússa og hver veit hversu vel það mun ganga , með hliðsjón af stirðum samskiptum ríkjanna síðustu mánuði .
Með þetta í huga myndi ég skilgreina mig sem varfærnislega bjartsýnan um að þessu marki verði náð , " segir Isaac , sem telur þann möguleika fyrir hendi að START-I afvopnunarsamningurinn verði framlengdur um 5 ár frá og með áramótum , með gagnkvæmu samþykki Rússa og Bandaríkjamanna .
Hefði óveruleg áhrif á Írana Isaacs telur þá kenningu Times að ofangreint afvopnunarskref hafi áhrif á kjarnorkuáætlun Írana og þann ásetning stjórnvalda í Teheran að smíða kjarnavopn ósennilega .
Mark Fitzpatrick , sérfræðingur hjá stofnuninni International Institute for Strategic Studies , telur einnig rétt að bíða eftir því að fullmótuð stefna Obama-stjórnarinnar í afvopnunarmálum líti dagsins ljós .
Hann býst við að afvopnunarhópur Obama einbeiti sér að arftaka START-I , sem yrði rökrétt framhald á þeim skrefum sem stigin hefðu verið frá lokum kalda stríðsins .
Hins vegar telji ýmsir töluna 1.000 marka þann lágmarksfjölda kjarnavopna sem þurfi til að viðhalda ógnarjafnvæginu .
Kennette Benedict , útgáfustjóri tímaritsins Bulletin of the Atomic Scientists , kveðst bjartsýn á að Obama-stjórnin nái árangri í þessa veru , með vísun til þess að það jákvæða við niðursveifluna nú sé að hún styðji afvopnun .
Markmiðin START-I afvopnunarsamningurinn er á meðal áfanga í átt til afvopnunar en samkvæmt honum skuldbundu Rússar og Bandaríkin sig til að fækka í kjarnaorkuvopnabúri sínu niður fyrir 6.000 kjarnavopn .
Þegar mest var höfðu Sovétríkin yfir að ráða meira en 40.000 kjarnaoddum , Bandaríkin á fjórða tug þúsunda .
Nýtt vopnakapphlaup ? Afvopnunarsérfræðingarnir Isaacs og Fitzpatrick telja raunverulega hættu á kjarnorkuvopnakapphlaupi í Miðausturlöndum , eignist Íranar slík vopn .
Benedict telur hins vegar ólíklegt að slík atburðarás hefjist í bráð , með vísun til þeirrar tækni og fjármagns sem til þyrfti .
Þá yrði það ekki ríkjunum í hag .
