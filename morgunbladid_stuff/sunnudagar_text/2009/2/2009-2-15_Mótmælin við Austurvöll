Búsáhaldabyltingin er sú nafngift sem fest hefur rætur um mótmælin á Austurvelli .
Það búsáhald sem hingað til hefur þótt ógnvænlegast er kökukeflið , en þriðju vikuna í janúar voru það pottar og sleifar .
En mótmælin eiga sér fleiri hliðar .
Þau hafa verið nefnd " flísbyltingin " af einum hópi á fésbókinni , af því að það var svo kalt , ungur trúbador nefnir þau sleifarbyltinguna og ung fréttakona pottloka- eða snjóboltabyltinguna .
Eins mætti kalla þau fésbókarbyltinguna eða snjáldurskjóðubyltinguna , því nýlunda er að sú samskiptaleið sé notuð til þess að láta boð út ganga með jafnmarkvissum hætti um tilefni , stund og stað mótmæla .
Þar sem vart verður þverfótað fyrir Íslendingum á fésbókinni , náðu skilaboðin í flesta króka og kima samfélagsins .
Gagnrýni á mótmæli Ekki þurfti annað en að fylgjast með mótmælunum þriðju vikuna í janúar til að átta sig á því að í þeim fólust tíðindi .
" Þetta er búið , " sagði kunnur útvarpsmaður sem mætti blaðamanni fyrsta kvöldið og þegar horft var yfir Austurvöll fór ekki á milli mála að skriðþunginn var mikill – og það molnaði undan ríkisstjórninni á örfáum dögum .
En ekki eru allir sáttir , stór hópur lýsir mótmælunum sem óeirðum og er ósáttur við hvernig komið var fram við lögreglu og niðurrif á helstu stofnunum samfélagsins .
Það var brúnaþungur lögreglumaður sem sýndi blaðamanni gangstéttarhellu sem félagi hans hafði orðið fyrir nóttina áður og lá á sjúkrahúsi vegna þess .
Á það hefur verið bent að jaðarhópar samfélagsins hafi gengið á lagið í mótmælunum og sú þróun er þekkt erlendis frá þegar mótmæli ganga eins langt og raun bar vitni undanfarna mánuði .
Samkvæmt heimildum hefur lögreglan rætt við ýmsa hópa mótmælenda , jafnvel grímuklæddra , undanfarið og farið yfir atburðarásina í því skyni að draga lærdóm af henni .
En þorri almennings var þrátt fyrir allt ekki ósammála því sem mótmælin stóðu fyrir .
Ekki aðeins má greina það á bloggfærslum , heldur kemur það fram í skoðanakönnun Fréttablaðsins 23. janúar að tveir þriðju þjóðarinnar voru hlynntir mótmælunum , en mikill meirihluti tók fram að hann væri þó ekki hlynntur ofbeldi , skrílslátum eða árásum á lögregluna .
Eitt af þeim tilfellum sem vöktu reiði almennings var þegar veist var að Geir H. Haarde forsætisráðherra fyrir utan Stjórnarráðið .
Einn sjónarvotta lýsir atburðarásinni svo að þegar hann hafi komið fyrir hornið hafi fjórir til fimm menn gengið á eftir honum , en óeinkennisklæddur lögreglumaður var með Geir í för .
" Geir sneri sér við og talaði við þessa menn , á meðan hópuðust fleiri að , svo fóru þeir að ota andliti sínu upp að honum , ógnandi .
Geir hélt áleiðis að bílnum , og á einu andartaki var bifreiðin umkringd , þetta var eins og að sjá maura hópast að æti .
Geir komst til allrar hamingju inn .
Lögreglan var ótrúlega fljót á vettvang og náði að ýta fólki frá og slá skjaldborg um bifreiðina .
Eggjum og drasli rigndi yfir þá .
Svo fóru þeir að ryðja bifreiðinni braut , ýttu fólki frá með handafli , kylfa sett milli handa í láréttri stöðu og svo ýtt .
Fólk var furðu aggressívt .
Það var magnað að horfa á þetta og ekki laust við að maður væri sleginn óhug .
" Margir hafa orð á því á blogginu að grímuklæddir mótmælendur eigi að taka grímuna af sér , enda er það grundvallarhugmynd að baki borgaralegrar óhlýðni að gangast við þeim verknaði sem framinn er – að axla ábyrgð .
Dagur í mótmælum Þegar blaðamaður kom að þinghúsinu 20. janúar var mannþröng beggja vegna hússins og ungur maður í brunastiga að berja á gluggana á matsal þingsins .
Yfirbragðið var annað en áður .
Má segja að trumbutakturinn hafi leyst kraft úr læðingi .
Rígfullorðið fólk var einbeitt innan um skólakrakka að lemja sleifum og öðru tilfallandi í potta , kökubauka , hjólbörur og málningardalla .
Kastað var eggjum og snjóboltum .
Eitt og eitt ungmenni flissaði , en aðrir horfðu beint fram , harka í andlitsdráttum , og börðu á trumbur sínar .
Ég hitti Svandísi Svavarsdóttur og spurði hví hún lemdi ekki í pottlok ; hún klappaði á töskuna og sagðist brosandi geyma fúleggin þar .
Það voru engin hróp , bara slagverk fjöldans og reglulega gall í bílflautum .
Síðar voru menn beðnir að lækka í slíkum þokulúðri og þá var það mótmælandi sem kvartaði .
Á spjöldum voru ýmis slagorð : " Landráð af gáleysi er landráð .
" " Sinnið vinum ykkar ! Hlustið á fólkið ! " " Neyðarstjórn kvenna .
" " Icesave Iceslave .
" " Hagsmunagæslan ehf .
" Tveir ungir menn lágu í handjárnum í horni Alþingisgarðsins innan um tíu lögreglumenn .
Ef horft var í gegnum glerið milli móttökuhússins og þinghússins gamla , þá blasti við sjónarhorn aðþrengdra lögreglumanna gagnvart hafi mótmælenda .
Upp við glerið lágu mótmælendurnir tveir ; máttu hrósa happi að verða ekki fyrir eggjum og öðru sem kastað var .
Til þess að losa um hnútinn kom liðsauki lögreglumanna , beitt var kylfum og úða og lágu margir eftir .
Einhverjir mótmælendur komust inn í bílskýlið , skáru þar á dekk og skemmdu eftirlitsvélar .
Sumir voru handteknir , öðrum ýtt út .
Blaðamaður reyndi að komast inn í þinghúsið , en var ekki hleypt inn af lögregluþjóni , sem þar stóð og sagði afsakandi : " Þau hleypa engum inn .
" Um kvöldið var Óslóartréið notað til að kynda bálið eftir margar árangurslausar tilraunir til að kveikja í því .
Blaðamaður fylgdist með mótmælendum kasta pokum með hvítri málningu , eggjum , mjólkurvörum , hveiti og ýmsu lauslegu í lögreglumenn og einnig í þinghúsið .
Þá var trumbutakturinn áberandi , sem knúði mótmælendur áfram , nánast eins og hjartað dælir blóði .
Flestir voru friðsamir .
Þannig var um að litast á Austurvelli þann daginn .
pebl@mbl.is Helvítis fokking fokk Sú áróðurslist , sem var áberandi í mótmælunum á Austurvelli , er tilfinningalegs eðlis , eins og annar pólitískur áróður , að sögn Guðmundar Odds Magnússonar , lektors við Listaháskóla Íslands .
Henni er ekki beint að vitsmunum fólks , heldur sálarlífi þess .
" Í ferðalagi undirmeðvitundarinnar er stutt yfir í goðsögurnar , " segir hann .
" Þá eru riddarasögur , goðsögur og helgisögur , svo sem af heilagri Jóhönnu , yfirfærðar á veruleikann .
Goðsögur eru sagðar í þeim tilgangi að upphefja dyggðir , hið göfuga og réttlætiskennd .
Það er andstæðan við kjaftasögurnar , sem byggjast á öfund , girnd eða afbrýði .
Þess vegna er goðsögum , sem sagðar eru í pólitískum tilgangi , ætlað að búa til göfgi – að stjórnmálamaður sé frelsari og beri með sér heilagleika , sem bjargi okkur úr erfiðleikum .
Jóhanna af Örk eða mærin frá Orleans gegnir því hlutverki .
" Fáar táknmyndir Það er áberandi að 15-20 táknmyndir virðast alltaf koma upp í pólitískum átökum , sama hvar gripið er niður í heiminum , að sögn Guðmundar Odds , og andstæðar fylkingar nota iðulega sama myndmálið .
" Þetta eru atriði eins og bendandi fingur , fánaberinn , heiðurskveðjur , foringinn og barnið með honum , gyðjan – eins og frelsisstyttan eða fjallkonan , fórnarlambið og skrímslið – að búa til skrímsli úr andstæðingnum .
" Auðvitað var líka búinn til fáni fyrir búsáhaldabyltinguna .
" Fáni hefur annað eðli en skjaldarmerki – hann er tákn þjóðar en skjaldarmerkið tákn ríkisvalds , " segir Guðmundur Oddur .
" Þjóðin fylkir sér undir fána , þannig var Marianne táknmynd frelsisins í frönsku byltingunni , sem fór fyrir hreyfingunni með fána borgaranna .
Hún var táknmynd lýðveldisins í baráttunni við einveldi konungs og aðals .
Táknmál búsáhaldafánans er í anda kommúnismans , gul áhöld á rauðum grunni , en í kommúnismanum var lagt upp með hamar og sigð , áhöld landbúnaðarins við hliðina á verksmiðjunum .
En á Austurvelli voru það búsáhöldin , hagfræði húsmóðurinnar , sem bitu á stjórnvöld , umvafin lárviðarsveig og lit eldsins .
" Táknmálið lýtur að mörgu leyti lögmálum listarinnar , eins og þegar Bónusfáninn var dreginn að húni á þinghúsinu .
" Það er svo margt sem gerist án þess nokkur stýri því beinlínis , " segir Guðmundur Oddur .
" Eins og að það skuli vera sparigrís eða svín sem er táknmynd þess fyrirtækis , sem hefur sömu eigendur og kolfelldu hagkerfi Íslands – að það sé jöfnum höndum táknmynd kapítalista og valdsins sem þyrmir engum , " löggusvínin " .
Þetta er einnig mjög algengt stef í pólitísku myndmáli , hvernig manneskjur , eins og þekktir stjórnmálamenn , eru gerðir að hálfum dýrum með því að setja á þá svínsnef .
Það var ekki aðeins áberandi á Austurvelli , heldur einnig í seinni heimsstyrjöldinni , að mála andstæðinginn sem dýr , til að auðvelda fólki að ganga í skrokk á honum eða fella hann .
" Dubi , dabi , dubi , da " Helvítis fokking fokk " var áberandi slagorð á Austurvelli .
Guðmundur Oddur segir það jaðra við konkretljóðlist .
" Það gerist stundum , eins og hjá Louis Armstrong , sem söng " Dubi , dabi , dubi , da " , að menn búa til merkingarleysur eða slangur , þar sem hljómurinn í setningunni , " helvítis fokking fokk " , nær að lýsa ástandinu betur en tugir blaðsíðna af skýrslum frá Alþjóðagjaldeyrissjóðnum eða erlendum hagfræðingum .
Þetta köllum við konkretljóðlist götunnar , þar sem sagt er með einu slagorði allt sem á býr á vörum fólks .
" – Urðu ekki kaflaskil í mótmælunum ? " Það var eins og allir vissu að það þýddi ekkert að keppa við jólin eða hátíðarnar en allir höfðu grun um að mótstaðan myndi bresta og töluðu um að það gerðist með vorinu – en að það leystist úr læðingi í þriðju viku janúar , gerði enginn ráð fyrir .
" – Var það kannski orðlausi trumbutakturinn sem sameinaði fólk – það þurfti fyrir vikið ekki að gangast undir sömu hugmyndafræðina ? " Jú , en það kom gat í þetta .
Eina slagorðið sem allir gátu sæst á var : " Vanhæf ríkisstjórn " .
" Guðmundur Oddur segir mikla umbyltingu hafa orðið í meðvitund fólks og tungumálið hafi að vissu leyti breyst .
" Ég bíð spenntur eftir að sjá kosningaáróður stjórnmálaflokkanna í vor og býst við að hann verði vandræðalegur .
Það hefur verið íhugunarvert í kosningum síðustu áratuga á Íslandi hvað myndmálið hefur verið fátæklegt í pólitískum áróðri .
Áhersla hefur verið lögð á ímynd frambjóðenda sjálfra með klæðnaði , lýsingu og litavali – með því að krýna eins mikið skyn eða karisma í þá og mögulegt er í heimi photoshop .
Myndunum er ætlað að sýna festu og öryggi , en forvitnilegt er að sjá hvort sú aðferð verður ekki út úr korti á nýjum tímum , hvort myndmálið breytist ekki , því það nær til tilfinninga og ímyndunarafls öðru fremur .
Þessar myndir virðast vera , eins og einhver sagði , " svo 2007 " ! " Blóm á Austurvelli Svo gerðist það að mótmælendur á Austurvelli færðu lögreglumönnum blóm .
" Það var rosalega falleg mynd , " segir Guðmundur Oddur .
" Þar gerðist tvennt þegar fólki ofbauð ofbeldið , annarsvegar blómin og hinsvegar appelsínuguli borðinn .
Fólk áttaði sig á því að það stóð ekki til að gera lögguna að óvini sínum .
Þeir eru launamenn eins og við – og líður örugglega flestum eins og okkur sjálfum .
Þarna hafði verið farið yfir ákveðin mörk með því að ráðast á eignir og fólk af öðrum hvötum en réttlætishvötum ; það fór yfir mörk hins sammannlega – svona gerum við ekki .
Þegar góðkunningjar lögreglunnar voru komnir í fremstu víglínu og fengu útrás fyrir ófarir sínar og eigið sjálfskaparvíti .
" Og nærvera óeirðalögreglunnar var einnig táknræn .
" Það var merkilegt að sjá táknmálið á skjöldum óeirðalögreglunnar , tvo krosslagða slaghamra , " segir Guðmundur Oddur .
" Það má velta því fyrir sér , hvort það hefði breytt einhverju , ef óeirðalögreglan hefði notað krosslagðar dúfur eða önnur friðartákn , en ekki ögrandi tákn – að sjá löggu í fullum herklæðum með tvo slaghamra er ögrandi í sjálfu sér .
Svo bjó lögreglan til skjaldborg , svipaða þeirri sem Ástríkur og Steinríkur voru snillingar í að brjóta upp .
Og hún var brotin upp með þessu séríslenska fyrirbæri , sem byggist á arfleifð Helga Hóseassonar , um að sletta skyri – þannig er hugstæð þessi grafíska mynd af svartklæddri óeirðalögreglu með mynstrað skyr yfir sér allri .
" Nixon brosti Engin mótmæli á Íslandi hafa verið í líkingu við það sem gerðist á Austurvelli , að sögn Guðmundar Odds , þó að áður hafi slegið í brýnu með mótmælendum og lögreglu , s.s. í Gúttóslagnum og þegar táragasi var beitt á Austurvelli í mótmælum gegn inngöngu Íslands í Atlantshafsbandalagið .
En Guðmundur Oddur á sína sögu af mótmælum .
" Þegar ég var á mínum gelgjuskeiðsárum í Víetnam-hreyfingunni norður á Akureyri ákváðum ég og félagi minn í grúppu númer sex , að fara suður í höfuðborgina til að mótmæla Richard Nixon , " þessum morðhundi hins illa " í Víetnamstríðinu , og Georges Pompidou , sem áttu fund á Kjarvalsstöðum .
Við höfðum ekki oft farið til Reykjavíkur og keyptum því egg og tómata í kaupfélaginu á Akureyri , sem áttu að fara í þá kumpána Pompidou og Nixon .
Við gengum síðan frá Umferðarmiðstöðunni í átt að bandaríska sendiráðinu og stóðum á götuhorni þegar bílalest með mótorhjólalögreglu mætti okkur og staðnæmdist eitt augnablik .
Sú bifreið sem stoppaði metra fyrir framan okkur var forsetabifreið Nixons , hann leit til okkar og brosti sínu breiðasta brosi .
Þetta var frægt bros , því tiltölulega ómyndarlegur maður breyttist í gullfallegan mann .
Og hann veifaði til okkar .
Þetta var besta færi sem við gátum fengið til að nota skotfærin okkar , sem voru nánast tilbúin í bakpokanum , en það eina sem við gerðum var að veifa á móti – og brosa .
" Guðmundur Oddur brosir varfærnislega .
" En þessa sögu þorði ég ekki að segja fyrr en á fullorðinsárum .
" Mótmælin á blogginu Það gekk ýmislegt á í mótmælunum á Austurvelli .
Eins og lesa má um á Moggablogginu , þá sýnist sitt hverjum um hvort mótmælin voru vel eða illa heppnuð , hvort þau voru skrílslæti eða friðsamleg .
17. október .
Arnar Helgi Aðalsteinsson : " Nú er búið að skipuleggja mótmæli á morgun laugardag kl. 15 og ég hvet alla til að mæta .
" 18. október .
Kolbrún Baldursdóttir .
" Mörgum finnst þetta félagslega atferli hóps hreinlega ógeðfellt ekki hvað síst ef mótmælin beinast að ákveðinni persónu ...
" 24. október Heidi Strand " Krafan er einföld , og þverpólitísk , RJÚFUM ÞÖGN RÁÐAMANNA .
Mætum öll á Austurvöll – til að hittast , til að sýna fram á að við höfum rödd , að við erum til .
" 25. október Jóhannes Ragnarsson " Við þær aðstæður sem nú eru uppi í þjóðfélaginu er þörf öflugra , hnitmiðaðra og árangursríkra mótmæla .
" 31. október Sigrún Jónsdóttir " Ég mótmæli hroka íslenskra ráðamanna , sem telja sig færa um að vinna okkur frá því ástandi , sem þeir sköpuðu sjálfir .
" 1. nóvember Arnþór Sigurðsson " Ég hef fylgst með mótmælum " fólksins " á Austurvelli síðustu vikur .
Mér hefur fundist þátttakan vera léleg og fundið dálítið til í hjartanu yfir því hvað þjóðin er andlaus í því að mæta og sýna stuðning .
" 8. nóvember Óðinn Þórisson " Eggjum var kastað í alþingishúsið , bónusfáni og óeirðir við lögreglu .
Ég myndi ekki vilja setja mitt nafn við svona mótmæli .
" 8. nóvember Jón Ingi Cæsarsson " Hvað er að sjá .
Krúttkynslóðin mætt á tröppur Alþingishússins .
Ég er mjög áfram um að fólk sýni hug sinni með mótmælum .
En þegar mótmæli snúast upp í skrílslæti lýkur mínum stuðningi .
" 9. nóvember Ísleifur Jónsson " Ég vil endilega hvetja fólk til að mæta á mótmælafundi , sýna ákveðna stillingu og brjóta ekki lög .
" 10. nóvember Andrés Skúlason " Skrýtið annars hvernig litið er á mótmæli hér á landi , það er rétt eins og menn skammist sín fyrir að láta skoðanir sínar í ljós opinberlega .
" 12. nóvember Jakobína Ingunn Ólafsdóttir " Vill þjóðin leyfa yfirvöldum að halda ÁFRAM á sömu braut ? Er ekki komið nóg ? " 15. nóvember Ingvar Valgeirsson " Nú er mótmælt .
Gaman að því .
Söngvaskáld , pabbastelpur , rithöfundar og aðrir , sem virðast ekki alveg jafn athyglissjúkir og þeir fyrstu , taka til máls og heimta breytingar .
Sá að fólk var hvatt til að mæta og mótmæla Seðlabankanum , ríkisstjórninni , útrásarbankamönnunum , Fjármálaeftirlitinu og einhverju .
Tekið var fram að menn þyrftu ekki að vera á móti öllu þessu , bara einhverju .
" 15. nóvember Einar Rafn Þórhallsson " Ég dreif mig niðrá Austurvöll ásamt örugglega 10.000 manns í dag .
" 23. nóvember Ólafur Sveinn Haraldsson " Stutt og laggott .
Hvernig í ósköpunum ætlar ríkisstjórnin að humma svona stór mótmæli af sér ? " 9. desember Þórður Ingi Bjarnason " Þessi mótmæli eru kominn út í rugl .
" 23. desember Helgi Baldvinsson " Þakkir til ykkar sem hafið enn þrek í að halda baráttunni gangandi .
Látum það ekki viðgangast að útrásarvíkingarnir einkavæði gróðann en ríkisvæði tapið .
" 2. janúar Jakobína Ingunn Ólafsdóttir " Almenningur mun halda áfram að þróa mótmælin þangað til valdhafar meðtaka skilaboðin .
" 5. janúar Gísli Friðrik Ágústsson " Aktívistar þessa lands ættu því endilega að halda áfram sínum aðgerðum og hunsa sófamótmælendur sem fussa og sveia yfir nokkrum glerbrotum og glóðarauga .
" 11. janúar Ingvar Þórisson " Ágætis fundur á Austurvelli .
Vorum með smá gjörning – settum palestínuklút á Jón Sig ...
12. janúar Guðborg Eyjólfsdóttir " Ég spyr eru það friðsamleg mótmæli að skvetta málningu á Stjórnarráð Íslands ? ? " 13. janúar Jón Thoroddsen " Kröftug mótmæli beina ljósi fjölmiðla að þeim einstaklingum sem vona að þeirra hlutur í spillingunni gleymist .
" 20. janúar Vilborg Traustadóttir " Við sem ekki vorum með slagverk eða bjöllur og flautur með okkur sungum .
Ég raulaði " Fram fram fylking , forðum okkur háska frá , því ræningjar oss vilja ráðast á ...
" 20. janúar Ásdís Sigurðardóttir " Ég er farin að sofa og vona að ekki sjóði upp úr í nótt , hverju erum við bættari ? ? " 20. janúar Rúnar Þór Þórarinsson " Næst kveikir fólk í alþingishúsinu .
" 21. janúar Stefán Óli Sæbjörnsson " Mér sýnist að fólki sé orðið alvara núna ...
" 21. janúar Ævar Rafn Kjartansson " Það sem stjórnvöld og lögreglan átta sig ekki á er að það eru engin skipulögð mótmæli í gangi .
Það er enginn stjórnandi .
Það er ekkert afl á bak við þessa reiði annað en einstaklingar .
Það fékk enginn mig til að koma en það fékk mig eitthvað til að koma .
" 22. janúar Gunnar Waage " Ég er hræddur um að þetta sé komið út í eitthvað sem ég get ekki stutt .
" 22. janúar Þrymur Sveinsson " Er fólk alveg að tapa sér ? ? " 22. janúar Magnús H. Traustason " Þakka þeim sem gengu til liðs við lögregluna í nótt .
Þar fór fólk að mínu skapi .
Borgaraleg óhlýðni er eitt , ofbeldi er annað .
" 23. janúar Kristín Katla Árnadóttir " Nú líkar mér betur að sjá fólk búið að merkja sig með appelsínugulum lit , sem vill ekki þessi skrílslæti , ég hrópa húrra fyrir þessu fólki .
" 24. janúar Ásmundur Einar Daðason " Þessi mótmæli eiga að mínu mati stóran þátt í því að ráðamenn landsins eru nú farnir að hlusta á þjóðina .
" 26. janúar Eva Benjamínsdóttir " Það var einstök tilfinning að vera í syngjandi og dansandi mótmælum á Austurvelli .
" Breiddist út á facebook Búsáhaldabyltinginn breiddist hratt út á Netinu og það er merkileg tilviljun að samskiptaforritið Facebook hafi náð þar almennri hylli síðla sumars , að sögn Dóru Ísleifsdóttur .
" Mér var fyrst boðið á Facebook fyrir þremur árum , en þegar ég skoðaði það voru þar aðeins ljóshærðar barmmiklar stúlkur og ég var fljót að loka bókinni aftur , " segir hún brosandi .
" En svo sendi mér einhver boð aftur í sumar og þá sá ég að umhverfið var gjörbreytt .
Þarna var komið mikið af fullorðnu fólki sem tjáir sig um heima og geima , enda þægileg leið til þess , og þetta er auðvitað fjölmiðill í vissum skilningi .
Þetta var rétt í tæka tíð fyrir mótmælin og af því að ég er mátulega fordómalaus og upplýsingafíkin , þá skrái ég mig í alla hópa , og það veitti mér töluverða yfirsýn .
" Dóra segir Facebook mikilvægan vettvang skoðanaskipta , ekki síst í ljósi fjölmiðlavandræða þjóðarinnar .
" Fjölmiðlar hafa ekki staðið sig , þar ná einungis sjónarmið sumra að skína í gegn , en á Facebook er þversnið þjóðarinnar og undir hverjum og einum komið að tjá sig eða sleppa því .
Það var fróðlegt út frá þessu sjónarmiði að fylgjast með því hvernig fólk skiptist á skoðunum á Facebook og víðar á netinu , og úr varð vitundarvakning .
" Dóra segir að fyrir sinn aldurshóp hafi mótmælin á Austurvelli í raun verið ný upplifun .
" Ég veit að langamma mín stóð í mótmælum vegna kolaburðar á bryggjunni og jafnréttis kynjanna fyrir 100 árum , en í mínu lífi hafa aðeins harðir umhverfisverndarsinnar mótmælt að einhverju ráði .
Mér finnst það mikil einföldun og sýna mikinn hroka að setja stimpillinn " mótmælandi " á þá hreyfingu sem myndaðist , það er grunnhyggið og skrítið .
" – Af hverju ? " Vegna þess að þetta er stimpill ; ég held að mótmælendur séu í íslenskri þjóðarsál flokkaðir með óeirðaseggjum .
En það er bara alls ekki rétt .
Ég sá ekki betur en að þarna væri að langmestu leyti friðsamlegt .
Lagt var upp með að vernda og gæta öryggis , ekki bara sjálfs sín , heldur allra .
Hugmyndirnar gengu út á að fara gegn óréttlæti og ofbeldi af hverju tagi á friðsamlegan hátt .
Þess vegna er mótmælandi annað en óeirðaseggur og hrein heimska að reyna að draga alla í sama dilkinn á þennan hátt og reyna þannig að kasta neikvæðu ljósi á lýðræðisleg tjáskipti .
" – En óeirðaseggir voru þarna innan um ? " Það var alls konar fólk þarna innan um .
Ég var þarna innan um ! Og lögreglan hefur lýst því yfir að kvöldið sem mest gekk á hafi verið fjöldi " góðkunningja " við Alþingishúsið eftir miðnætti – en það er mikilvægt að halda því til haga að hvunndagshetjur úr hópi mótmælenda komu lögreglunni til varnar það kvöld og við mörg önnur tækifæri .
Að mínu mati kom fólk í hópi mótmælenda oft í veg fyrir að illa færi .
Á sama hátt og þeir sem fóru af stað eldsnemma morguninn eftir til að hvetja fólk til að sýna , t.d. með appelsínugulu , að ofbeldi yrði ekki liðið .
Þann dag held ég að hafi kviknað von í brjósti margra því þetta gat farið illa og fólk vill ekki stríð .
Og mér finnst ábyrgðarhlutur hvernig fjölmiðlar og þáverandi stjórnvöld reyndu að gera því skóna að með því að tjá óánægju sína sé fólk að stofna til ofbeldis – hvort sem óánægjan var tjáð með eggja- og skyrkasti , hefðbundnum mótmælastöðum , orðræðu , eða myndmáli .
Það merkilega við þetta allt saman er að engin krafa var gerð um að fólk hefði sömu skoðun á neinu .
Það sem ég held því að hafi búið til hópeflið var að öllum varð ljóst að eitthvað nógu slæmt hefði gerst til þess að það mætti ekki halda áfram á sömu braut eins og ekkert hefði í skorist .
Það þyrfti að endurhugsa samfélagsgerðina .
Það var komið að tímapunkti , þar sem enginn gat leyft sér að skipta sér ekki af , hafa ekki áhyggjur og treysta á að einhver annar væri með málin í gáfulegum farvegi .
Ég held að þetta snúist ekki um neitt einfalt með eða á móti , svart eða hvítt , heldur mikla hugvekju .
" Búsáhaldabyltingin vestur um haf ? Áhugi er fyrir búsáhaldabyltingunni víða um heim .
Þannig setti Patrick Stevens , safnstjóri á háskólabókasafninu við Cornell-háskóla , Íþöku , sig í samband við blaðamann og lýsti áhuga á að afla gagna um atburðarásina og allt sem henni tengist .
" Ég hef eðlilega fylgst með framvindunni , sem hefur fengið nokkra umfjöllun í bandarískum fjölmiðlum , " segir hann .
" Ég ætla ekki að eigna mér heiðurinn af þeirri hugmynd að safna minnisverðum hlutum sem tengjast henni , vinur minn lagði til að ég , eins og við segjum , kýldi á það .
Mér fannst það strax og finnst það enn góð hugmynd , og hún er í samræmi við hlutverk deildarinnar , sem hefur safnað fágætum handritum , en þar er burðarstólpi íslenska handritasafnið .
" Hann segist hafa lesið greinar um hrunið á Íslandi og viðbrögð Íslendinga við því , fylgst með umræðum Íslendinga og safnað myndskeiðum á netinu .
" Ég sækist eftir ræðum , bloggfærslum og öðrum skrifum , alveg óháð stjórnmálaskoðunum eða tengslum , bæklingum , mótmælaspjöldum og dreifimiðum , upptökum af mótmælum eða tengdum viðburðum , upplýsingum um tilvist vefsíðna eða annarra rafrænna heimilda og innsýn í líf Íslendinga við þessar kringumstæður .
" Upplýsingunum yrði komið fyrir í handritasafni og aðgangur að efnisyfirliti þess aðgengilegur á netinu .
" Bókasafnið við Cornell-háskóla er einn helsti vettvangur fræðilegra rannsókna í heiminum , " segir hann .
" En áherslan á Ísland stafar af því að Daniel Willard Fiske , fyrsti bókavörður háskólans , gaf háskólanum safn sitt frá Íslandi .
Kristín Bragadóttir á Landsbókasafninu hefur einmitt skrifað bók um Fiske , Willard Fiske : vinur Íslands og velgjörðarmaður .
Jafnvel þótt Íslandssafn Fiskes sé kunnast fyrir bækurnar , sem eru um 40 þúsund bindi , og lúta að öllum sviðum norrænna fræða og íslenskra bókmennta og menningar , þá er þar einnig mikilvægt safn bæklinga , þar á meðal erfiljóða , og bréfaskriftir margra Íslendinga til Fiskes og Halldórs Hermannssonar , fyrsta safnstjórans .
" 