Eftir Jóhann Bjarna Kolbeinsson jbk@mbl.is " SVÖRIN voru þau að það væri búið að leggja tugi milljóna í markaðssetningu á nafninu , og það sé ekki eðlilegt að hver sem er geti gengið út með nafn sem búið er að leggja svona markaðssetningu í .
Ég benti hins vegar á að vörumerkið væri vissulega verðmætt , en um leið og Ari Edwald hefði rekið okkur , hefðu verðmætin farið og traustið sem hafði verið byggt upp , " segir Jóhannes Kr. Kristjánsson , ritstjóri fréttaskýringaþáttarins Kompáss sem tekinn var af dagskrá Stöðvar 2 fyrir skömmu .
Jóhannes hefur átt í viðræðum við forsvarsmenn 365 um að fá að halda nafninu , en síðdegis á föstudag bárust þau svör frá fyrirtækinu að það yrði ekki leyft , enda ætti 365 nafnið Kompás .
" Þetta var hjartans mál fyrir mér og ég var mjög tilfinningalega bundinn þessu nafni .
Þannig að mér finnst þetta skrítin afgreiðsla , og leiðinlegur viðskilnaður við fyrirtækið , " segir Jóhannes sem lætur þó engan bilbug á sér finna , og ætlar að halda ótrauður áfram .
" Við erum búnir að taka ákvörðun um að halda áfram , þótt á nýjum vettvangi verði .
Nafnið er í sjálfu sér aukaatriði , við finnum annað nafn .
En það verður Kompás -teymið sem mun vinna að þeim þætti .
" Jóhannes segist hafa fulla trú á því að þátturinn eigi sér framtíð , enda hafi þeir félagar vitneskju um fjölmörg mál sem opna þurfi augu almennings fyrir .
" Við erum með mjög mörg mál sem við erum með á frumvinnslustigi , bæði sem tengjast bankakreppunni , og einnig þjóðþrifamál sem tengjast undirheimunum og sterkar sögur af fólki sem við teljum að eigi erindi til almennings .
" Allt raunhæft " Okkur þykir rosalega vænt um þetta , enda hafa rúmlega 3.000 manns skráð sig á lista þeirra sem vilja með öllum tiltækum ráðum tryggja að þátturinn lifi .
Menn lýsa sig meira að segja reiðubúna til þess að greiða styrktarfé til þess , " segir Kristinn Hrafnsson , einn umsjónarmanna Kompáss .
Nú hefur áhugahópur um þáttinn sett upp síðu á Facebook þar sem umsjónarmenn hans eru hvattir til að senda hann út í gegnum netið .
Þátttakendur lýsa því jafnframt yfir að þeir séu tilbúnir til að leggja til frjáls fjárframlög til að styðja við rekstur þáttarins .
Aðspurður segir Kristinn hugmyndina vissulega raunhæfa .
" Það er allt raunhæft þessa dagana , eða réttara sagt , þá er allt jafn óraunhæft .
En þetta samstarf gekk vel , við fengum góð viðbrögð og við eigum enn mörg mál sem við eigum eftir að vinna úr , " segir Kristinn , en umsjónarmenn þáttarins hafa meðal annars átt í viðræðum við Skjá einn um að þátturinn verði á dagskrá þeirrar stöðvar .
" Við höfum átt í viðræðum við Skjá einn , en það hefur ekki enn verið til lykta leitt , " segir Kristinn .
