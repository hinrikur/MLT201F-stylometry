Þátttakendur í íslensku atvinnulífi hafa í sumum tilvikum þurft að hafa sig alla við til að fylgjast með breytingum á eignarhaldi fyrirtækja .
Hluti af ástæðunni liggur í því að félög eru skráð á aflandseyjum þar sem raunverulegur eigandi getur farið huldu höfði .
Óljóst eignarhald var einn af löstunum sem menn tileinkuðu sér á íslenska hlutabréfamarkaðnum .
Skúli Eggert Þórðarson , ríkisskattstjóri , segir í Morgunblaðinu á föstudaginn að í slíkum tilvikum liggi ekki ljóst fyrir hverjir séu raunverulegir eigendur félaganna .
" Þetta er í raun svipað og tjald á leiksviði .
Tjaldið er dregið fyrir og þú sérð ekki leikarana .
Þú sérð bara tjaldið og veist ekki hvað er að gerast á bak við það , " sagði ríkisskattstjóri .
Ef stjórnvöld eiga erfitt að rekja eignarhald er það ómögulegt fyrir almenna fjárfesta .
Það var oft varað við þessari þróun .
Á ársfundi Fjármálaeftirlitsins í nóvember 2007 fjallaði Jónas Fr .
Jónsson , þáverandi forstjóri eftirlitsins , um nauðsyn þess að eignarhald erlendra félaga á íslenskum hlutabréfum lægi fyrir .
Hann sagði að hlutaskrá einstakra félaga veitti óljósa mynd af raunverulegum eigendum hluta .
" Að mínu mati þarf að endurskoða hlutafélagalögin og lög um verðbréfaskráningu með það að markmiði að ávallt sé ljóst hver hinn raunverulegi eigandi er , " sagði Jónas .
Ólafur Þór Hauksson , sérstakur saksóknari um bankahrunið , sagði í Morgunblaðinu á fimmtudag að umsvif aflandsfélaga væru klárlega athugunarefni .
Í fréttaskýringum Þórðar Snæs Júlíussonar hér í blaðinu síðustu daga kom fram að félög íslenskra aðila á Tortola-eyju skipta hundruðum .
Þar af fengu 136 þeirra leyfi til að stunda bankaviðskipti á Íslandi á árunum 2000 til 2008 .
Það er í sjálfu sér ekkert ólöglegt að stunda viðskipti í gegnum félög á aflandseyjum .
Hins vegar má spyrja um ávinning og umsvif .
Samkvæmt því sem kom fram í Morgunblaðinu á föstudaginn var lítill skattalegur ávinningur af því að stunda viðskipti í gegnum aflandsfélög upp úr síðustu aldamótum .
Tilgangur með stofnun slíkra félaga hafi því verið að fela raunverulegt eignarhald eða að dylja tekjur eða eignir .
Fjöldi aflandsfélaga á Tortola sem fengu starfsleyfi á Íslandi náði hámarki á síðasta ári .
Tvöfalt fleiri félög fengu þá slíkt leyfi sé miðað við meðaltal áranna 2000 til 2007 .
Helmingur félaganna sótti um og fékk starfsleyfi í ágúst til október , en þá féllu íslensku bankarnir .
Það eitt vekur spurningar um tilgang þessara félaga .
Þessi spurning er ekki bundin við Ísland .
Víða er verið að spyrja sömu spurningar .
Heilbrigt markaðshagkerfi verður einungis byggt upp fyrir opnum tjöldum .
Þáttur aflandsfélaga er athugunarefni 