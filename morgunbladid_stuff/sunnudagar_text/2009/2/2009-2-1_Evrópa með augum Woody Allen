Vinkonurnar Vicky og Cristina fara í frí til Barcelona .
Þannig hefst nýjasta mynd Woody Allen sem nefnist einmitt Vicky Cristina Barcelona og var frumsýnd hér um helgina .
Blaðamaður Morgunblaðsins hitti Allen í Cannes og ræddi við hann um evrópska kvikmyndagerð , huggulegar leikkonur og kvikmyndina sem hann langaði mest að henda í ruslið .
Eftir Birtu Björnsdóttur birtabjorns@gmail.com Það að Woody Allen sendi frá sér nýja kvikmynd heyrir kannski ekki til stórtíðinda , enda maðurinn með eindæmum afkastamikill leikstjóri .
Hann hefur gert eina mynd á ári allar götur síðan 1982 en það finnst honum sjálfum enginn stórkostlegur árangur .
" Í flestum störfum telst eitt verkefni á ári ekkert sérstakur árangur , " byrjar Allen .
Hann talar frekar lágt og situr hokinn á stólnum sínum .
Það þarf ekki mikinn speking til að sjá að viðtöl eru ekki hans eftirlætisiðja , þó hann beri sig vel .
" Kennari kennir 800 tíma á ári , læknir sinnir 10 þúsund sjúklingum á ári .
Að gera eina kvikmynd á ári er ekkert svo merkilegt og þeir sem halda öðru fram eru að reyna að gera sig merkilegri en þeir í raun og veru eru .
" Þegar framleiðnin er jafn mikil og raun ber vitni hjá Allen eru myndirnar eins og gefur að skilja misjafnar að gæðum .
Þær raddir hafa heyrst að honum sé að förlast með árunum og síðustu myndir hans séu heldur bágbornar miðað við margar þeirra gömlu góðu .
Hvort sem fólk tekur undir það eða ekki hefur Vicky Cristina Barcelona hlotið fínar viðtökur og þá hefur leikur Penelope Cruz ekki síst verið mærður .
Leikkonan er einmitt tilnefnd til Óskarsverðlauna í ár fyrir hlutverk sitt sem hin eilítið vanstillta Maria Elena .
Hvorki stórkostleg né hræðileg En ætli Woody sjálfur sé jafn ánægður með allar myndirnar sínar ? " Hjálpi mér nei ! Þegar ég sá Manhattan í fyrsta skipti langaði mig mest að henda henni beint í ruslafötuna .
Útkoman var alls ekki eins og ég hafði ímyndað mér .
Ég fór rakleitt á fund United Artists og bað þá um leyfi til að fá að farga myndinni en í staðinn myndi ég gera aðra mynd fyrir þá þeim að kostaðarlausu .
" Eins og kunnugt er varð United Artists ekki við bón Allens og Manhattan var tekin til sýninga .
" Myndin sló svo í gegn , " segir Allen .
" En það hefur gerst nokkrum sinnum á ferlinum að myndir sem ég er afar óánægður með hafa átt miklu fylgi að fagna og það er ekki góð tilfinning , get ég sagt þér .
Ég myndi miklu frekar vilja gera mynd sem ég er sáttur við þótt enginn annar nennti að sjá hana .
Það er ekki gaman þegar lélegum myndum er hampað , þá fær maður á tilfinninguna að áhorfendur skilji mann ekki eða fari um mann of mjúkum höndum .
" Allen segist því miður ekki geta farið sömu leið og faðir Javiers Bardem í Vicky Cristina Barcelona , en sá yrkir ljóð sem hann heldur leyndum fyrir umheiminum .
" Þegar ég er að skrifa , hvort sem það eru handrit eða pistlar er ég eiginlega alltaf óánægur með það sem frá mér kemur .
Ég hugsa ekki með mér að þetta sé svo ótrúleg snilld að ég ætli að halda þessu fyrir mig og refsa þannig almenningi sem fær ekki að njóta þessa með mér .
Mér finnst frekar það sem ég skrifa svo slæmt að ég geti ekki lagt það á nokkurn mann að sjá það .
Það er hinsvegar ómögulegur hugsunarháttur í kvikmyndagerðinni .
Þá eyðirðu 15 milljónum dala úr veski einhvers annars við gerð myndarinnar og þá er ekki í boði að segja einfaldlega að myndin sé ómöguleg .
Þó að ég óski engum þess að sjá hana og vilji helst henda henni í ruslið .
Það kostar engann pening þó að pabbi Javiers vilji halda ljóðunum sínum fyrir sig .
" Þegar Allen er jafn gagnrýninn á eigin verk og raun ber vitni gæti verið forvitnilegt að heyra hvernig honum hugnast nýjasta afurð sín .
" Mér finnst hún hvorki stórkostleg né hræðileg , " segir Woody .
" Ég er þó aðallega spenntur að sjá hvernig viðbrögð hún fær því ég er að fást við hluti sem ég hef ekki áður gert .
Ég var að taka upp í nýju landi og leikstýrði auk þess tveimur spænskum leikurum sem léku á móðurmáli sínu á köflum , sem ég skil vel að merkja ekkert í .
Ég hef því ekki eins sterka tilfinningu fyrir því hvort afraksturinn sé góður eða ekki .
Ætli ég hafi ekki verið of óöruggur til að leyfa mér að vera ánægður með hana vegna allra nýjunganna , en ég get sagt að ég var alls ekki miður mín með árangurinn .
" Það er þó allavega huggun fyrir þá sem hlakka til að sjá myndina , að leikstjórinn hafi ekki verið miður sín yfir útkomunni .
Aðspurður hvers vegna Barcelona hafi orðið fyrir valinu sem tökustaður segir Woody Allen það alfarið stjórnvöldum þar í borg um að kenna .
" Mér var boðið að koma og gera mynd í Barcelona mér að kostnaðarlausu .
Ætli ráðamenn í Barcelona hafi ekki viljað koma borginni á framfæri með þessu tagi , " segir leikstjórinn og bætir við að hann myndi alveg geta hugsað sér að endurtaka þennan leik , jafnvel í Reykjavík .
" Já ég myndi alltaf hugsa málið ef tilboð bærust .
En ég myndi auðvitað þurfa að heimsækja viðkomandi land fyrst til að athuga hvort mér dytti þar í hug einhver góð saga .
" Þá er bara spurning hvort ný ríkisstjórn muni gera ráð fyrir slíkum útgjöldum í næstu fjárlögum .
Dapurleg endalok Vicky Cristina Barcelona fjallar um vinkonurnar Vicky ( Rebecca Hall ) og Cristinu ( Scarlett Johannsson ) og viðburðaríkt ferðalag þeirra til Spánar .
Þær kynnast flagaranum og lífskúnstnernum Juan Antonio ( Javier Bardem ) og hafa þau kynni ólík áhrif á hina trúlofuðu Vicky og hina sveimhuga og ævintýragjörnu Cristinu .
Við sögu kemur svo einnig fyrrverandi ástkona Juans , Maria Elena ( Penelope Cruz ) .
" Myndin er fyrst og fremst rómantísk , " fullyrðir leikstjórinn en bætir svo við : " Allavega framanaf .
En ég upplifi endalokin þó mjög dapurleg .
Vicky fær ekki það sem hún þráir .
Hún endar með eiginmanni sínum sem henni þykir jú vænt um en hún elskar hann ekki af öllu hjarta .
Cristina mun hinsvegar aldrei finna það sem hún leitar að í lífinu , ég held að hún viti ekki einu sinni hvað það er sem hún leitar .
Ekki veit ég það og ég skrifaði persónuna .
Juan og Maria Elena sjá sér svo ekki fært að vera saman þrátt fyrir tilfinningahitann svo það má segja að myndin endi dapurlega fyrir allar persónurnar .
Þrátt fyrir hin dapurlegu endalok sögupersóna sinna segist Woody Allen vera sjálfur afar hamingjusamur í sínu eigin lífi .
" Stundum hef ég upplifað ömurlega tíma , verið óhamingjusamur og einmana , og þá hef ég getað skrifað gamanmyndir .
Eins hef ég skrifað morðsögur og annað hroðalegt þegar ég hef verið hvað hamingjusamastur í mínu lífi svo það er engin tenging á milli minna tilfinninga og sögupersóna minni og hefur aldrei verið .
Fallegustu konur í heimi Woody Allen verður tíðrætt um einstaka hæfileika og sláandi fagurt útlit samstarfskvenna sinna , Scarlett og Penelope og lái honum hver sem vill .
" Að mæta í vinnuna og eyða deginum með Scarlett og Penelope er hreint ekki leiðinleg leið til að vinna fyrir sér , get ég sagt þér .
Þær eru báðar svo ótrúlega hæfileikaríkar og færar á sínu sviði .
Svo held ég að ég hafi aldrei verið í návígi við eins fallegar konur á ævi minni , " fullyrðir Woody en segir eiginkonu sína taka slíkum yfirlýsingum með ró og spekt .
" Hún gerir sér grein fyrir því að nærvera mín hefur engin áhrif á konur eins og þær .
Hvorug þeirra myndi nokkurntíman binda trúss sitt við mann eins og mig .
" Þegar myndin kom út í Bandaríkjunum var um fátt annað rætt henni tengt en koss sem þær Penelope og Scarlett smella á hvor aðra í myndinni .
Viðbrögðin voru kannski helst til yfirdrifin , ekki ólík því þegar brjóstið á Janet Jackson sást óvart á skjám landsmanna þar vestra og þjóðin fór á hliðina í kjölfarið .
Woody Allen gerir líka lítið úr erótíkinni í kringum þetta atriði .
" Þetta var bara eins og hver annar dagur á tökustað .
Þær mættu umkringdar ljósamönnum , hljóðfólki og tökuvélum og kysstust .
Svo var bara farið í hádegismat .
" Kossinn góði er þó hluti af öðrum undirtón myndarinnar , sem er upplifun tveggja bandarískra stúlka á evrópsku líferni .
" Bandaríkjamönnum finnst Evrópa í það heila vera menningarlega þróaðari , fágaðari og kynferðislega opnari staður en heimalandið .
Og ég held að það sé alveg rétt hjá okkur .
Ég myndaði mér þessa skoðun á Evrópu eftir að hafa horft á svo margar myndir þaðan þegar ég var yngri .
Kvikmyndir skiptust í tvo flokka , myndir frá Hollywood og svo myndir frá Evrópu , myndir eftir snillinga á borð við Ingmar Bergman , Truffault , Fellini og Godard .
Þessar myndir voru betri , fágaðri , gáfulegri og ekki eins ritskoðaðar kynferðislega og þær bandarísku .
Ég hef alltaf haft mjög rómantíska hugmynd um Evrópu , rétt eins og ég hef um New York .
Fólk hefur gagnrýnt mig og sagt mig ekki sjá New York í réttu ljósi , öfugt við Martin Scorsese eða Spike Lee .
Mín sýn á borgina sé of rómantísk , en þannig er mín hugmynd um Evrópu einnig .
" Allan Stewart Konigsberg BANDARÍSKI leikstjórinn og handritshöfundurinn Woody Allen fæddist Allan Stewart Konigsberg hinn 1. desember árið 1935 , og er því 73 ára .
Hann byrjaði ferilinn sem skríbent fyrir blöð og seldi þeim skrítlur og gamanefni sem hann samdi sjálfur .
Hann leikstýrði sinni fyrstu kvikmynd árið 1966 , What ' s Up , Tiger Lilly ? , og hefur verið iðinn við kolann síðan .
Meðal hans þekktustu mynda eru Annie Hall ( 1977 ) , Manhattan ( 1979 ) , Hannah and her Sisters ( 1986 ) , Husbands and Wives ( 1992 ) og Manhattan Murder Mystery ( 1993 ) .
Af nógu er að taka því Allen hefur gert eina kvikmynd á ári síðan 1982 .
Woody Allen hefur verið tilnefndur oftar en nokkur annar til Óskarsverðlauna fyrir frumsamin handrit , eða alls 14 sinnum .
Einnig hafa 15 leikarar verið tilnefndir til sömu verðlauna fyrir leik sinn í myndum Allens í gegnum tíðina og fjórir farið heim með styttuna gullnu .
Allen hefur þó ekki einungis borið á góma í tengslum við kvikmyndir sínar .
Mikið var fjallað um samband hans við núverandi eiginkonu sína , Soon-Yi Previn , á sínum tíma .
Ekki er nóg með að hún sé tæplega 40 árum yngri en Allen heldur er Soon-Yi einnig ættleidd dóttir þáverandi unnustu Allens , Miu Farrow .
Það þótti því sannarlega saga til næsta bæjar þegar þau fóru að stinga saman nefjum fyrir rúmum áratug , þegar Soon-Yi var rétt skriðin yfir tvítugt .
Í ævisögu sinni , What Falls Away , segir Mia Farrow meðal annars frá því að Frank Sinatra , fyrrverandi eiginmaður sinn , hafi boðist til að láta brjóta báða fæturna á Allen þegar upp komst um samband hans við dótturina .
Af því varð þó ekki , svo vitað sé .
Allen hefur sjálfur leikið í þónokkrum mynda sinna og auk kvikmyndagerðarinnar hefur hann skrifað leikrit , pistla í blöð , leikið á klarinett á djassklúbbum og verið með uppistand .
