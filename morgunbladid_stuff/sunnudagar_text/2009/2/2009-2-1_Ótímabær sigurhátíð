Boðað var til sigurhátíðar á Austurvelli í gær .
Hinn vikulegi fundur átti að þessu sinni að vera haldinn til að fagna .
En hverju átti að fagna ? Vissulega er ríkisstjórnin fallin , en eins og Egill Helgason bendir á á bloggi er enn margt í ólagi .
Mér er alveg fyrirmunað að skilja hví Raddir fólksins boða til sigurhátíðar í dag , " skrifar Egill .
" Lítið hefur gerst nema að ein ríkisstjórn er fallin .
Önnur hefur ekki einu sinni tekið við .
Nánast á hverjum degi berast fréttir af nýjum hneykslismálum í banka- og fjármálakerfinu .
Maður sér ekki að sé mikið verið að taka á fjárglæframönnunum sem settu Ísland á hausinn .
Atvinnuleysi eykst og kjörin versna .
Er virkilega tilefni til að fagna sigri ? " Mótmælin á Austurvelli hafa verið vettvangur til að láta í ljósi óánægju með íslenska ráðamenn úr bæði stjórnmálum og viðskiptalífi og setja fram kröfu um betra og heilbrigðara samfélag .
Frægt var þegar George Bush flutti ræðu um borð í flugmóðurskipi undir stórum borða , sem á var letrað : " Markmiðinu náð " .
Borgarastyrjöldin í Írak var hins vegar rétt að byrja .
Á Íslandi ríkir ekki borgarastyrjöld , en hins vegar er varla hægt að segja að hafist hafi verið handa við að leysa verkefnið , hvort sem þar er átt við kreppuna í efnahagsmálum eða nauðsynlegar umbætur á stjórnkerfinu .
Hin raunverulega sigurhátíð mun þurfa að bíða í einhvern tíma enn .
