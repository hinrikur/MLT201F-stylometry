SÍÐUSTU vikur hef ég verið að glugga í bók er nefnist " Að morgni var ég alltaf ljón " .
Höfundur bókarinnar , Arnhild , er sálfræðingur að mennt .
Áður en hún varð sálfræðingur þá var hún langtímanotandi geðheilbrigðisþjónustu í Noregi .
Arnhild var greind með geðklofa ( geðrof ) fyrir tvítugt og býr yfir þeirri reynslu að hafa legið í lengri og skemmri tíma inni á geðdeildum .
Þetta er veruleiki sem margur Íslendingurinn þekkir .
Það að vera notandi geðheilbrigðisþjónustu markast af þrennu , bið eftir meðferð , meðferð og eftirfylgni .
Verst er að margir eru að bíða .
Því verður bankið á útidyr geðdeildar- " innar " oft hávært , svo hávært að hvati myndast hjá starfsfólki að auka skilvirkni og afköst .
Vandinn er að illt er að herða á ferli sem þolir ekki að hert sé á því , svo vitnað sé í Arnhild , oft verða þessi auknu afköst því á kostnað bata .
Að eiga í geðrænum erfiðleikum er ekki ósvipað því að lenda í alvarlegu slysi .
Þörf er á bráðaþjónustu , meðferð og endurhæfingu áður en viðkomandi getur gengið á ný .
Slysin eru misalvarleg og einstaklingar misvel í stakk búnir að ná bata .
Enn gildir það sama um þá sem þjakaðir eru af geðröskunum .
Bataferli hvers einstaklings er að öllu jöfnu ekki nákvæmlega eins og bataferli annars einstaklings .
Því geta aukin afköst birst sem " brottköst " þeirra sem þurfa meiri þjónustu en Meðal-Jóninn .
Hér er ekki verið að setja út á störf heilbrigðisstétta , ég er að beina sjónum mínum að uppbyggingu geðheilbrigðiskerfisins .
Nýjasta útspil FSA til sparnaðar er tilfærsla dagdeildar geðsviðsins .
Tilfærslan miðar að því að sameina meðferð , sem er til fyrirmyndar , öðru úrræði sem er þjakað af biðlistum .
Þetta þýðir í raun lokun dagdeildar á Akureyri , dagdeild sem hefur 99% batahlutfall ef litið er svo á að hægt sé að mæla bata með mælistikunni " þarf ekki að nýta úrræðið aftur " .
Dagdeildin skilaði engum rekstrartekjum árið 2007 .
Hún kostaði hins vegar 27 milljónir kr. í beinum útgjöldum , samkvæmt ársskýrslu FSA , sem er 11,5% af heildarrekstrarkostnaði geðdeilda FSA .
Ef við setjum þetta í samhengi við annan rekstrarkostnað FSA þá var rekstrarkostnaður skrifstofunnar 48% af rekstrarkostnaði alls geðsviðs FSA 2007 .
Rekstur framkv.stj lækninga / læknaráðs er 98,1% af rekstri dagdeildarinnar árið 2007 .
Kostnaður við rekstur dagdeildar á " legudag " er 17.500 kr. en kostnaður við innlögn á geðdeildina er 62.500 kr. Í ljósi þess hve fáir þurfa að nýta sér úrræði dagdeildar aftur er ljóst að dagdeildin er fjárhagslega hagkvæm rekstrareining út frá forsendum árangurs .
Krafan um sparnað er 17,5 milljónir .
Ég vil leiða að því rök að það sé rekstrarlega hagkvæmara fyrir spítalann að reka dagdeildina áfram .
Hún stuðlar að bættri líðan , aukinni sjálfsbjörg , félagslegri færni , aukningu lífsgæða og fyrirbyggir bakföll í bata .
Allt þetta er erfitt að meta í beinhörðum peningum .
Rekstrarleg hagkvæmni kemur á hinn bóginn fram í því að dagdeildin fyrirbyggir ítrekaðar innlagnir á geðdeild á FSA .
Ef 25% af þeim sem annars gætu nýtt dagþjónustuna leggjast inn á geðdeild aftur og meðallegutími er 2 vikur þá erum við að tala um u.þ.b. 25 milljónir – eða nærri því rekstrarkostnað dagdeildarinnar 2007 .
Þeir sem til þekkja geta borið vitni um að 25% er varlega áætluð prósenta .
Rekstrarlegur vankantur er á þessu þar sem komugjöld á göngudeild geðdeildar námu rúmum 750 þúsundum árið 2007 .
Fjölgun innlagna mun óhjákvæmilega auka þessar tekjur , tekjur sem eru ómissandi í rekstur sem var með halla upp á rúmar 88 milljónir árið 2007 .
Við megum ekki gleyma því að meðferð er lögbundin skylda FSA , hér er ekki um valkvæða endurhæfingu að ræða .
Lokun meðferðarúrræðis á borð við dagdeildina á Akureyri mun ekki " redda " hallafjárlögum upp á 150 milljarða .
Líkur eru til að lokun auki þann vanda frekar en hitt .
Almennt í fyrirtækjum miðast tillögur til hagræðingar við að fella út kostnaðarliði sem ljóst er að munu ekki skila fjárhagslegum ábata í framtíðinni .
Þetta á ekki við um dagdeildina hér er um að ræða meðferð sem gefur fólki tækifæri til að ná bata og því fylgir sá stóri kostur að viðkomandi þarf síður á endurinnlögn að halda , þar liggur fjárhagslegur sparnaður fyrir FSA .
Ef því er flýtt sem illa þolir slíkt er ljóst að illa fer .
Höfundur er ráðgjafi hjá Geðhjálp 