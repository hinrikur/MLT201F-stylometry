Fáir núlifandi Íslendingar , ef nokkur , hafa séð fleiri kvikmyndir um dagana en Sæbjörn Valdimarsson , kvikmyndagagnrýnandi Morgunblaðsins .
Heilu kynslóðirnar hafa alist upp við skrif hans en um næstu helgi verða fjörutíu ár frá því hann fjallaði fyrst um kvikmyndir í Morgunblaðinu .
Engan bilbug er samt á Sæbirni að finna enda hefur hann aldrei haft jafnmikið yndi af starfi sínu .
Eftir Orra Pál Ormarsson orri@mbl.is Ég hef aldrei verið mikið fyrir viðtöl .
Sumir halda að ég sé einhver sprelligosi en það er misskilningur .
Ég er í raun hlédrægur maður .
Ég veit ekki hvað þú kemur til með að geta veitt upp úr mér en þér er velkomið að reyna , " segir Sæbjörn Valdimarsson þegar fundum okkar ber saman á heimili hans þennan kalda en bjarta vetrardag .
Einhverju sinni hringdi Þorsteinn Joð í Sæbjörn og vildi ólmur fá hann í Ísland í dag til að ræða um Óskarsverðlaunaafhendinguna sem fara átti fram þá um nóttina .
" Ég kemst ekki , " sagði Sæbjörn .
" Hvers vegna ekki ? " spurði Þorsteinn .
" Ég er að fara í fermingarveislu , " svaraði Sæbjörn .
" Hvaða vitleysa , það fer enginn í fermingarveislu á mánudegi , " sagði Þorsteinn ákveðinn .
" Jú , jú .
Það er eftirveisla fyrir þá sem ekki komust í aðalveisluna , " svaraði Sæbjörn að bragði .
" Látt ' ekki svona , maður , " sagði Þorsteinn og lagði á .
Sæbjörn mætti í útsendinguna .
Kunni ekki við annað .
Ég þarf ekki að leggja á Sæbjörn enda er hann Morgunblaðsmaður fram í fingurgóma .
" Mér var fyrst boðið að skrifa í Alþýðublaðið en afþakkaði það enda fannst mér Mogginn alltaf gnæfa yfir önnur blöð .
Ekki bara vegna þess að gamla Morgunblaðshúsið í Aðalstræti var við hliðina á Herrahúsinu þar sem ég starfaði á þessum tíma , " segir Sæbjörn .
Hann var bókelskur í bernsku og þegar Sæbjörn fór á fund Matthíasar Johannessens , ritstjóra Morgunblaðsins , í fyrsta skipti gekk hann með rithöfund í maganum .
Þar stóð álengdar blaðamaður sem síðar átti eftir að hafa afgerandi áhrif á blaðið , Styrmir Gunnarsson .
Stjörnur og Roy Rogers En allt byrjaði þetta á Snæfellsnesi , nánar tiltekið á Hellnum , þar sem Sæbjörn ólst upp á miklu menningarheimili .
Bækurnar voru hans ær og kýr og síðar bíóið .
" Systur mínar fluttu ungar til Reykjavíkur og sendu litla bróður reglulega kvikmyndablaðið Stjörnur .
Ég hafði ákaflega gaman af því .
Í Reykjavík fékk ég líka fyrst að kynnast lystisemdum bíósins , Roy Rogers og öllu því .
Það varð ekki aftur snúið .
" Sæbjörn flutti ungur til Borgarness , þar sem hann bjó í tvö ár .
Þar fékk hann að fara vikulega í bíó .
Sýningarnar voru í löngu og mjóu húsi sem var annars vegar kvikmyndahús og félagsheimili en hins vegar verbúð .
Veggur var á milli en Sæbjörn og félagar hans uppgötvuðu snemma að hægt var að horfa á myndirnar gegnum skráargat .
Gerðu þeir það ósjaldan .
Kvöld eitt hætti hann því .
" Ég var aldrei þessu vant einn að horfa gegnum skráargatið þegar Dracula greifi mætti til leiks í öllu sínu veldi .
Ég er myrkfælinn að eðlisfari enda alinn upp við draugasögur og varð satt best að segja alveg skelfingu lostinn .
Eftir þá lífsreynslu hætti ég að horfa á bíó gegnum skráargat .
" Eftir að Sæbjörn flutti til Reykjavíkur á unglingsárum fór hann að stunda bíó reglulega og hefur verið þar meira og minna síðan , eins og hann kemst að orði .
Sæbirni dugði ekki að horfa bara á bíó , hann langaði líka að miðla af áhuga sínum og þekkingu .
Hann kveðst sveittur hafa sett saman hámenningarlegan texta sem hann sýndi þeim Matthíasi og Styrmi .
Þeim hefur greinilega litist sæmilega á stílinn , alltént var honum boðið að skrifa eina til tvær greinar í mánuði í blaðið árið 1968 , þegar hann var 24 ára .
Töf varð þó á þeim skrifum og það var ekki fyrr en föstudaginn 21. febrúar 1969 að fyrsta greinin birtist en hana skrifaði Sæbjörn í félagi við vin sinn Sigurð Sverri Pálsson kvikmyndatökumann .
" Á þessum tíma voru raunar aðrir menn að skrifa um kvikmyndir í Morgunblaðið en við ýttum þeim fljótt út , " segir Sæbjörn sposkur á svip .
Fyrsta kastið var tilgangurinn með skrifum Sæbjörns og Sigurðar Sverris að kynna kvikmyndir en fljótlega byrjuðu þeir jafnframt að skrifa umsagnir um þær myndir sem voru þá stundina í kvikmyndahúsum borgarinnar .
Árið 1970 fengu þeir félagar þá hugmynd við þriðja mann , Björn Vigni Sigurpálsson , sem enn starfar á Morgunblaðinu , að skrifa allir umsögn um sömu myndina .
Sjónarhornin voru sumsé þrjú .
" Þetta form sló í gegn enda bylting í rýni á þeim tíma , " segir Sæbjörn .
Hauskúpan olli fjaðrafoki Um leið var tekin upp stjörnugjöf .
Hún mæltist vel fyrir , einkum meðal kvikmyndahúsagesta , en kvikmyndahúsaeigendur höfðu takmarkaðan húmor fyrir hauskúpunni sem tilheyrði skalanum .
Hún var gefin þætti mynd fyrir neðan allar hellur .
" Hauskúpan var ekki vel séð af eigendum kvikmyndahúsa enda fór ekki kjaftur á hauskúpumyndirnar .
Á endanum urðum við að lúffa með hana .
Hann var mikill máttur kvikmyndadómanna í þá daga .
" Sæbjörn segir kvikmyndahúsaeigendur upp til hópa sómamenn en ekki skoðanalausa .
Það sé svo sem ekkert óeðlilegt enda mikið í húfi .
Þótt stundum hafi blásið í þessum samskiptum , eins og gefur að skilja , segir hann þau aldrei hafa skilið eftir sig illindi .
" Yfirleitt hafa samskiptin einkennst af gagnkvæmum skilningi og virðingu .
Ég hef kynnst mörgum óborganlegum karakterum í bíóunum gegnum árin .
" Sæbjörn segir það hafa komið sér á óvart hversu margir virtust lesa umsagnir hans í Morgunblaðinu .
" Ég vandist viðbrögðunum fljótt en eigum við ekki að segja að ég hafi snemma lært að kunna mér hóf í skrifum mínum .
Maður lét fleira vaða í upphafi enda bara unglingsgrey á þeim tíma , " rifjar hann upp .
" En ég hef alltaf skrifað samkvæmt minni sannfæringu .
" Sæbjörn hefur alltaf skrifað í Morgunblaðið sem verktaki .
Aldrei gegnt þar föstu starfi .
Lá yfir fagtímaritum Sæbjörn sökkti sér í blöð af ýmsu tagi til að kynna sér gagnrýni og nefnir Variety , Films & Filming og sunnudagsblað New York Times sérstaklega í því sambandi .
Hann segir marga góða gagnrýnendur hafa skrifað í þessi blöð , ekki síst Vincent Canby , sem hann tók sér til fyrirmyndar .
" Maður var með allar klær úti til að afla sér upplýsinga og það breyttist í raun ekki fyrr en netið kom til sögunnar fyrir rúmum tíu árum .
Það var algjör bylting , nú flettir maður upplýsingum upp á augabragði .
" Sigurður Sverrir starfaði við hlið Sæbjörns í um áratug en eftir það skrifaði hann lengi einn um kvikmyndir í Morgunblaðið .
Ýmsir hafa síðan komið við sögu þessara skrifa , má þar nefna Erlend Sveinsson , Valdimar Jörgensen , Ólaf M. Jóhannesson , Árna Þórarinsson , Hildi Loftsdóttur og Heiðu Jóhannsdóttur .
Lengst skiptu Sæbjörn og Arnaldur Indriðason , vinsælasti rithöfundur þjóðarinnar mörg undanfarin ár , kvikmyndarýninni á milli sín og tókst með þeim góð vinátta .
Arnaldur kom til leiks um miðjan níunda áratuginn og skrifaði óslitið í blaðið fram yfir aldamót .
" Við Arnaldur urðum snemma þétt teymi .
Við leigðum um tíma saman skrifstofu og fórum mikið saman í bíó .
Á þessu tímabili sáum við nánast allar myndir sem voru í bíó , ekki bara þær sem við skrifuðum um sjálfir .
" Þessa yfirgripsmiklu vitneskju notuðu félagarnir til að skrifa bók undir því fróma nafni Myndbandabók heimilanna í kringum 1990 .
" Við vorum búnir að sjá allar myndir sem komnar voru á myndbandaleigur og þótti þetta upplagt .
Fyrirtækið sem gaf bókina út var aftur á móti veikburða og við fengum nánast ekkert fyrir okkar snúð .
" Það er nefnilega það , Synir duftsins er sumsé ekki fyrsta bókin í höfundarverki Arnaldar Indriðasonar .
Sæbjörn og Arnaldur eru báðir miklir vestraunnendur og fyrir nokkrum árum létu þeir drauminn rætast og ferðuðust um vestraslóðir í Bandaríkjunum .
" Þetta var ógleymanleg ferð .
Það var mjög skemmtilegt að koma þarna en við fórum líka á slóðir Steinbecks .
Við höldum báðir mikið upp á hann .
Nú svo var krónan auðvitað á mun hagstæðara verði en í dag , " segir Sæbjörn og brosir .
Þægileg sæti og nýjar myndir Fjörutíu ár eru langur tími og Sæbjörn segir allt hafa breyst til hins betra í kvikmyndahúsum landsins .
" Fyrir það fyrsta eru húsin betri .
Þegar ég byrjaði voru þetta einsala hús , nú eru þau öll fjölsala .
Þar sem salirnir voru fáir var æ ofan í æ uppselt á vinsælustu myndirnar og oft fékk maður miða á slæmum stöðum , einkum fremst , þar sem myndin fór meira og minna fyrir ofan garð og neðan .
Í annan stað er aðstaðan orðin miklu betri .
Áratugum saman hírðist maður á hörðum bekkjum og gat varla gengið eftir sýningu en í dag eru hægindastólar í svo til öllum sölum .
Þá eru hljóð og mynd í allt öðrum gæðaflokki .
Í þriðja lagi eru myndirnar glænýjar .
Hér áður liðu að jafnaði tvö til fjögur ár áður en Hollywoodmyndir rötuðu hingað upp á klakann og nýjabrumið farið af þeim .
Nú koma myndirnar beinustu leið hingað .
Það skiptir auðvitað mestu máli .
" Sæbjörn rifjar upp að lengi vel hafi ekki verið íslenskur texti með myndunum sem hafi komið sér illa þar sem þjóðin , einkum eldra fólk , var ekki jafn vel mælt á enska tungu og í dag .
" Í stað textans var gefið út prógramm sem var nauðsynlegur leiðarvísir fyrir gesti .
Þannig gátu menn sett sig inn í söguþráðinn fyrirfram .
" Hann kann skemmtilega sögu þessu tengda .
Hann var þá staddur í bíói ásamt félaga sínum þegar þeir fóru skyndilega að flissa yfir samræðum sem höfðu ekkert með myndina að gera .
Það skipti engum togum að salurinn skellti allur upp úr .
" Það þorði enginn að viðurkenna að hann skildi ekki brandarann á tjaldinu .
" Fimmtugir krakkar Íslendingar hafa löngum verið mikil bíóþjóð .
Sæbjörn minnist þess að allt fram á níunda áratuginn hafi það þótt viðburður að fara í bíó og fólk klæddi sig upp .
Nú eru menn frjálslegri í fasi .
Hann segir harðkjarna gesta alltaf hafa verið ungt fólk en er ekki frá því að meðalaldurinn sé að þokast niður .
" Kannski er það bara vegna þess að ég er orðinn svo gamall , " hugsar hann svo upphátt .
" Í dag finnst mér fólk um fimmtugt vera óttalegir krakkar .
" Hann segir eðli myndanna hafa glettilega lítið breyst í áranna rás .
" Uppistaðan í þessu eru draslmyndir frá Hollywood .
En við megum ekki fyrirlíta þær , þetta eru myndirnar sem halda bíóunum gangandi .
Þetta er bara þáttur í fæðukeðjunni .
Kvikmyndahús eru ekki listasöfn , heldur fyrirtæki sem þurfa að bera sig .
Auðvitað fáum við góðu myndirnar frá Hollywood líka en það mætti að ósekju vera meira um evrópskar myndir .
Staðreyndin er hins vegar sú að aðsóknin á þær hefur aldrei verið nógu góð .
Hátíðir eins og Reykjavík International Film Festival bæta úr skák en Hrönn Marinósdóttir hefur haldið utan um hana af miklum myndarskap .
" Kamelraddir að handan Kvikmyndir njóta mismikillar lýðhylli eins og gengur og stundum hefur Sæbjörn verið eini gesturinn í salnum – eða því sem næst .
" Ég gleymi því aldrei þegar ég fór á ellefu-sýningu Exorcist 3 í litla salnum í Austurbæjarbíói .
Ekki var myndin góð en alveg hrikalega óhugguleg .
Myndin var rétt byrjuð og það var enginn fyrir framan mig í salnum en myrkfælinn eins og ég er fannst mér þægilegt að heyra kamelraddirnar í tveimur fyllibyttum fyrir aftan mig .
Ég var þá alla vega ekki einn þarna í myrkrinu .
Ég leit ekki aftur fyrir mig meðan á myndinni stóð en þegar hún var búin stóð ég upp og ætlaði að virða kappana fyrir mér .
Þá sá ég mér til skelfingar að enginn var í salnum ...
" Annað eftirminnilegt augnablik var þegar Sæbjörn fór með son sinn ungan á stríðsmynd með miklum háloftabardögum .
Þegar atgangurinn var mestur spurði aumingja barnið upp úr eins manns hljóði : " Pabbi minn , heldurðu ekki að þeir fari að skjóta Guð ? " Niðurhal á netinu færist stöðugt í vöxt og Sæbjörn gerir sér grein fyrir því að bíóið muni eiga undir högg að sækja í framtíðinni .
" Ég á samt ekki eftir að lifa það og raunar er ég sannfærður um að fólk á eftir að fara í bíó út þessa öld .
Það er ekki sama stemningin á DVD og tilveran yrði leiðinlegri án bíósins .
" Sjálfur er hann hvergi nærri hættur að fara í bíó .
" Ég fæ fráhvarfseinkenni fari ég ekki í bíó í viku og gæti ekki hugsað mér að vera án þess .
Ég hlakka alltaf til þegar ljósin slokkna .
" Af fraktara í fötin Enda þótt kvikmyndaskrifin hafi tekið drjúgan tíma undanfarna fjóra áratugi hefur Sæbjörn Valdimarsson komið víðar við .
Hann var á fraktskipum hjá Eimskip sem unglingur og hafði svo mikið yndi af starfinu að hann slaufaði skólagöngunni að mestu .
" Þetta var ágæt leið til að hlaupa af sér hornin .
" 1967 hóf Sæbjörn störf sem afgreiðslumaður í Herrahúsinu í Aðalstræti og var viðloðandi það sem verslunarstjóri fram til ársins 1986 með stuttri viðkomu í Karnabæ .
Þá fékk hann vilyrði fyrir starfi í fyrirtæki sem raunar hóf aldrei starfsemi .
Á sama tíma var fótunum kippt undan Sæbirni .
Hann greindist með alvarlega sykursýki og var inn og út af spítulum og frá vinnu í fimm til sex ár .
Þegar Sæbjörn náði fyrri styrk setti hann á laggirnar fyrirtæki sem sérhæfði sig í því að mála fiskiskip hér og þar um landið .
Hann segir þetta hafa byrjað sem sumarstarf en fljótlega undið upp á sig .
" Ég vildi fá líf í skrokkinn á mér og þetta var alveg yndislegur tími .
" Sykursýkin hefur reynst Sæbirni óþægur ljár í þúfu og fyrir vikið lendir hann ennþá annað veifið inn á spítulum .
" Ég braggast samt alltaf aftur og er bara þokkalegur núna miðað við aldur og fyrri störf , " upplýsir hann en veikindin hafa gert honum erfitt fyrir að stunda fasta vinnu .
" En ég get ennþá skrifað og til allrar hamingju ennþá farið í bíó .
" Ferðalög og fótbolti Áhugamál Sæbjörns eru af ýmsu tagi .
Ferðalög ber fyrst á góma og hefur hann jafngaman af því að ferðast innan lands sem utan .
Honum hefur alltaf liðið vel í Bandaríkjunum og á Spáni en á erfitt með að gera upp á milli svæða hér heima .
Snæfellsnesið stendur hjarta hans þó alltaf næst .
Sæbjörn er líka mikill áhugamaður um veiðiskap , einkum í vötnum .
Knattspyrna er annað áhugamál og á því sviði komast engin lið með tærnar þar sem Fram og Manchester United hafa hælana .
Það á við um alla hans afkomendur líka .
" Ég fermdist vorið 1958 um svipað leyti og United-liðið fórst í flugslysinu í München og það hefur verið mitt lið allar götur síðan .
Að vísu var lítið gaman að þessu í áratugi .
Það var alltaf eitthvert lið að þvælast fyrir okkur .
Liverpool minnir mig að það heiti ! En undanfarin ár hefur þetta gengið eins og í sögu .
Það gefur mér mikið að horfa á enska boltann .
" Hetjurnar hafa ætíð verið kúasmalar Sæbjörn segir ekki viðlit að segja til um fjölda bíómynda sem hann hefur séð um dagana en fullyrðir að þær séu í nágrenni við tíu þúsund – og líklega fleiri .
Þá eru myndbönd og DVD-diskar meðtaldir .
" Ég er alæta á kvikmyndir en vestrinn er alltaf í sérstöku uppáhaldi .
Verst hvað það er lítið af þeim núorðið , varla nema einn eða tveir á ári .
Vestrinn hvarf á sínum tíma inn í sjónvarpið og lognaðist þar út af .
Ég hef líka glettilega gaman af hrollvekjum .
Það er helst að söngvamyndir fari í taugarnar á mér .
Ég þoldi til dæmis aldrei West Side Story .
Hún var svo tilgerðarleg .
" Þegar Sæbjörn er beðinn að tilgreina fimm bestu kvikmyndir sögunnar andvarpar hann .
" Það er engin leið , " segir hann eftir nokkra umhugsun .
Þó tekst að toga upp úr honum nokkra titla , sem hann skilgreinir frekar sem sínar uppáhaldsmyndir .
Sideways er þarna , líka Gaukshreiðrið , Blade Runner , The Shining og Grikkinn Zorba .
Þá eru Slumdog Millionaire og The Curious Case of Benjamin Button honum ofarlega í huga þessa dagana enda segir hann þær myndir staðfestingu á því að enn sé hægt að búa til gott bíó .
Fór að hegða sér eins og Newman og McQueen Af leikstjórum hefur Sæbjörn mest dálæti á Federico Fellini , John Ford , John Huston , Akira Kurosawa , David Fincher , Stanley Kubrick , Alexander Payne og Ridley Scott .
Af yngri leikurum nefnir hann Johnny Depp , Leonardo DiCaprio , Brad Pitt , Kevin Bacon , Josh Brolin og Sean Penn en af þeim eldri John Wayne , Cliff Robertson , Yves Montand Steve McQueen og Paul Newman .
Að ógleymdum Jack Nicholson .
" Sem ungur maður missti ég ekki af mynd með McQueen og Newman .
Þetta voru fyrirmyndir manns og maður fór að hegða sér eins og þeir .
" Af leikkonum kemur hin bráðunga Ellen Page úr Juno fyrst upp í hugann en síðan drottningar á borð við Elizabeth Taylor , Katherine Hepburn , nöfnu hennar Deneuve og svo auðvitað Ingrid Bergman .
" Hún er stórglæsilegasta leikkona sem drottinn hefur skapað .
Ég var bálskotinn í henni , maður .
" Hvað varðar hæfileika þykir Sæbirni leikarar í dag alveg standa gömlu Hollywood-leikurunum á sporði .
Eigi að síður er hann ekki frá því að stjörnurnar hafi skinið skærar um og upp úr miðri síðustu öld .
" Það var einhver dýrðarljómi yfir þessu fólki .
" 