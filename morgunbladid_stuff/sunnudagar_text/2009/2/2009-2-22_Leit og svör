11. Sólin ekki sinna verka sakna lætur , jörðin undan grímu grætur , grasabani , komdu á fætur .
Þessa morgunvísu orti Sigurður Breiðfjörð , sá dáði gleðigjafi fátækrar þjóðar fyrr á tíð .
Vísan er kveðin um sláttinn .
Þá þurfti að taka daginn snemma og vinna ósleitilega meðan birtu naut .
Og stundum lengur .
Nú skín sumarsólin á öðruvísi slægjulönd og vinnubrögð en fyrrum .
Enginn ber lengur ljá í gras eða rakar með hrífu .
Enginn þarf að sæta , binda , hengja bagga á klakk og reiða síðan heim í heygarð .
Um þetta snerist lífið um sláttinn í sveitum landsins í mínu ungdæmi og lengi fram eftir ævi minni .
Mestu annir ársins voru heyannir .
Þá var bjargræðistíminn svo nefndur .
Mikil tíð í lífi fólks og í minningunni .
Nú er kominn annar svipur á mannlífið og lífsbaráttuna .
En ekki get ég séð að sólin hafi breytt um svip eða verklag , þó að búið sé að umbylta svo miklu af því , sem blasir við augum hennar í mannabyggðum .
Þó sýnir hún nú sem fyrr margvísleg svipbrigði , sem gott er að mega njóta .
Fyllilega eins gott og forðum fyrir löngu og alla tíð .
Hún gefur mér engin merki um það , að hún sé orðin leið á mér , þó að hún hafi verið að sóa töfrum sínum á mig í öll þessi ár .
Sjálfsagt þarf hún að umbera margt fleira miður skemmtilegt , þar sem hún horfir á jörðina vera að veltast frammi fyrir sér um leið og hún , jörðin hennar litla , þiggur dægrin eitt af öðru .
Nú er ég hér að masa um sólina eins og hún skynji og hugsi .
Slíkt gerir maður oft ósjálfrátt og er gott gaman .
Líklega er maður þá óvitandi að renna huga lengra og hærra en til sólar .
Það er mjög gott og heilnæmt að gera slíkt vísvitandi , með vilja .
Oft hefur Guði verið líkt við sólina .
Hún getur sannarlega minnt á hann , þó að hún sé enginn guð .
Jesús Kristur er sú " lífsins sól " , sem ljómar í myrkrum .
Hann er sú " páskasólin björt og blíð " , sem boðar eilífan dag .
Andi hans er sú hvíta eða himinskæra sól , sem lýsir hverju hjarta í mark .
Þannig vitnar sr. Valdimar Briem í kunnum og kærum sálmum , sem eru helgaðir mestu hátíðum kristninnar , jólum , páskum og hvítasunnu .
Sjálfur segir Jesús : " Ég er ljós heimsins .
Sá sem fylgir mér mun ekki ganga í myrkri heldur hafa ljós lífsins .
" Sigurdagur hans , fyrsti dagur hverrar viku , er sunnudagur , dagur þeirrar sólar , sem er hann .
Upprisa hans var sú sólarupprás yfir allri tilveru , sem tryggir eilífan sigur að lyktum yfir öllu myrkri .
Frá þínum ástareldi fá allir heimar ljós segir Davíð Stefánsson við Krist krossfesta .
Já , þetta er vissa og líf kristinnar trúar , að Guð hafi í Kristi unnið þann sigur , sem tryggir það , að eldur eilífrar ástar hans geri alla heima bjarta að lokum .
Mikil er þessi trú .
Og ótrúleg .
Hver veit ekki það ? Hvaða rök , hvaða skýringar duga til þess að gera játningar eða staðhæfingar sem þessar trúverðugar ? Það má spyrja á móti : Hvaða rök og skýringar þarftu að fá til þess að geta notið sólar ? Er þér nokkur nauðsyn að fá rækilegar útlistanir á eðli hennar og áhrifum til þess að geta þegið það , sem hún hefur að gefa ? Eða þegar þú mætir mannlegu ástarauga þannig að það yljar þér um hjartarætur og gerir bjartara í barmi þínum , hvaða rök spyrðu um þá , hvaða skýringar þarftu til þess að þiggja og tileinka þér slíka gjöf og blessun ? Staðreyndin er sú , að allt sem er dásamlegast er einmitt ótrúlegt .
Jafnvel óskiljanlegt .
Ef eitthvað mikilfenglegt og fagurt snertir þig þannig , að þú verður hrifinn , gagntekinn ( ég vona að þú hafir einhver kynni af slíkri reynslu ! ) , þá ertu að mæta og reyna eitthvað , sem krefst ekki skilnings , aðeins þakklátrar viðtöku .
Ég er ekki með þessum orðum að gefa í skyn , að trú og trúarlíf sé borið uppi af sterkum hughrifum .
Því fer fjarri .
Ég er aðeins að minna á , að krafan um skýringar ( svo sjálfsögð sem hún er til réttra nota ) á ekki við um allt .
Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
