Eftir Þórð Snæ Júliusson thordur@mbl.is Íslenskir aðilar , mestmegnis viðskiptabankarnir þrír , stofnuðu mörg hundruð félög á Tortola , stærstu eyju Bresku Jómfrúaeyjanna , á undanförnum árum .
Flest félögin voru stofnuð í gegnum dótturfélög bankanna í Lúxemborg og samkvæmt heimildum Morgunblaðsins voru langflest þeirra stofnuð af Kaupþingi þar í landi .
Sum þessara Tortola-félaga , alls 136 talsins , sóttu um og fengu leyfi til að starfa á Íslandi á árunum 2000 til 2008 .
Byrjaði sem skattahagræði Upphaflega hófu íslensku bankarnir að stofna þessi félög í hinni heimsþekktu skattaparadís til að stórir viðskiptavinir þeirra þyrftu ekki að greiða fulla skatta af söluhagnaði hlutabréfa á Íslandi .
Á þeim tíma var íslensk skattalöggjöf nefnilega með þeim hætti að tíu prósenta skattur var greiddur af slíkum hagnaði upp að 3,2 milljónum króna en 45 prósenta skattur var greiddur af öllum hagnaði umfram þá upphæð .
Til að komast hjá því að greiða 45 prósenta skattinn sáu margir stórir fjárfestar sér mikinn hag í því að geyma ávinning af hlutabréfasölu í hlutafélögum sem skráð voru annars staðar en á Íslandi , meðal annars á Tortola-eyju , og greiddu sér síðan arð úr þessum félögum .
Engir skattar eru greiddir af eignum sem geymdar eru á eyjunni .
Heimildir Morgunblaðsins herma að íslensk fjármálafyrirtæki , og þá sérstaklega Kaupþing , hafi haldið sérstakar kynningar fyrir viðskiptavini sína til að sýna þeim fram á hagræðið sem fékkst af þessari aðferð .
Dylja tekjur og eignir og fela eignarhald Þegar lögum um skattlagningu á hagnað af hlutabréfasölu var breytt á Íslandi um síðustu aldamót hvarf það skattahagræði sem hafði verið af Tortola-félögunum , enda fastur tíu prósenta skattur settur á allan slíkan hagnað .
Frá þeim tíma hafa félögin því verið stofnuð í öðrum tilgangi .
Viðmælendur Morgunblaðsins segja hag af því að halda úti félagi á aflandseyju á borð við Tortola síðan þá fyrst og fremst vera tvennskonar : að dylja tekjur eða eignir sem eitthvað athugavert er við hvernig hafi myndast eða að fela raunverulegt eignarhald annarra félaga .
Íslenskur hlutabréfamarkaður hefur ekki farið varhluta af því ógegnsæi sem skapast þegar raunverulegt eignarhald félags er falið .
Nokkur slík félög , skráð á Tortola-eyju og í Panama , voru nefnilega um tíma á meðal stærstu eigenda í tveimur af stræstu bönkum landsins , Kaupþingi og Landsbanka Íslands .
Ógegnsæi varð á hlutabréfamarkaði Félögin Everest Equities Ltd .
og Holt Investment Group Ltd. , sem bæði eru skráð á Tortola , voru um tíma á meðal 20 stærstu eigenda í Kaupþingi .
Proteus Global Holding S.A. , Kargile Portfolio Inc. , Peko Investment Company Ltd. , Marcus Capital frá Tortola og Zimham Corp og Empennage Inc .
frá Panama voru sömuleiðis um tíma á meðal 20 stærstu eigenda Landsbankans , en þar voru eignarhlutir geymdir inni í þessum félögum af bankanum sjálfum sem hluti af kaupréttarkerfi hans .
Engar tilkynningar um eignarhald þessara félaga liggja fyrir og því var ómögulegt fyrir aðra þátttakendur á markaði að gera sér grein fyrir hvað bjó að baki þeim .
Kallaði eftir því að eignarhald lægi fyrir Jónas Fr .
Jónsson , fráfarandi forstjóri Fjármálaeftirlitsins ( FME ) , gerði þetta dulda eignarhald að umtalsefni í ræðu sem hann hélt haustið 2007 .
Þar sagði Jónas að " aðilar eiga ekki að geta notið fullra eigendaréttinda ef aðrir hluthafar eða félagið sjálft hafa ekki vitneskju um hverjir þeir eru .
Varðandi eignarhluti í fjármálaþjónustufyrirtækjum og skráðum hlutafélögum er slíkt gegnsæi sanngjörn og eðlilegt krafa .
" FME hefur heimild til að afla upplýsinga um raunverulegt eignarhald eftirlitsskyldra aðila en gerir það einungis vegna " rannsókna á einstökum málum , s.s. í tengslum við virka eignarhluti " , líkt og segir í svari stofnunarinnar til Morgunblaðsins um þetta efni .
Augljós þverbrestur í fyrirkomulagi Skoðun Björgvin G. Sigurðsson Eignarhald félaga frá Tortola í íslenskum félögum " Manns viðbrögð eru þau að þarna er augljóslega um þverbrest að ræða í okkar fyrirkomulagi .
Í okkar starfsramma utan um hlutafélög og þessa starfsemi alla .
Þetta getur haft mjög mikil áhrif á stöðu félaga og er hluti af leyndarhjúpi í viðskiptalífinu sem er algjörlega óviðunandi , grefur undan stöðu og trúverðugleika viðskiptalífsins almennt .
Þess utan er mjög alvarlegt mál hvernig þessi skattaskjól hafa verið notuð , og í raun misnotuð , á síðustu árum .
Eitt af meginatriðunum við endurskoðun á þessum lagaramma öllum er að koma í veg fyrir að svona geti gerst .
Það á við um þetta fyrirkomulag almennt .
" Eftirlit með íslenskum hlutafélögum og eigendum þeirra " Eftirlit með hlutafélögum heyrir undir fjármálaráðuneytið og fer fram í gegnum hlutafélagaskrá .
Eftirlitið var veikburða .
Hluti af eftirlitskerfinu sem brást hjá okkur er náttúrlega þar og varðandi hlutafélagalögin .
En þegar landslagið opnast svona fyrir okkur núna þá sýnir það alvarlegar gloppur í þeim lagaramma sem Íslendingar bjuggu þessari starfsemi á síðustu fimmtán árum .
Þetta er eitt af því sem hefur verið látið hjá líða að girða fyrir því menn áttuðu sig ekki á því að þetta yrði misnotað jafn alvarlega og raun ber vitni .
" Höfundur er alþingismaður og fyrrverandi viðskiptaráðherra .
Stærsta byggingin Barack Obama Bandaríkjaforseti hefur lagt áherslu á breytingar í bandarísku efnahagslífi .
Obama hefur meðal annars látið til sín taka í baráttunni gegn skattsvikum og skráningu bandarískra fyrirtækja í þekktum skattaskjólum .
Í byrjun febrúar lét hann hafa eftir sér að " það er bygging á Cayman-eyjum sem á að hýsa tólf þúsund bandarísk fyrirtæki .
Þetta er annað hvort stærsta bygging í heimi eða heimsins stærsta skattasvindl , og við vitum hvort það er .
" Segir skítugt fé þvegið á Íslandi Rússneski oligarkinn Boris Berezovsky hélt því fram í viðtali á Sky sjónvarpsstöðinni á fimmtudag að rússneskir viðskiptajöfrar og þarlend stjórnvöld hefðu notað Ísland til peningaþvættis .
Berezovsky sagði að það sem hann kallaði " dirty money " hefði verið flutt til Íslands og í kjölfarið notað til fjárfestinga , meðal annars í Bretlandi .
Í svari við fyrirspurnum Sky sagði utanríkisráðuneytið að alþjóðlegum lögum um fjármálastarfsemi væri framfylgt á Íslandi .
Ekstra Bladet spurði Árna Hið danska Ekstra Bladet birti haustið 2006 mikla úttekt á íslensku útrásinni þar sem hún var meðal annars bendluð við einn ríkasta mann Rússlands , Mikhail Fridman .
Við vinnslu úttektarinnar sendi blaðið spurningalista til Árna Mathiesen fjármálaráðherra .
Þar var hann meðal annars spurður hvort honum væri kunnugt um starfsemi Íslendinga á Bresku Jómfrúaeyjunum og hvort honum væri kunnugt um hverjir væru eigendur skúffufélaganna Quenon Investments og Shapburg Ltd sem blaðamennirnir töldu tengjast Gaumi , Exista og Alfa Finance Holding , sem er í eigu Fridmans .
