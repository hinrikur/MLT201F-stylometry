Þórdís Todda Guðmundsdóttir fæddist á Bíldsfelli í Grafningi í Árnessýslu 28. mars 1928 .
Hún lést á bráðamóttöku Landspítalans við Hringbraut 3. janúar síðastliðinn .
Hún var dóttir hjónanna Guðmundar Þorvaldssonar stórbónda og Kristínar Jósefsdóttur ljósmóður .
Þórdís Todda var yngst sjö hálfsyskina samfeðra sem öll áttu móðurina Guðríði Finnbogadóttur og héldu hún og Kristín móðir Þórdísar sameiginlegt heimili að Bíldsfelli um áratuga skeið , sem systur væru , og skiptu með sér verkum innan heimilisins .
Systkini Þórdísar Toddu eru öll látin nema Þóra , f. 6. maí 1918 .
Þórdís Todda giftist árið 1962 Erlingi Þorsteinssyni háls- , nef- og eyrnalækni .
Börn þeirra eru : 1 ) Þorsteinn , f. 20. september 1962 .
Fv. ritstjóri , þáttagerðarmaður fyrir sjónvarp , blaða- og leiðsögumaður og starfaði nokkurn tíma sem framkvæmdastjóri eigin ferðaskrifstofu .
Hann á tvö börn , þau eru a ) Erling tölvunarfræðinemi í HR , f. 6 maí 1986 , móðir hans er Berglind Ósk Sigurðardóttir snyrtifræðingur .
b ) Kristín , f. 15. janúar 2002 , móðir hennar Erle Enneveer meistari í lögum frá HÍ .
2 ) Guðrún Kristín B.Ed .
frá Kennaraháskóla Ísland .
f. 7. nóvember 1966 .
Hún er förðunarfræðingur og starfaði sem þula hjá Ríkissjónvarpinu um ára bil .
Hún er gift Baldri Ármanni Steinarssyni rafverktaka , þau eiga tvö börn , Steinar Berg , f. 7. júní 1997 og Þórdísi Toddu , f. 7.júní 1997 .
Þórdís Todda hóf nám í Hjúkrunarkvennaskóla Íslands árið 1947 og ætlaði sér að útskrifast árið 1950 , en vegna þess að hún smitaðist af berklum í náminu frestaði útskrift hennar til ársins 1951 .
Hún starfaði á fæðingardeild Landspítala Íslands 1954-1955 og hélt til Fíladelfíu í Bandaríkjum árið 1956 og nam skurðstofuhjúkrunarfræði í German Town Hospital til ársins 1957 .
Eftir það starfaði hún á skurðdeildum Landspítalans og vann einnig á Hvítabandinu.vorið 1958 til vors 1959 .
Eftir að hafa komið börnunum á legg hóf hún að starfa í hlutastarfi á Droplaugarstöðum upp úr síðari hluta níunda áratugarins sem yfirhjúkrunarfræðingur á kvöldvöktum .
Útför Þórdísar Toddu var gerð frá Fossvogskapellu 14. janúar , í kyrrþey að ósk hinnar látnu .
Leiðir okkar Þórdísar Toddu lágu fyrst saman haustið 1947 er við ellefu ungar stúlkur hófum nám í Hjúkrunarskóla Íslands .
Við komum víða að af landinu , allar með sama áhugamálið , að hjúkra hinum sjúku .
Þegar við í endurskini minninganna lítum til baka , sjáum við sem í skuggsjá þessar ungu " hollsystur " saman komnar á Landspítalanum .
Nú rúmum 60 árum síðar hefur fækkað í hópnum .
Á þessu nýbyrjaða ári kvaddi Þórdís Todda Guðmundsdóttir .
Hún var okkur mjög kær , hún var góður hjúkrunarfræðingur , trygglynd , skemmtileg og glæsileg kona .
Todda var mikil og góð húsmóðir , eiginkona , móðir og amma .
Á heimili Toddu bjó Kristín móðir hennar og var hún alla tíð elskuð af öllum og alltaf til staðar .
Við , nokkrar hollsystur og vinkonur , höfum komið saman af og til á heimilum okkar .
Til Toddu og Erlings hefur verið gott að koma , þau voru bæði fagurkerar , heimilið fallegt og allt svo velkomið .
Við minnumst ferðar sem við hollsysturnar fórum í 1948 með rútu í heimsókn að Bíldsfelli í Grafningi í boði Toddu og móður hennar .
Ferðalagið og koman á æskuheimili Toddu er okkur öllum ógleymanleg , hve vel var tekið á móti okkur á þessu rausnarheimili og fegurð náttúrunnar gleymist ekki .
Á sorgarstundu minnumst við með hjartans þakklæti fyrir alla gleðina sem við höfum notið af samvistum við sæmdarhjónin Þórdísi Toddu og Erling og sendum fjölskyldunni allri innilegustu samúðarkveðjur .
En í minningunni býr ljósið .
Herdís , Inga og Theódóra .
Nýtt ár vekur oftast vonir og væntingar um að óskir manna muni rætast en sú varð ekki raunin hjá Þórdísi Toddu vinkonu minni sem varð bráðkvödd hinn 3. janúar sl. Hún var glæsileg kona , svo eftir var tekið , með sitt fallega koparrauða hár og ávallt vel tilhöfð .
Trygglynd og góð vinkona .
Vinátta okkar hefur varað í yfir fjörutíu ár eða frá því við báðar stofnuðum heimili .
Það var alltaf tilhlökkunarefni þegar Þórdís og Erlingur buðu okkur Jóni til veislu í Skaftahlíðinni og áttum við þar margar gleðistundir , enda þau hjónin höfðingjar heim að sækja .
Þórdís eldaði veislumat , enda snilldarkokkur , Erlingur sá um tónlistina og skenkti í glösin .
Hann átti það jafnvel til að spila á sögina sína við mikinn fögnuð og stjórna dansi frameftir kvöldi .
Það var heldur ekki í kot vísað að heimsækja þau í sumarbústaðinn góða við Bíldsfell og gæða sér á nýveiddum laxi úr Soginu , sem Erlingur var lunkinn við að veiða .
Ég á eftir að sakna minnar kæru vinkonu og alls þess sem hún var mér og mínum .
Hjartanlegar samúðarkveðjur sendi ég elsku Guðrúnu Kristínu , Þorsteini og barnabörnum .
Við þökkum fyrir ástúð alla , indæl minning lifir kær .
Nú mátt þú vina höfði halla , við herrans brjóst er hvíldin vær .
Í sölum himins sólin skín við sendum kveðju upp til þín .
( H.J .
) Blessuð sé minnig þín .
Sigríður S. 