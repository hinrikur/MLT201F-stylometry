11. febrúar 1979 : " Þess er nú minnzt , að 800 ár eru frá því snjallasti rithöfundur og sagnfræðingur Íslands- sögunnar , Snorri Sturluson , fæddist .
Hann er frægastur allra Íslendinga fyrr og síðar .
Þykir því mikið við liggja að gera honum nokkur skil .
Hans verður án efa rækilega minnzt í skólum landsins .
Við skulum vona að það verði gert á " réttan " hátt , þ.e. að mið sé vandlega tekið af marxistískri tízkustefnu samtímans .
" 12. febrúar 1989 : " Tvennt skiptir okkur Íslendinga mestu máli : að vernda tungu okkar og menningu og vernda fiskstofnana .
Árangursrík vernd á þessum tveimur sviðum ræður úrslitum um framtíð þjóðarinnar .
Fiskifræðingar hafa unnið merkilegt starf á undanförnum áratugum við að upplýsa þjóðina um nauðsyn þess að vernda fiskstofnana og um þær hættur , sem þar eru á ferð .
Yfirleitt hafa þeir notið öflugs stuðnings stjórnmálamanna í þessu upplýsingastarfi svo og almennings .
Samtök útgerðarmanna og sjómanna hafa einnig lagt sinn skerf af mörkum og sjómennirnir sjálfir , ekki sízt .
Þess vegna kemur það mjög á óvart , að nú skuli upplýst , að við höfum verið að selja ýsu í gámum , sem er svo smá , að staðhæft er , að hún verði ekki veidd með löglegum veiðarfærum .
" 7. febrúar 1999 : " Aðalatriði þessa máls snýr þó að Alþingi sjálfu .
Lagasetning með fögrum fyrirheitum dugar skammt ef fjármunir fylgja ekki með til þess að framkvæma lögin .
Þegar þingið setur lög , sem t.d. leggja ákveðnar skyldur á Háskóla Íslands vegna fatlaðra nemenda , er eðlilegt , að þingið geri sérstakar ráðstafanir til þess að veita fjármuni til skólans í því skyni .
Þetta á auðvitað við um aðrar stofnanir hins opinbera einnig .
" 