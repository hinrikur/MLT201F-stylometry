Eftir Orra Pál Ormarsson orri@mbl.is Það er þrautin þyngri að kenna helstu verk enskrar bókmenntasögu á þessum síðustu og verstu tímum þar sem hinn almenni háskólanemi í Englandi hefur hvorki nægilega þekkingu á Biblíunni né goðafræðum til að skilja þau .
Þetta upplýsti lárviðarskáld Breta , Andrew Motion , í breska ríkisútvarpinu , BBC , í vikunni .
Hann kennir við Konunglega Holloway-háskólann í Lundúnum og segir klassískar bókmenntir ennþá hafa ótvírætt gildi þar sem þær veiti ómetanlega innsýn í mannlegt eðli .
Margir nemendur eigi aftur á móti erfitt með að skilja þær .
" Fyrir skemmstu varð ég fyrir dapurlegri reynslu þegar ég var að reyna að fræða nemendur mína um Paradísarmissi .
Þeir vissu svo lítið um samhengið sem ljóðið er ort í og tilvísanirnar í því að við komumst hreinlega ekki spönn frá rassi .
Og þetta voru afburðanemendur , " sagði Motion .
Paradísarmissir er almennt álitið eitt af öndvegisverkum enskra bókmennta en þetta guðfræðilega söguljóð samdi John Milton á árunum 1658 til 1663 .
Þessi epíski tólf bóka flokkur fjallar um freistingar Adams og Evu og brottvísun þeirra úr aldingarðinum Eden .
" Nú eru góð ráð dýr , við verðum að finna leiðir til að gera nemendum kleift að enduruppgötva þetta efni og jafnvel uppgötva það í fyrsta sinn , " sagði lárviðarskáldið .
Það eru margbrotnar tilvísanir í Biblíuna víðar en í Paradísarmissi , verk Williams Shakespeares vísa þangað aftur á bak og áfram .
Svo dæmi sé tekið .
" Þessar bókmenntir hafa komist á stall fyrir þær sakir að þær segja okkur svo margt um mannlegt eðli .
Það er ekki bara nautn heldur hefur þýðingu í sjálfu sér , " segir Motion .
Hann tók skýrt fram að þetta hafi ekkert með trúarafstöðu að gera .
Fólk þurfi ekki endilega að vera kristið til að geta skilið bókmenntir en þekking á Biblíunni væri eigi að síður nauðsynleg .
Það sé svo mörg önnur gildi þar að finna en bara þau sem lúta að kristinni trú .
" Þegar allt kemur til alls tökum við gríska goðafræði ekki trúanlega í samtímanum en hún sannar eigi að síður gildi sitt á hverjum degi .
" Líku líkt og Biblían John Mullan , prófessor við University College í Lundúnum , tekur í sama streng og Motion í samtali við Reuters-fréttastofuna .
Að hans áliti stafar þekkingarskortur enskra nema meðal annars af því að háskólarnir eru farnir að taka inn nemendur sem hafa breiðari bakgrunn en áður og eru ekki eins vel að sér í sígildum bókmenntum .
Mullan gerði nýverið könnun meðal nemenda sinna og þá kom í ljós að enginn þeirra hafði hugmynd um að heiti leikritsins Líku líkt ( e. Measure for Measure ) eftir Shakespeare er tilvísun í Biblíuna .
Í Matteusarguðspjalli segir : " Því að með þeim dómi , sem þér dæmið , munuð þér dæmdir , og með þeim mæli , sem þér mælið , mun yður mælt verða .
" Á líka við hér á landi Gottskálk Þór Jensson , dósent í almennri bókmenntafræði við Háskóla Íslands , segir orð Motions um margt eiga við hér á landi líka .
Hann tekur sérstaklega undir vangaveltur lárviðarskáldsins um Biblíuna .
" Henni hefur verið ýtt út úr bókmenntafræði af flóknum hugmyndafræðilegum ástæðum .
Þessa þróun má rekja aftur til fyrri hluta tuttugustu aldar .
Ástæðan er sú að mönnum þótti hin kristna hugmyndafræði of ráðandi og vildu losa sig undan þessu viðmiði sem ríkt hafði í mörg hundruð ár .
Þetta er líka liður í því að taka upp vísindalegri vinnubrögð í bókmenntafræði , " segir Gottskálk .
Þetta hefur leitt til þess að nemendur – og sumir kennarar jafnvel líka – átta sig ekki lengur á einföldustu tilvísunum í hina helgu bók .
" Þetta er vitaskuld óheppilegt og Biblían þarf að koma meira inn í bókmenntafræðinám aftur .
Hún er nauðsynleg ætli menn að skilja samhengið í vestrænum bókmenntum , " segir Gottskálk og bætir við að sú þróun sé raunar hafin .
Óvægnir höfundar Burtséð frá þessu segir Gottskálk álitamál hvort höfundar geri sér yfir höfuð greiða með því að gera of miklar kröfur til lesenda sinna .
Enda hafi það verið svo gegnum aldirnar að grunnupplýsingar fylgi oft með verkum .
Nefnir hann í því sambandi grísk-aþenska harmleiki frá því á fimmtu öld fyrir Krist .
Þar sé unnið með þekktar goðsögur en lesandinn fái samt framsetningu á grundvallaratriðum , svo sem sögum og persónum sem vísað er til .
" Verstur er grískur kveðskapur á þriðju og annarri öld fyrir Krist og latnesk söguljóð á fyrstu og annarri öld eftir Krist .
Þar eru höfundar óvægnir og gera miklar kröfur til lesenda sinna .
Persónur eru t.a.m. ekki alltaf nefndar á nafn .
Þetta hefur þótt tilgerðarlegt og of langt gengið .
" Útópískar pælingar Um leið og taka má undir vangaveltur Motions segir Gottskálk þær öðrum þræði vera útópískar pælingar .
Það geti ekki allir vitað allt .
Verið inni í öllum hefðum .
" Besti prófessor í bókmenntum þekkir ekki allt út og inn , hvað þá nemendur .
Það er ekki hægt að gera þá kröfu .
Þetta er svolítið eins og að heimta að allir kunni latínu í dag .
" Þekkingarleysi er eitt en hreinar rangtúlkanir annað .
Það er vandamál sem Gottskálk segir kennara í bókmenntafræðum hér á landi glíma við líka .
" Tökum Snorra Eddu sem dæmi .
Nemendur hafa lesið það verk í framhaldsskólum og koma inn í háskóla með kolrangar hugmyndir um merkingu þess og hvað það stendur fyrir .
Þessar túlkanir eru jafnvel fimmtíu til sextíu árum á eftir tímanum vegna þess að framhaldsskólakennarar hafa ekki fylgst nægilega vel með .
Þeir eru jafnvel að túlka verk af þessu tagi í ljósi þjóðernishyggju en þá túlkun er löngu búið að endurskoða .
" Í hnotskurn » Löng hefð er fyrir lárviðarskáldum í Englandi en staðan var formlega tekin upp á 17. öld .
» Andrew Motion tók við stöðunni þegar Ted Hughes lést fyrir tíu árum .
» Meðal verkefna Motions hefur verið að semja ljóð fyrir demantsbrúðkaup Elísabetar drottningar og 21 árs afmæli Vilhjálms ríkisarfa .
Í bæði skiptin fékk hann ritstíflu .
