Eftir Agnesi Bragadóttur agnes@mbl.is Göran Persson , fyrrverandi forsætisráðherra Svíþjóðar , taldi sig vera að ráða okkur Íslendingum heilt þegar hann fyrir skemmstu var í heimsókn hér á Íslandi og réð okkur sterklega frá því að efna til kosninga núna , beint ofan í hrun íslenska bankakerfisins .
Hann benti á að stjórnmálaleg óvissa og kosningabarátta í bankakrísu myndi ekki gera neitt annað en dýpka og lengja þá efnahagskreppu sem gjörvöll þjóðin á við að stríða um þessar mundir , auka atvinnuleysi og gera skuldastöðu heimila og fyrirtækja enn verri en nú er .
Persson var vitanlega að vísa til þess sem gerðist í Finnlandi snemma á síðasta áratug og reynslu Finna af því að efna til kosninga , í miðri bankakrísu .
Í samtölum við menn úr atvinnulífinu , bankageiranum ( nýju ríkisbönkunum ) , ýmiss konar fyrirtækjarekstri og stjórnmálamenn undanfarna daga , hefur ýmislegt borið á góma , sem rennir stoðum undir þá skoðun að Persson hafi haft á réttu að standa , en eins og kom fram um síðustu helgi og á mánudag , þá brast grundvöllur fyrir stjórnarsamstarfi Sjálfstæðisflokks og Samfylkingar , þótt söguskýringar forsvarsmanna flokkanna á ástæðum þess hafi verið mjög ólíkar .
Átti tækifæri sem ekki var nýtt " Hvers vegna í ósköpunum steig Geir H. Haarde forsætisráðherra og formaður Sjálfstæðisflokksins ekki fram og talaði við þjóð sína á meðan hann enn hafði tækifæri til þess ? Hann gat fram undir miðjan mánuð náð sambandi við þjóðina , bara ef hann hefði borið sig eftir því , " sagði athafnamaður úr röðum stuðningsmanna Sjálfstæðisflokksins .
Hann , eins og svo margir viðmælenda minna , sögðu að Geir hefði getað haft þannig rök fyrir máli sínu , að þjóðin hefði látið sannfærast , hvort sem þær skoðanir eru svo byggðar á raunsæi eða óskhyggju .
Rökin sem þeir segja að forsætisráðherra hafi átt að beita voru þessi : Fjöldi atvinnulausra á Íslandi er kominn yfir 13 þúsund manns .
Við verðum að fá svigrúm til þess að koma bönkunum , þ.e. Nýja Kaupþingi , Nýja Landsbanka og Nýja Glitni þannig í gang , að þeir geti farið að styðja við íslenskt atvinnulíf ; veita eðlilega bankafyrirgreiðslu og lán , til þess að koma í veg fyrir að enn fleiri fyrirtæki verði gjaldþrota , enn fleiri missi atvinnuna , enn fleiri heimili verði gjaldþrota .
Gefið okkur svigrúm í nokkra mánuði og við göngum til kosninga þegar næsta haust .
Ef við efnum til þingkosninga í miðri bankakrísu og við gæti tekið stjórnarkreppa , þá getur tala atvinnulausra þess vegna tvöfaldast á þessu ári og þeir svartsýnustu segja þrefaldast .
" Hvar stöndum við að ári ef ekki tekst að koma þessum þremur ríkisbönkum í starfhæft ástand ? Hvernig verður það fyrir íslensku þjóðina ef hún stendur frammi fyrir því að yfir þrjátíu þúsund vinnufærra manna eru atvinnulaus , " spyr bankamaður .
" Menn verða að gera sér grein fyrir því að með óstarfhæft bankakerfi á Íslandi og ofurhátt vaxtastig erum við með óstarfhæft atvinnulíf í landinu .
Atvinnulíf sem smám saman fjarar út og deyr .
Varla vilja menn það , " segir hann .
Bankaráðsmaður í einum nýju bankanna segir að menn hafi ekki gert sér nokkra grein fyrir því við hvers konar búi þeir voru að taka þegar ný bankaráð og nýir bankastjórar tóku við í haust .
Vandamálin séu svo stór og mörg að menn sjái engan veginn fyrir endann á því hvernig þeir eigi að vinna sig í gegnum haugana .
Í bönkunum fást þær upplýsingar að það sé kannski ofsagt að segja að bankarnir séu ekki starfhæfir , en vissulega séu vandamálin mikil og stór .
Ljóst sé að eignarhald margra stærri fyrirtækja í landinu , sem átt hafa við fjárhagsörðugleika og gífurlega skuldsetningu að stríða , muni í auknum mæli færast á hendur bankanna og þar með ábyrgð á daglegum rekstri .
Jafnframt séu bankarnir í óðaönn að undirbúa fyrirgreiðslu og stuðning við önnur fyrirtæki , millistór og smærri , sem eigi sér raunverulegan rekstrargrundvöll , með þeim hætti að þau geti starfað áfram .
Bankamenn benda á að ef krónan styrkist umtalsvert á næstunni , muni það auðvelda mörgum fyrirtækjum og einstaklingum að takast á við greiðslubyrðina , en ekki gætir ýkja mikillar bjartsýni á að slík styrking krónunnar sé í sjónmáli , þótt vissulega sé til bóta sú styrking krónunnar sem orðið hefur undanfarnar tvær vikur .
Bankamenn segjast hafa skilning á reiði forsvarsmanna í atvinnulífinu og almennings gagnvart því hvað hægt miði , en því miður sé það svo , að efnahagsástandið sé mjög erfitt og gjaldeyrishöft og allt of háir vextir geri bara illt verra .
Rokið hafi verið í það verkefni með miklum hraða að stofna nýja banka , ákveða grófa skiptingu á milli gömlu bankanna og þeirra nýju , sem enn eigi eftir að ljúka .
Allt þetta geri það að verkum að nýju bankarnir hafi ekki einu sinni sjálfstæðan efnahagsreikning enn sem komið er , sem augljóslega geri allt ákvarðanaferli erfiðara og óskýrara .
Erfitt sé að segja til um hvenær nýju bankarnir fái sjálfstæðan efnahagsreikning , þótt samkvæmt samningum við Alþjóðagjaldeyrissjóðinn eigi eignamati gömlu bankanna að vera lokið í febrúarmánuði og sömuleiðis endurfjármögnun nýju bankanna , sem enn hafi ekki átt sér stað .
Ljóst sé orðið að þetta náist ekki fyrr en í fyrsta lagi í aprílmánuði .
Framvindan sé komin undir samningum við erlenda lánardrottna , hvort þeir eru reiðubúnir til þess að breyta ákveðnu hlutfalli skulda í hlutafé , á hvaða kjörum o.s.frv. Mjög mörgum spurningum sé enn ósvarað í þessum efnum , en að sama skapi sé ljóst , að þeim mun fyrr sem tekst að skera alveg á milli gömlu og nýju bankanna og endurfjármagna þá nýju , þeim mun meiri líkur séu á því að nýju bankarnir geti farið að starfa á eðlilegan hátt .
Frekari sameining banka Það sé í raun lífsspursmál að ná að endurgangsetja nýju bankana sem fyrst , getuleysi þeirra í dag sé hægt og bítandi farið að skaða allt atvinnulíf á Íslandi , ekki síst lífvænleg fyrirtæki í samkeppnisiðnaði og útflutningi , sem geti einfaldlega ekki fjármagnað verkefni sín .
Bankamenn virðast sammála því að hér muni ekki starfa þrír ríkisbankar til frambúðar .
Sameining banka og sparisjóða hljóti brátt að verða á dagskrá á nýjan leik .
Ákveðins samhljóms gætir í máli viðmælenda hvað varðar nánustu framtíð íslensks efnahags- og atvinnulífs , en í þeim efnum virðast flestir hafa trú á að undirstöðuatvinnugrein okkar sem var , þ.e. sjávarútvegur , muni vega þungt á næstu misserum og árum .
Sömuleiðis virðast margir vilja veðja á eflingu ferðaþjónustu , einkum nú , þegar krónan er jafnveik og raun ber vitni .
Viðmælendur hafa áhyggjur af því hvaða stefnu ný vinstri ríkisstjórn taki í bankamálum .
Þeir óttast að ný stjórn muni stjórna bönkunum með tilskipunum að hætti gömlu ríkisbankanna , sem væri afturhvarf til fortíðar .
Þá virðast viðmælendur vera sammála um að stærsta verkefnið framundan sé að endurbyggja traust á milli fólksins í landinu og fjármálastofnana .
Ýmislegt eigi að geta hjálpað til við þá enduruppbyggingu .
Þótt menn reyni að vera jákvæðir gagnvart nánustu framtíð , væri fráleitt að halda því fram að umtalsverðrar bjartsýni gæti .
" Við eigum bara svo mörg verk óunnin , til þess að við getum farið að horfa bjartsýnum augum til framtíðar .
Takist okkur vel til í því að hrinda í framkvæmd þeirri aðgerðaáætlun sem við nú erum með í vinnslu , getum við kannski farið leyfa okkur einhvern vísi að bjartsýni , " segir viðmælandi .
Þurfum að endurvinna traust Finnur Sveinbjörnsson bankastjóri Nýja Kaupþings ritaði starfsmönnum bankans bréf þann 21. janúar sl. þar sem segir m.a. : " Í tilefni þess að stjórn bankans hefur framlengt starfssamning minn til loka árs vil ég gera ykkur grein fyrir nokkrum verkum sem unnið er að í bankanum og hvernig þeim miðar .
Við í Nýja Kaupþingi höfum það að markmiði að vera leiðandi í því umbreytingaferli sem nú á sér stað á íslenskum fjármálamarkaði .
Til að það heppnist þurfum við að endurvinna það traust viðskiptavina og almennings alls sem tapaðist í bankahruninu ....
Áhugi á starfsemi bankans og umræða um hann felur líka í sér væntingar almennings um að tekin verði forysta í því að byggja hér upp traust bankakerfi .
Í því felst okkar tækifæri .
Til að nýta okkur það tækifæri höfum við tekið eftirtalin skref : Stjórn bankans hefur ráðið Capacent til að leiða vinnu við nýja stefnumótun bankans .
Nokkur fjöldi starfsfólks kemur nú þegar að þeirri vinnu og má búast við að enn fleiri verði kölluð til starfa eða ráðagerða í þeirri vinnu á næstu vikum .
Byrjað er að auglýsa störf sem hafa losnað að undanförnu .
Nýtt stjórnendateymi bankans er í mótun .
Á næstu dögum mun stjórnin ráða umboðsmann viðskiptavina sem mun tryggja enn frekar gagnsæi í starfsemi bankans og jafnræði á meðal viðskiptavina .
Í lok síðasta árs setti bankinn sér starfsreglur um úrlausn stórra lánamála .
Þessar reglur verða útfærðar enn frekar í samstarfi við umboðsmann viðskiptavina .
Bankinn hefur sett á laggir fasteignafélag , Landfestar , sem mun eiga og reka atvinnuhúsnæði sem bankinn leysir til sín .
Stjórn félagsins er skipuð utanaðkomandi einstaklingum til að skapa enn frekara traust .
Sams konar fyrirkomulag verður viðhaft varðandi starfandi fyrirtæki sem bankinn mun eignast á næstunni .
Til stendur að bankinn eignist Sparisjóð Mýrasýslu ( SPM ) og þar með einnig Sparisjóð Siglufjarðar og Sparisjóð Ólafsfjarðar .
Kaupsamningur er háður tilteknum ráðstöfunum af hálfu kröfuhafa SPM sem enn er ólokið .
" Hundrað ára uppbygging eyðilögð Atvinnurekandi til áratuga lýsir bankahruninu svo : " Hundrað ára uppbygging atvinnulífs þessarar þjóðar var bara eyðilögð á mjög skömmum tíma af örfáum mönnum .
Rótgróin fyrirtæki , með 60 , 70 , 80 , jafnvel 90 ára rekstrarsögu , eru nú mörg hver á vonarvöl , rjúkandi rústir , greiðslustöðvun og gjaldþrot blasa við og hér mun bara harðna á dalnum .
Vissulega hafa mörg þessara rótgrónu fyrirtækja gengið í gegnum margt misjafnt á langri vegferð , góða tíma og erfiða , en aldrei nokkurn tíma neitt í líkingu við þessi ósköp .
Það er auðvitað grátlegt að þetta skuli hafa gerst og að við skulum hafa leyft þessum mönnum að fara svona með Ísland .
Ég var einn fjölmargra sem trúðu því einlæglega , svona á árunum 2001 til 2003 , að nú væru í uppsiglingu hjá okkur Íslendingum nýir og betri tímar .
Tími hins nýja Íslands væri kominn , þar sem ákveðin kynslóðaskipti ættu sér stað og ungir og vel menntaðir menn tækju við fyrirtækjum í stórum stíl af sér eldri mönnum , bönkum og stórfyrirtækjum .
Þessir sömu ungu menn hafa nú keyrt okkur öll lóðbeint til helvítis og við vitum ekki okkar rjúkandi ráð .
Vitanlega sé ég það núna og hef raunar gert mér grein fyrir því um allnokkurt skeið , að þessir sömu ungu menn kærðu sig ekki um að hafa nálægt sér neina sem bjuggu yfir mikilli reynslu og þekkingu , slíkt var þeirra sjálfstraust , sem ég vil raunar kalla sjálfumgleði .
" Brýnustu verkefnin Nýju ríkisbankanna þriggja bíða mörg stór og brýn verkefni á næstu vikum og mánuðum .
Meðal þeirra helstu eru þessi : * Að endurreisa traust almennings á íslensku bönkunum .
* Að skilja endanlega á milli gömlu og nýju bankanna með eigna- og skuldamati þeirra gömlu , eins og um var samið við Alþjóðagjaldeyrissjóðinn .
* Að nýju bankarnir þrír komi sér upp sjálfstæðum efnahagsreikningi .
* Að endurfjármögnun nýju bankanna verði lokið eins og um var samið við Alþjóðagjaldeyrissjóðinn .
* Að tryggja lánsfé til fyrirtækja í góðum rekstri , þannig að hægt verði að ráðast í ný verkefni og halda áfram með eldri verkefni .
* Að yfirtaka þegar gjaldþrota stórfyrirtæki , fjárfestingarfélög og eignarhaldsfélög og tryggja áfram rekstur lífvænlegra rekstrareininga þeirra og selja .
