Eftir Valgerði Þ. Jónsdóttur vjon@mbl.is Árni : " Ég tók á móti henni , eins og öllum mínum börnum , á fallegum júlídegi á Fæðingarheimilinu í Reykjavík .
Snemma kom í ljós að hún var létt í skapi , brosmild og dreymin , utan við sig hefði trúlega verið sagt ef strákur ætti í hlut .
Hún sveif um í orðsins fyllstu merkingu , örlítið fjarræn og mikill dansari alla tíð .
Þegar hún þroskaðist kom heilsteyptur karakter hennar í ljós .
Hún sér alltaf það jákvæða , vinnur vel úr erfiðleikum og er einstaklega hjálpfús manneskja .
Sá eiginleiki birtist í þeim störfum sem hún kaus að sinna samfara námi sem unglingur , en þá vann hún m.a. á Grund .
Áhugi hennar á manneskjunni og að styðja þá sem eru á einhvern hátt undir í samfélaginu skín alls staðar í gegn .
Hún hefur alltaf haft heilsteyptar skoðanir á mannlífinu og því sem við stöndum fyrir .
Auðvitað segi ég að hún sé lík mér af því skoðanir hennar eru samhljóma mínum , en fyrst og fremst er hún sjálfri sér samkvæm .
Kannski er ég svona gleyminn , en ég man bara ekki eftir að hafa rifist við hana eða þurft að skamma hana .
Hins vegar höfum við oft rökrætt málin .
Það hefur alltaf verið kært með henni og Aldísi Kristínu , sem er tveimur árum eldri , og í sameiningu voru þær systur okkur foreldrunum mikill stuðningur í uppeldi bræðranna , sem eru allmörgum árum yngri en þær .
Tónelsk fjölskylda Þótt allir í fjölskyldunni hafi gaman af tónlist og syngi mikið kom snemma í ljós að Védís var okkur langtum fremri , hún var mjög lagviss og gat sungið eins og engill án undirleiks .
Við Bryndís vorum bæði í Hamrahlíðarkórnum þegar stelpurnar voru litlar og tókum þær með á æfingar , kannski hefur Védís fengið sína grunnmótun í tónlistinni þar .
Hún lærði á píanó og byrjaði ung að syngja í Grensáskirkjukórnum .
Síðan leiddi eitt af öðru , hún fór að taka þátt í alls konar leiksýningum með skólanum og utan hans , sjónvarpsþáttum o.fl. Hlutverkin voru misstór , ein fyrsta innkoma hennar á leikhúsfjalirnar fólst í að hlaupa yfir sviðið .
Öll fjölskyldan mætti afar stolt , uppábúin og fín og eftir á dáðumst við mikið að hvað hún hafði hlaupið fallega .
Svo mikið að henni þótti orðið alveg nóg um yfirdrifna hrifningu okkar .
Smám saman urðu hlutverkin burðugri , t.d. í Evu Lúnu , þegar hún var ellefu eða tólf ára .
Mest ýtti þó við henni þegar hún var sextán ára og vann Verslóvælið með frumsamið lag og texta .
Skífan bauð henni að gera plötu og eftir það færðist hún meira yfir í poppheiminn .
Ég studdi hana í því sem hana langaði til að gera og hafði engar áhyggjur af að sá heimur spillti henni .
Védís er ekki aðeins mannvinur heldur líka mikill dýravinur .
Hún var alltaf að bjarga dýrum og koma með kettlinga og önnur dýr inn á heimilið .
Ég held að Bryndís hafi verið á fæðingardeildinni , þegar við notuðum tækifærið og fengum okkur kettling , en það var ómögulegt því hann var ekki húsvanur og Védís sjaldan heima til að hugsa um hann .
Einn daginn kom hún heim með hagamús og geymdi undir rúmi , en upp um athæfið komst þegar við fundum bréf , sem hún hafði skrifað systur sinni , með fyrirmælum um umönnun músarinnar í fjarveru sinni .
Börn stjórnmálamanna þurfa oft að þola mikla gagnrýni , þau heyra ýmislegt í skólanum og annars staðar .
Ég veit að hún , og þær systur báðar , tóku margt nærri sér þegar ég var í pólitíkinni , einkum 1994 , en þá varð R-listinn til og kosningabaráttan geysilega hörð .
Hjá þeim þýddi þetta bara að þær hugsuðu betur um föður sinn .
Mér fannst Védís aldrei vera á gelgjunni , eins og sagt er , það voru engar öfgar hjá henni og hún var hvorki þung í skapi né neikvæð .
Helst að hrifnæmi hennar væri áberandi á þessum árum , ég hafði mestar áhyggjur af öllum kærustunum sem hún átti og var alltaf ástfangin af .
Hún fór vel út úr því öllu saman og ábyggilega hafa ástarsorgir og þess háttar orðið henni gott efni í tónlistinni .
Fjölskyldan litin hornauga Við hjónin fórum í nám til Bandaríkjanna þegar hún var tveggja ára , þá rétt farin að tala .
Framan af hlustaði hún mikið en reyndi ekkert að tala enskuna og því kom okkur algjörlega í opna skjöldu þegar hún skyndilega bunaði út úr sér heilli setningu – miður kurteislegri í þokkabót .
Þannig var að Sif , systir mín , var að passa hana við sundlaug þar sem margt var um manninn , allt um kring sem og í lauginni sjálfri , þar á meðal nokkuð feitlagin kona .
Skyndilega segir sú stutta stundarhátt : " Hey , fat lady , come over here and kiss your boobies .
" Þetta var semsé fyrsta orðasamsetningin hennar og varla þarf að taka það fram að nærstaddir urðu hálfhvumsa við .
Mér fannst fjölskyldan vera litin hornauga eftir þetta , en ég hafna því algjörlega að eitthvað viðlíka hafi verið umræðuefni á heimili okkar .
Védís er mjög góð tungumálamanneskja og námsmaður .
Um leið og þær systur lærðu að lesa fóru þær að búa til sögur og myndskreyta .
Þessar sögur lásu þær svo stundum fyrir okkur á sérstökum fjölskyldukvöldum , sem við efndum til einu sinni í viku , oftast á þriðjudagskvöldum , en þá tókum við símann úr sambandi , borðuðum góðan mat , sungum og gáfum okkur tíma fyrir samveru þrátt fyrir annríki .
Allir tóku kvöldið frá og ég varð aldrei var við að henni né hinum krökkunum þætti þetta eitthvað hallærislegt .
Raunar er í bígerð að endurvekja þessi kvöld .
Svo er líka von á fjölgun í fjölskyldunni í júlí , þegar Védís eignast fyrsta barnabarn mitt – ég er strax farinn að hugsa um að minnka við mig vinnu ! Býr til góðan mat og bakar Hún var enginn sérstakur snyrtipinni heima fyrir og ég var það svosem ekki heldur , en eftir að hún fór að búa gegndi öðru máli .
Hún býr líka til góðan mat og bakar meira að segja , þótt hún hafi gríðarlega mikið að gera í náminu og líka undanfarið sem tónlistarstjóri í uppfærslu nemendafélags Verslunarskólans á Stardust .
Halli , unnusti hennar , er einstaklega góður drengur og heill karakter .
Hugmyndir hans um manngildið falla vel að hennar og hvers kyns fjármálavafstur er þeim víðsfjarri .
Þótt Védís flyttist formlega með okkur til Reykjanesbæjar 2002 var hún eiginlega farin að heiman , svo viðbrigðin voru ekki mikil fyrir hana .
Hún var lengi í London þar sem hún nam tónlistarstýringu og fór síðan í mannfræði í Háskóla Íslands .
Mér kæmi ekki á óvart að hún menntaði sig enn frekar í einhverju sem snýr að samfélagslegum verkefnum .
Samband okkar er eins náið og áður , þótt samvistirnar séu ekki jafnmiklar , en við tölum saman í síma , minnst annan hvern dag , og hittumst yfirleitt einu sinni í viku .
" Lífsglaður rólyndismaður Védís Hervör : " Ég er mjög stolt af pabba og hef alltaf verið .
Það er alltaf gott í kringum hann , hann hefur góða áru og einstakt lag á að laða það besta fram í fólki .
Honum tekst að breyta ömurlegustu aðstæðum í vel ásættanlegar .
Það sýnir hvað ég er mikil pabbastelpa að ég sagði Halla , kærasta mínum , fljótlega eftir að við kynntumst , að pabbi væri viðmiðið mitt og það væri ekki svo lítið við að miða .
Í minningunni var pabbi alltaf heima , öfugt við pabba margra vinkvenna minna .
Því var þó ekki þannig farið í raun , enda vann hann mikið og var alltaf á ferðinni .
Fjölskyldan hefur alltaf verið þungamiðjan hjá honum og í algjörum forgangi .
Hann var alltaf til staðar , tók okkur krakkana til skiptis með sér þegar hann sinnti erindum sínum , fór á fundi og þess háttar .
Þetta hefur ábyggilega ekki alltaf verið auðvelt , enda misprúð börn .
Ég var svo fordekruð hvað tíma pabba varðaði að ég varð sár ef við þurftum einstaka sinnum að hliðra til vikulegum fjölskyldukvöldum vegna annríkis hans , t.d. í kosningbaráttunni .
Pabbi átti hugmyndina að þessum kvöldum , en þau urðu til eftir að strákarnir fæddust og ætluð til að þjappa hópnum saman .
Ég hlakkaði alltaf mikið til , þetta voru góðar stundir til að pústa aðeins , hver og einn fór yfir hápunkta og lágpunkta vikunnar hjá sér , við borðuðum góðan mat , fengum nammi og stundum horfðum við á bíómynd .
Vinkonum mínum þótti þessi fjölskyldukvöld voðalega skrýtið fyrirbæri .
Skoðar allar hliðar mála Líkast til hef ég svipaða skapgerð og pabbi , við erum bæði róleg að eðlisfari .
Í útliti er ég mjög lík honum , fólk þekkir mig ekki úti á götu af því ég er tónlistarmaður heldur víkur það sér að mér og spyr hvort ég sé ekki dóttir hans Árna .
Við erum oftast sammála , en það er líka svo auðvelt því hann er tilbúinn að skoða allar hliðar mála .
Ég hef oft hugsað um hvað ég búi vel að pabba mínum þegar ég verð foreldri .
Ég er óskaplega tilfinninganæm og hann var stundum svolítið hræddur um litlu stelpuna sína , sem fór eitt sinn í gríðarlega ástarsorg á unglingsárunum .
Þessum sorgum mínum hellti ég yfir hann og sagði : " pabbi , ég held að hjartað sé að springa , " og grét margar nætur í röð .
Hann hafði alltaf þolinmæði til að sitja hjá mér , hlusta og gefa góð ráð .
Svo læddist hann í burtu þegar ég var sofnuð .
Ég hugsaði aldrei út í að kannski hefði hann haft öðru að sinna .
Ef mér fannst ég vera voðalega mikið fórnarlamb var hann líka slyngur að leiða mér fyrir sjónir að kannski væri svolítill húmor í aðstæðunum þrátt fyrir allt .
Við systurnar höfum síðar meir oft talað um hvað hann var sérstakur að þessu leytinu .
Stundum er erfitt að tala um pabba án þess að nefna mömmu því þau eru svo samrýnd og samtaka , næstum eins og ein manneskja .
Ég hef oft heyrt fólk rífast og fara í mikla vörn , en við gerum þetta aðeins öðruvísi heima .
Unglingsárin voru kannski undantekning frá reglunni en alla jafnan segjum við skoðun okkar og rökræðum án þess að rífast – sem hlaut að hafa verið heilmikil kúnst þegar fjögur börn voru í heimili .
Trúlega eru það áhrif frá uppeldinu að aldrei hefur örlað á öfund milli okkar systkinanna .
Býr yfir stóískri ró Í seinni tíð hefur oft hvarflað að mér að auðvitað hefði ég oftar átt að spyrja pabba hvað væri í gangi hjá honum , en mér hætti til að gleyma því vegna þess að hann sýndi málum barnanna svo mikinn áhuga .
Í dag er því öðruvísi farið og þroskaðri vinátta hefur myndast milli okkar .
Hann leysir vandamálin strax , býr yfir stóískri ró , kvartar aldrei og nöldrar aldrei .
Hann passar vel upp á sig , er bindindismaður og getur alltaf sofið vel , enda maður með góða samvisku .
Fyrir mér var pabbi alltaf góði gæinn í pólitík .
Ég fylgdist náið með umfjölluninni í pólitíkinni og þekkti viðbrögð hans við henni heima fyrir .
Hann var aldrei með skítkast um nokkurn mann og ég undraðist alltaf hvað hann gat verið rólegur .
Það ljótasta , sem ég heyrði um okkur út í frá , var að við værum eins og Brady Bunch-fjölskyldan .
Svo var ég líka sár yfir Ken og Barbí-samlíkingunni .
Eftir á að hyggja eru þetta hin saklausustu ummæli .
Við konurnar í lífi hans tókum allt slíkt nærri okkur , en sjálfur hafði hann þykkan skráp og gat auðveldlega tekið gagnrýni .
Ég er fegin að bloggið var ekki komið til sögunnar á þessum tíma , með tilkomu þess er umræðan orðin svo miklu rætnari .
Ég man þegar pabbi fékk einu sinni skömm í hattinn frá flokksbræðum sínum í borgarstjórn fyrir að vilja lækka verð á bleium .
Honum var vinsamlegast bent á að önnur mikilvægari mál væru á dagskrá .
Tímarnir hafa svo sannarlega breyst .
Handlaginn söngmaður og textahöfundur Pabbi hefur fallega söngrödd , er góður textahöfundur og hefur samið margar fallegar melódíur .
Draumur minn er að safna þeim saman og syngja inn á plötu .
Hann leiðbeindi mér oft þegar ég var yngri og byrjuð að semja texta , sem margir hverjir voru óttalegur leirburður .
Stundum sömdum við líka saman lög og texta .
Annars fór ég snemma að semja sjálfstætt og hann hefur aldrei skipt sér af því nema hann sé kallaður til .
Og þá er hann rosalega spenntur , hann er svo lífsglaður og ánægður að takast á við ný verkefni að hann er eins og lítill krakki .
Ég samdi einu sinni lagstúf á leiðinni suðureftir , og var óskaplega spennt að leyfa pabba að heyra .
Hann greip þegar í stað gítarinn , því mér fannst þetta vera ekta gítarlag og svo gaf ég honum upp hljómana á píanóinu jafn óðum .
Útkoman var lagið Grass is Green .
Síðan þegar ég hélt tónleika í Salnum 2004 , þar sem ég söng m.a. þetta lag , fékk ég pabba til að spila undir á gítarinn .
Það var okkar fyrsta opinbera framkoma saman .
Hann stóð sig með stakri prýði og þótti mjög gaman .
Pabbi er líka mjög góður handverksmaður , hann er enga stund að smíða nýja hluti , og hann aðstoðaði okkur mikið þegar við Halli fluttum inn í íbúðina okkar .
Hann er ekki aðeins greiðvikinn við okkur heldur alla og hefur mesta ánægju af því sjálfur að hjálpa öðrum .
Svo vill hann ekki heyra frekar á það minnst .
Við pabbi förum oft í langa bíltúra saman , bara til að spjalla og kannski fá okkur ís .
Ég fæ fráhvarfseinkenni ef ég hitti hann og mömmu ekki reglulega .
" Hann var alltaf til staðar , tók okkur krakkana til skiptis með sér þegar hann sinnti erindum sínum , fór á fundi og þess háttar .
Védís Hervör Árnadóttir Védís Hervör Árnadóttir , tónlistarmaður og nemi á öðru ári í mannfræði við HÍ , fæddist 8. júlí 1982 .
Stúdent frá VÍ árið 2002 , próf í upptökustjórn , hljóðblöndun og lagasmíði frá Point Blank Music College 2005 .
Hún vann Verslóvælið , söngvakeppni Verslunarskólans með eigin lagi og texta aðeins sextán ára og lék og söng aðalhlutverk í Verslunarskólauppsetningunum Dirty Dancing , Thriller og Wake Me Up .
Védís hefur gefið út tvær sólóplötur og sungið inn á aðrar sautján .
Hún hefur sungið með Bang Gang á hljómleikaferðalagi um Evrópu og Japan , var söngstjóri söngleiksins Almost Famous á Akranesi 2007 og tónlistarstjóri söngleiksins Stardust , sem settur var upp í tilefni nemendamóts Verslunarskólans 2009 .
Sambýlismaður Védísar Hervarar er Þórhallur Bergmann , héraðsdómslögmaður og tónlistarmaður .
Árni Sigfússon Árni Sigfússon , bæjarstjóri í Reykjanesbæ , fæddist 30. júlí 1956 í Vestmannaeyjum .
Stúdent frá MH 1977 , kennarapróf frá KHÍ 1981 og meistarapróf í stjórnun og opinberri stjórnsýslu frá Bandaríkjunum 1986 .
Hann gegndi ýmsum trúnaðarstörfum fyrir Heimdall , SUS og Reykjavíkurborg á árunum 1977-1998 , var borgarfulltrúi í Reykjavík 1986-1998 og borgarstjóri 1994 og leiðtogi sjálfstæðismanna í borgarstjórn 1994-1998 .
Á árunum 1989-2001 var hann framkvæmdastjóri Stjórnunarfélags Íslands og síðar Tæknivals .
Árni samdi m.a. þjóðhátíðarlag Vestmannaeyja 1978 , Heimaey , lag til styrktar uppbyggingu eftir gos , og Skattalagið , til að mótmæla óhóflegri skattheimtu 1980 .
Hann er kvæntur Bryndísi Guðmundsdóttur talmeinafræðingi og eiga þau fjögur börn , auk Védísar Hervarar : Aldísi Kristínu , Guðmund Egil og Sigfús Jóhann .
