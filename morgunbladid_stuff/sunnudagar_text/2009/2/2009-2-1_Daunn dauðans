Fortíð norsku svartamálmssveitarinnar Mayhem , sem að líkindum mun leika á Eistnaflugi í Neskaupstað í sumar , er blóði drifin .
Einn liðsmanna féll fyrir eigin hendi og annar réð þeim þriðja bana og hlaut að launum fangelsisdóm .
Í millitíðinni brunnu nokkrar kirkjur til kaldra kola enda leiða þeir Mayhem-liðar almættið seint til öndvegis .
Bent er á að þessi grein er ekki við hæfi viðkvæmra .
Eftir Orra Pál Ormarsson orri@mbl.is Blóð , iður og limlestingar leika stórt hlutverk í svartamálmsstefnunni , einni af undirgreinum þungarokksins .
Öllu er til tjaldað svo ganga megi fram af lýðnum .
Í flestum tilvikum er aðeins um leikræna tilburði að ræða – sýndarmennsku .
Afbrigðið frá reglunni er norska sveitin Mayhem ( Limlesting ) sem virðist hafa tekið hlutverk sitt helst til alvarlega .
Ætli megi ekki segja að liðsmönnum þessarar ágætu sveitar hafi runnið blóðið til skyldunnar .
Mayhem var stofnuð í Ósló árið 1984 af gítarleikaranum og söngvaranum Øystein Aarseth , sem tók sér listamannsnafnið Euronymous , bassaleikaranum Jørn Stubberud , ellegar Necrobutcher og trymblinum Manheim .
Seinna bættust í hópinn söngvararnir Maniac og Messiah .
Tilgangurinn var að leika svartamálm af djúpri innlifun en sá angi var þá nýlega sprottinn á meiði þungarokksins .
Euronymous fór fyrir sveitinni en hann starfrækti meðfram henni útgáfufyrirtækið Dauðaþögn og hljómplötuverslunina Helvíti .
Verslunina sá hann fyrir sér sem svarta kirkju , þar sem væri svo dimmt að gestir og gangandi þyrftu að bregða kyndlum á loft til að finna tónlistina .
Með dauða kráku í krukku Fyrstu starfsár Mayhem voru fremur tíðindalítil en þegar sænski söngvarinn Per Yngve Ohlin , sem kallaði sig einfaldlega Dead , gekk til liðs við sveitina 1988 fór að færast fjör í leikinn .
Fyrir það fyrsta urðu tónleikar Mayhem alræmdir .
Sveitin lét iðulega stjaksetja svín eða sauði fremst á sviðinu , auk þess sem Dead hafði yndi af því að blóðga sig með veiðihnífum og glerbrotum .
Hermt er að hann hafi verið heillaður af viðbrögðum tónleikagesta við þessu .
Einu sinni gekk Dead svo langt að flytja þurfti hann á sjúkrahús vegna blóðmissis .
Einhverju sinni gekk kappinn fram á dauða kráku og hafði hana upp frá því með sér í krukku til að geta þefað af henni fyrir tónleika .
Dead naut þess að hafa daun dauðans í nösunum meðan hann söng .
Í þessu ljósi kemur ekki á óvart að söngvarinn hafi haft þann sið að grafa fötin sín í jörð nokkrum vikum fyrir tónleika .
Rétt áður en hann steig á svið gróf hann svo klæðin upp og skrýddist þeim á ný .
Tilgangurinn var að líta út eins og hann væri nýstiginn upp úr gröfinni .
Dead mun víst hafa sótt það stíft að fara alla leið með þennan leik og búa sig bókstaflega undir tónleika neðar foldu en enginn fékkst víst til að moka yfir hann .
Hafði ekki yndi af tilverunni " Dead var einkennilegur náungi , dapur , þunglyndur og lifði í algjöru myrkri , " sagði Jan Axel Blomber , Hellhammer , sem lengst af hefur lamið húðir hjá Mayhem , einhverju sinni þegar söngvarann bar á góma .
Euronymous gítarleikari tók í sama streng : " Ég held að Dead hafi verið vanheill á geði .
Er hægt að lýsa manni sem sveltir sig til að fá hungursár með öðrum hætti ? " Líklega hittir Bård Eithun , betur þekktur sem Faust , trommuleikari annars svartamálmsbands , Emperor , naglann á höfuðið : " Eigi ég að segja alveg eins og er þá held ég að Dead hafi haft takmarkað yndi af þessari tilveru .
" Það fór líka svo að Dead svipti sig lífi , 8. apríl 1991 , 22 ára að aldri .
Þremur árum síðar upp á dag komu menn að Kurt Cobain , forsprakka Nirvana , látnum vestur í Bandaríkjunum .
Ekki er þó vitað um tengsli þessara tveggja manna í millum .
Verknaðinn framdi Dead í litlu skógarhúsi í eigu Mayhem-liða .
Hann lét ekki nægja að skera sig á púls heldur skaut sig líka í höfuðið með haglabyssu .
Hjá líkinu var sjálfsvígsorðsending þar sem Dead baðst forláts á öllu blóðinu og því að hafa hleypt af byssunni innandyra .
Euronymous kom að Dead látnum .
Í stað þess að hringja á lögregluna , eins og flestir hefðu líklega gert , brá gítarleikarinn sér út í næstu sjoppu og festi kaup á einnota myndavél til að ljósmynda líkið í bak og fyrir .
Necrobutcher bassaleikari bar síðar blak af þessum óhefðbundna gjörningi og hélt því fram að Euronymous hefði brugðið svo illilega við sjálfsvíg félaga síns að eina leiðin til að höndla það hafi verið að taka ljósmyndir .
Athyglisverð rök .
Einni ljósmyndanna var síðar stolið og rataði hún framan á plötualbúm ólöglegrar útgáfu frá tónleikum Mayhem , Dawn of the Black Hearts .
Smekklegt , eða þannig .
Euronymous lét sér ekki nægja að ljósmynda líkið .
Orðrómur var lengi á kreiki þess efnis að hann hefði lagað sér kássu úr heilaslettum Deads en hljómsveitin hefur alla tíð borið hann til baka .
Á hinn bóginn hafa Mayhem-liðar staðfest að Euronymous bjó til hálsfesti úr flísum úr höfuðkúpu félaga síns .
Hálsfestinni var síðar stolið og hafa ýmsar svartamálmskempur haldið því fram að þær hafi hana undir höndum .
Djöfladýrkun , dulspeki og almenn mannfyrirlitning Dead var horfinn af sjónarsviðinu en Necrobutcher fullyrðir að sjálfsvíg hans hafi vakið gríðarlega athygli á svartamálmsstefnunni .
Mayhem hélt áfram eins og ekkert hefði í skorist og tók ungverski söngvarinn Attila Csihar við hljóðnemanum .
Áföllin áttu hins vegar eftir að verða fleiri .
Euronymous var gegnsýrður af djöfladýrkun og á bólakafi í dulspeki og almennri mannfyrirlitningu .
" Satanismi er afsprengi kristinnar trúar , og þannig mun það verða .
Ég er trúaður maður og ég mun kljást við þá sem leggja nafn Hans við hégóma .
Fólk á ekki að trúa á sjálft sig og hafa einstaklingshyggjuna í hávegum .
Það á að hlýða og vera þrælar trúarinnar , " sagði gítarleikarinn eitt sinn í viðtali .
Með Honum á hann við kölska .
Árið 1992 leysti Varg Vikernes , sem þá kallaði sig Count Grishnackh , Necrobutcher af á bassanum .
Hann var líkt og Euronymous lítill áhangandi almættisins en fremur heiðinn en satanískur í hugsun .
Þá um sumarið tengdist hann fjölda atvika , þar sem reynt var að kveikja í fornfrægum stafkirkjum í Noregi eða þær hreinlega brenndar til kaldra kola .
Þeirra frægust Fantoft-kirkjan sem reist var á tólftu öld .
Vikernes gekkst ekki við íkveikjunum en grét þær heldur ekki .
" Þetta er hefnd .
Hver kirkjugarður sem er skemmdur er hefnd fyrir heiðna gröf sem kristnir menn hafa lagt í rúst .
Hver kirkja sem brennur er hefnd fyrir heiðið hof sem er glatað , " skrifaði hann einu sinni í málgagn norskra heiðingja .
23 stungusár á líkinu Margt bendir til þess að Vikernes og Euronymous hafi ekki átt skap saman .
10. ágúst 1993 hélt sá fyrrnefndi sem leið lá frá Björgvin , þar sem hann bjó , til Óslóar til að taka hús á Euronymous .
Fljótlega sló þar í brýnu með þeim afleiðingum að Vikernes stakk Euronymous til bana .
Illa útleikið lík hans fannst fyrir utan íbúðina , á því voru hvorki meira né minna en 23 stungusár .
Euronymous var 25 ára að aldri .
Ekki er ljóst hvers vegna Vikernes réð félaga sínum bana .
Við vitnaleiðslur hélt hann því raunar fram að Euronymous hefði ætlað að myrða sig og hann brugðist til varnar .
Fjölda stungusáranna útskýrði hann með því að flest þeirra hefði Euronymous hlotið þegar hann féll á glerbrot meðan á átökum þeirra stóð .
Sextán sáranna voru á baki fórnarlambsins .
Seinna fullyrti Vikernes á heimasíðu sinni að Euronymous hefði haft á prjónunum að pynta sig til bana og festa vígið á filmu .
Böndin beindust fljótt að Vikernes og þegar hann var handtekinn fannst umtalsvert magn sprengiefnis á heimili hans .
Það hugðist hann nota til að sprengja í loft upp fylgsni róttækra vinstrimanna og anarkista í Ósló .
Handtakan kom sumsé í veg fyrir það .
Sumir hafa gert því skóna að þessi áform hafi leitt til morðsins á Euronymous , sem hneigðist til kommúnisma , og hefði fyrir vikið aldrei stutt téðan verknað .
Það er ósannað .
Brosti sínu breiðasta í dómsal Vikernes var fundinn sekur um morð og þátttöku í ýmsum íkveikjum og dæmdur í 21 árs fangelsi , sem er hámarksrefsing í Noregi .
Ljósmyndir staðfesta að hann brosti sínu breiðasta þegar dómurinn var kveðinn upp .
Hann hefur haldið áfram að semja og flytja tónlist bak við lás og slá og m.a sent frá sér plötuna Dauði Baldrs .
Þá hefur Vikernes verið virkur í pólitísku starfi hægri öfgahópa .
Hann sótti síðast um náðun síðastliðið sumar en var synjað .
Vikernes mun ganga laus á ný í síðasta lagi árið 2015 .
Að Euronymous og Vikernes gengnum úr skaftinu var starfsemi Mayhem sjálfhætt enda trymbillinn Hellhammer einn eftir um borð .
Hann endurreisti þó sveitina tveimur árum síðar ásamt Necrobutcher , söngvaranum Maniac og gítarleikaranum Blasphemer .
Geðug nöfn á þessum köppum ! Maniac þessi átti um langt árabil við áfengisvandamál að stríða en vatnaskil urðu þegar hann rankaði eitt sinn við sér þar sem hann hékk á annarri hendinni út um glugga á hótelherbergi á fjórðu hæð .
Hafði kappinn ekki hugmynd um hvernig hann hafði komið sér í þá aðstöðu .
Eftir þá lífsreynslu þótti honum mál til komið að setja tappann í .
Mayhem hefur starfað allar götur síðan enda þótt Attila Csihar og Morfeus hafi leyst Maniac og Blasphemer af hólmi .
Þannig skipuð mun sveitin troða upp í Neskaupstað í sumar .
Þá er bara að stefna skónum austur og berja herlegheitin augum .
Kunnugir fullyrða að þessi misserin vætli blóðið eingöngu í æðum .
