Eftir Ásgeir Ingvarsson asgeiri@mbl.is " ÞETTA ER starf sem gæti hentað nokkuð breiðum hópi fólks og veitir bæði innsýn í almannatengslaheiminn og starf fyrirtækja og fjölmiðla , " segir Andrés Jónsson , framkvæmdastjóri almannatengslafyrirtækisins Góðra samskipta .
Andrés auglýsir í Atvinnublaðinu í dag eftir starfsnema , eða " intern " eins og staðan er kölluð á ensku .
Það er mjög óalgengt að svona stöður séu auglýstar hér á landi en þeim mun algengara vestanhafs .
" Launin eru ekki há , enda ekki peningarnir sem laða fólk að þessum störfum , heldur reynslan og innsýnin sem fæst af því að læra á hnútana , " segir Andrés .
" Í Bandaríkjunum er algengt að fólk hefji ferilinn með þessum hætti , komi beint úr skóla og byrji að afla sér reynslu á vinnumarkaði .
Í framhaldinu býðst svo oft föst staða hjá viðkomandi fyrirtæki eða fleiri möguleikar á öðrum stöðum .
" Reynsla og þjálfun Sjálfur fékk Andés að reyna að vera hálfgerður starfsnemi hjá almannatengslafyrirtæki .
" Ég var ráðinn sem verktaki hjá fyrirtækinu í um fimm mánuði og fékk ekki há laun , en reynslan breytti öllu fyrir mig og á þessum fáu mánuðum lærði ég hvernig þessi bransi gengur fyrir sig , hvernig maður finnur viðskiptavini og heldur tengslanetinu virku , hvernig maður skrifar fréttir og fréttatilkynningar og margt , margt fleira .
" Efnilegum umsækjanda verður boðinn þriggja mánaða samningur , með möguleika á framlengingu .
" Við leitum að einstaklingi sem vinnur skipulega og af samviskusemi .
Starfið felur í sér að vera minn aðstoðarráðgjafi , koma á alla fundi og hjálpa til við verkefnastjórn .
Viðkomandi þarf að geta haldið utan um ýmis verkefni en fagleg ábyrgð og leiðsögn verður í höndum yfirmanna , " útskýrir Andrés .
