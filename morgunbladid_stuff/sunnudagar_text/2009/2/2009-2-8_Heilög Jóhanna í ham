Jóhanna Sigurðardóttir forsætisráðherra fór vel af stað fyrsta dag sinn á forsætisráðherrastól sl. sunnudag .
Hún kynnti verkefnaáætlun ríkisstjórnarinnar röggsamlega á blaðamannafundi og svaraði spurningum blaða- og fréttamanna vel og án hiks .
Einhvern veginn frísklegt að sjá og heyra nýja og klisjulitla Jóhönnu .
En svo voru jólin búin því strax á mánudagskvöldið í Kastljósi Sjónvarpsins , þar sem Þóra Arnórsdóttir tók vel undirbúin á móti nýja forsætisráðherranum og hugðist rekja úr henni garnirnar , tóku gömlu , þreyttu klisjurnar við og Jóhanna endurtók sig út í eitt með hjali um " að slá skjaldborg um heimilin í landinu " og " að koma hjólum atvinnulífsins í gang á nýjan leik " .
Engar efnislegar lausnir , enda sjálfsagt ekki til , í því hörmungarástandi sem hér ríkir .
Jóhanna tók þann pól í hæðina að halda ræðu í hvert sinn sem Þóra spurði spurningar , því þannig komst hún í gegnum þáttinn án þess að þurfa að svara of mörgum spurningum .
Allt svo ofurþreytt og laust við ferskleika , enda var nú skyndilega svo komið , að Jóhanna biðlaði til þjóðarinnar og bað hana um að sýna biðlund , þegar Þóra benti henni á , að nýja ríkisstjórnin og fulltrúar hennar hefðu dagana sem stjórnarmyndun stóð yfir , margítrekað sagt , að nú yrðu verkin látin tala ! Hvaða verk hafa talað ? ! Síðan upplýsti Jóhanna um það í sama þætti að hún hefði fyrr um daginn ritað bankastjórunum þremur í Seðlabankanum bréf , þar sem hún bað þá um að hætta hið snarasta í bankanum og semja um starfslok .
Hún óskaði svars þeirra síðasta fimmtudag , þann 5. febrúar .
Hún greindi frá frumvarpi sem hún hygðist kynna í ríkisstjórn morguninn eftir , um breytingar á lögum um Seðlabanka Íslands og að samkvæmt því frumvarpi yrði auglýst eftir nýjum seðlabankastjóra , þ.e.a.s. þegar frumvarpið væri orðið að lögum .
Á föstudag mælti Jóhanna fyrir frumvarpinu á Alþingi .
Jóhanna ætlar sem sagt nákvæmlega sömu leið og Björgvin G. Sigurðsson , fyrrverandi bankaráðherra , sem sagði af sér rétt í aðdraganda þess að ríkisstjórnin féll , á sunnudagsmorgni fyrir hálfum mánuði .
Hann greindi frá því í beinni útsendingu að hann segði af sér ; hann greindi frá því að hann hefði sett stjórn Fjármálaeftirlitsins af og að hann hefði sett forstjórann , Jónas Fr .
Jónsson , af og gerður yrði við hann starfslokasamningur .
Hann ákvað bara si svona í beinni útsendingu að gera valdamestu stofnun landsins , FME , óstarfhæfa með öllu , með því að svipta stofnunina forstjóra og stjórn .
FME hefur verið óstarfhæf stofnun allt til fimmtudagsins síðasta , að nýr bankaráðherra skipaði henni forstjóra og stjórn .
Vænlegt til árangurs , ekki satt ? ! Vænlegt til þess að láta nú verkin tala , ekki satt ? ! Jóhanna er komin í ham og allir vita að hún er hamhleypa til verka .
Hún ætlar að gera Seðlabanka að jafnhöfuðlausum her og kollegi hennar og flokksbróðir úr síðustu ríkisstjórn hafði gert við FME og svipta Seðlabanka bæði bankastjórum og bankaráði .
Vænlegt til árangurs , ekki satt ? ! Að auki ákvað forsætisráðherrann nýi að samkvæmt hennar geðþóttaákvörðun væri " hæfilegt " að seðlabankastjórarnir þrír fengju 12 mánaða laun við starfslok .
Glæsileg stjórnsýsla það ! En það þarf tvo til að dansa tangó , ekki satt ? Dansfélagi Jóhönnu í þessum tangó þarf jú að vera meirihluti Alþingis , því það þarf meirihluta Alþingis til þess að samþykkja frumvarp Jóhönnu um nýjan og breyttan Seðlabanka .
Svo er nú ekki útséð um það að því frumvarpi verði komið fljótt og vel í gegnum þingið , þar sem Samfylkingin ákvað í ljósi innanhússvandræða í eigin flokki að leggja til atlögu við forseta Alþingis , Sturlu Böðvarsson , fyrr í vikunni og setja sinn mann inn sem forseta í sex vikur eða svo .
Varla er við því að búast að þingmenn Sjálfstæðisflokksins verði óðfúsir til samstarfs um að greiða götu frumvarpa nýrrar ríkisstjórnar á Alþingi á þeim vikum sem framundan eru .
Eða hvað haldið þið , lesendur góðir ? ! agnes@mbl.is 