Evrópuumræðan hefur að miklu leyti lognazt út af eftir ríkisstjórnarskiptin .
Sjálfstæðismenn hafa tekið sér hlé frá henni eftir að þeir frestuðu landsfundinum , þar sem þeir ætluðu að endurskoða Evrópustefnu sína .
Innan flokksins heyrast þær raddir að bezt sé að ræða Evrópumálin ekki meira fram að kosningum .
Það sé ekki í þágu hagsmuna Sjálfstæðisflokksins , vegna þess að skoðanir eru skiptar innan hans .
Þörfin fyrir endurskoðun stefnunnar hefur þó ekkert breytzt .
Og frambjóðendur til forystu í flokknum verða á landsfundi rukkaðir um sína afstöðu til aðildar Íslands að Evrópusambandinu .
Samfylkingin er líka að miklu leyti hætt að ræða Evrópumálin í bili .
Það helgast væntanlega af stjórnarsamstarfinu við Vinstri græna , sem hafa mun minni áhuga á ESB-aðild en Samfylkingin .
Samfylkingarfólk telur það þjóna hagsmunum nýju ríkisstjórnarinnar að Evrópuumræðan liggi í láginni , á meðan ráðizt er í aðrar aðgerðir í efnahagsmálunum .
En hvað skiptir nú mestu máli ; hagsmunir Sjálfstæðisflokksins af því að sýna einingu út á við , hagsmunir nýrrar ríkisstjórnar af því að sópa deilumálum stjórnarflokkanna undir teppið eða heildarhagsmunir íslenzku þjóðarinnar ? Jón Baldvin Hannibalsson , fyrrverandi utanríkisráðherra , skrifaði góða grein hér í blaðið í gær .
Þar stóð meðal annars : " Það er því miður á misskilningi byggt að spurningin um samninga við Evrópusambandið sé einhver framtíðarmúsík , sem megi huga að seinna , þegar bráðavandinn hefur verið leystur .
Þetta er óskhyggja sem byggist á sjálfsblekkingu .
Samningar við Evrópusambandið um aðild að því og myntsamstarfinu er lykillinn að lausnum á bráðavanda íslensku þjóðarinnar nú þegar .
Ástæðan er einföld : Við getum hvorki leyst skuldavandann né gjaldmiðilsvandann ein og sér ; við þurfum að semja um hvort tveggja .
Samningsvettvangurinn er hjá Evrópusambandinu – allsherjarsamtökum lýðræðisríkja í Evrópu .
" Þetta er rétt hjá Jóni Baldvin .
Ísland verður að fá nýjan gjaldmiðil og sú leið , sem beinast liggur við í því efni , er að taka upp evruna í gegnum aðild Íslands að Evrópusambandinu .
Aðrar leiðir , sem nefndar hafa verið í því efni , eru ýmist pólitískt ófærar eða efnahagslega áhættusamar .
Samningar um aðild að ESB og upptöku evrunnar taka vissulega nokkur ár .
En þeim mun mikilvægara er að taka fljótt ákvarðanir um hvert ber að stefna .
Og ákvörðun um að sækja um aðild myndi að öllum líkindum þegar í stað auka trú á íslenzku efnahagslífi , bæði innanlands og utan .
Það er líka rétt hjá Jóni Baldvini að öðruvísi verður tekið á vanda Íslands af hálfu ESB-ríkjanna , til dæmis hvað varðar skuldir landsins , ef Ísland verður í hópi verðandi aðildarríkja bandalagsins .
Úr því sem komið er , verður að gera ráð fyrir að ákvörðun um að sækja um aðild að ESB komi í hlut næstu ríkisstjórnar .
En ákvörðunin er brýn og hagsmunirnir eru brýnir .
Þess vegna verða Evrópumálin eitt af aðalmálum komandi kosninga .
