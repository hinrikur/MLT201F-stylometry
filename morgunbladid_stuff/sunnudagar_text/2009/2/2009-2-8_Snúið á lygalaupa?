Fólk er að meðaltali 30% lengur að ljúga heldur en að segja satt , samkvæmt breskum tilraunum með nýja gerð lygamælis .
Aiden Gregg , sálfræðingur við Southampton-háskólann , sem þróaði Tara , eins og mælirinn er kallaður , komst jafnframt að því að í 85% tilvika voru þátttakendur í tilrauninni lengur að svara þegar þeir lugu .
Skýringin er sáraeinföld : lygar kalla á flóknari , vitrænar pælingar .
Niðurstöðurnar vekja vonir hjá löggæslunni ytra um að hafa betur í glímunni við grunaða , sem sífellt verða forhertari og klókari lygarar , að því er hermt var í The Sunday Times nýverið .
Einnig að tækið sé áreiðanlegri kostur en hefðbundnir og umdeildir lygamælar , sem margir telja eiga þátt í að bendla saklaust fólk við glæpi af ýmsu tagi .
Tilraunirnar fólust í að þátttakendur svöruðu spurningum , sem birtust á tölvuskjám , með því að slá svörin á lyklaborðið eins fljótt og þeir gátu .
Sérstakt forrit mældi síðan tímann sem hver og einn var að svara .
Gregg kvaðst hafa þróað prófið vegna grunsemda sinna um að glæpamenn væru sífellt að verða slyngari að blekkja .
" Forhertir lygarar hafa heyrt að fólk lítur alltaf undan þegar það lýgur og gera sér því sérstakt far um að horfast í augu við viðmælendur sína .
Við höfum samt ekkert orðið snjallari í að greina lygar , og slíkt getur haft alvarlegar afleiðingar , " sagði hann .
Sálfræðingar hjá heimavarnaráðuneyti Bandaríkjanna hyggjast bæta Tara í tækjasafn sitt , en þar vestra hafa lygamælar verið notaðir meira en víðast hvar annars staðar .
Til að sannreyna Tara gekkst blaðamaður The Sunday Times undir lygaprófið , en í því er tekið tillit til viðbragðsflýtis manna eftir aldri .
Annars vegar svaraði hann öllu sannleikanum samkvæmt sem hann sjálfur og hins vegar laug hann eins og hann var langur til sem ímynduð persóna .
Hann reyndist vera 1,2 sekúndur að segja satt en 1,8 að ljúga , eða 33% lengur .
Þrjár lygar á tíu mínútum Sérfræðingar segja meðaljóninn og -gunnuna ljúga þrisvar sinnum í tíu mínútna samtali , auk þess sem þau sleppi oft ýmsu úr , ýki og blekki lítillega .
Venjulegur áheyrandi getur , að sögn Greggs , aðeins greint ósannsöglina í 54% tilvika .
Hann telur að gömlu lygamælarnir , polygraphs eins og þeir eru kallaðir á ensku , og mæla breytingar á blóðþrýstingi og líkamshita , geti valdið saklausu fólki skaða .
Rétt eins og önnur yfirheyrslutækni , sem stundum er viðhöfð og byggist á vitneskju um sekt og mælir viðbrögð við gildishlöðnum spurningum , geri þeir glæpamönnum kleift að smjúga úr klóm réttvísinnar .
Með styrk frá innanríkisráðuneytinu vonast Gregg til að geta gert víðtækar prófanir á Tara síðar á árinu .
Eins og nú háttar til eru niðurstöður lygamæla ekki teknar gildar fyrir breskum dómstólum , en dómsmálaráðuneytið hyggst í apríl hefja þriggja ára tilraunaverkefni þar sem kynferðisbrotamenn í miðhéruðum Englands verða látnir ganga reglulega undir lygamælapróf .
Tilraunir Dons Grubins , prófessors í réttargeðlækningum við Newcastle háskólann , með það að láta slíka glæpamenn taka lygamælapróf leiddu í ljós að í 70% mála veittu þeir nýjar upplýsingar .
Í kjölfarið óskaði hann eftir að lygamælar yrðu notaðir í ríkari mæli í Bretlandi .
vjon@mbl.is 