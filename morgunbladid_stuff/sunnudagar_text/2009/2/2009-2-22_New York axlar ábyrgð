Eftir Ingu Rún Sigurðardóttur ingarun@mbl.is Á tískuviku í New York sýnir ógrynni hönnuða .
Orðspor tískuvikunnar er að í þessari bandarísku stórborg sýni tískuhús sem einkennist af " öruggri " tísku , hvað sem það svo þýðir á þessum síðustu og verstu tímum .
Sýningarnar eru sumsé jafnan ekki eins tilraunakenndar og sumt sem sjá má í París eða London .
Á meðfylgjandi myndum má líta föt frá sýningum vinsælla tískuhúsa sem eru bæði ný af nálinni og eldri en um er að ræða haust- og vetrarlínuna 2009-10 .
Þarna er tilraunastarfsemi vissulega í gangi og dæmigerð afslöppuð og þægileg bandarísk tíska ekki endilega í fyrirrúmi .
Hönnuðir virðast heldur ekki sammála því hvað teljist til söluvænlegrar tísku og kannski nauðsynlegt að spila djarft um þessar mundir .
Þeir axla því sína listrænu ábyrgð í þetta sinn .
Í sýningum þessara hönnuða eru axlirnar áberandi , bæði í formi þess að önnur öxlin sé afhjúpuð eða báðar axlirnar ýktar , svo minnir á níunda áratuginn með axlapúðum sínum .
Er þetta í anda sumartískusýningar Balmain í París , sem hefur sprottið fram sem eitt eftirsóttasta merkið nú um stundir .
