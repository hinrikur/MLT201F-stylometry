18. febrúar 1979 : " Geðdeildin við Landspítalann markar þáttaskil .
Hún er reist af myndarskap , stórhug og framsýni og er þjóðinni til sóma .
Það er á miklum misskilningi byggt , þegar borinn er saman fermetrafjöldi á hvern sjúkling á geðsjúkrahúsi og öðrum sjúkrahúsum .
Geðsjúkir þurfa á að halda annars konar aðstöðu og aðbúnaði en aðrir sjúklingar , sem lagðir eru inn á sjúkrahús um skeið .
Í fleiri tilvikum a.m.k. liggja þeir ekki rúmfastir og miklu skiptir að takast megi að beina athygli þeirra og áhuga að einhverjum verkefnum dag frá degi .
Umhverfið skiptir og máli fyrir sjúkdómsmeðferð .
" 19. febrúar 1989 : " Þótt ekki sé ástæða til að harma það spennufall , sem orðið hefur í efnahags- og atvinnulífi frá því sem var á fyrri hluta ársins 1988 og á árinu 1987 , vekur atvinnuleysi alltaf ugg .
Það er þjóðfélagsböl , sem illt er við að una .
Þeir sem halda því fram , að hæfilegt atvinnuleysi sé nauðsynlegt búast áreiðanlega ekki við að kynnast því sjálfir .
Hættan er ekki sízt sú að ungt fólk eigi erfitt með að fá vinnu .
Töluverður hópur þeirra , sem nú eru atvinnulausir , er ungt fólk .
Í vor kemur mikill fjöldi æskufólks á vinnumarkaðinn , sem byggir á sumarvinnu til þess að geta haldið áfram námi næsta haust .
Til þess má ekki koma að þetta æskufólk gangi hér atvinnulaust í sumar .
Þótt svartsýni í þessum efnum sé ekki tímabær enn er þó fyllsta ástæða til að menn veiti eftirtekt því atvinnuleysi sem nú er .
Fari það vaxandi á næstu vikum er mikil hætta á ferðum .
Alvarlegt atvinnuleysi hefur ekki orðið hér frá því í ársbyrjun 1969 .
Viðreisnarstjórnin gerði þá víðtækar ráðstafanir til þess að ráða bót á atvinnuleysinu .
Þá var landinu stjórnað af kynslóð sem þekkti af eigin raun atvinnuleysi áranna fyrir heimsstyrjöldina síðari .
" 