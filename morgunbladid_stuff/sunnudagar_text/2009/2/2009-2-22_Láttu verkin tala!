ÞAÐ hefur ýmislegt komið á daginn að undanförnu sem ætti að verða nýrri viðræðunefnd utanríkisráðuneytisins við bresk stjórnvöld um Icesave-reikningana og ábyrgð íslenska ríkisins gott veganesti .
Össur Skarphéðinsson , utanríkisráðherra , greindi frá því á Alþingi sl. þriðjudag að ný formleg samninganefnd í Icesave-viðræðum yrði líklega kynnt fyrir vikulok .
Ekkert bólar enn á nefndinni .
Össur , einn mesti kjaftaskur íslenskra stjórnmálamanna undanfarna áratugi , hefur nú tækifæri til þess að láta verkin tala , því hin nýja viðræðunefnd heyrir undir hann sem utanríkisráðherra og hann hefur þess vegna tækifæri til þess að uppfæra og breyta þeim samningsmarkmiðum sem nefndin á að hafa að leiðarljósi , þegar viðræður við bresk stjórnvöld hefjast , um með hvaða hætti verði samið um Icesave .
Össur , þinn tími er kominn ! Brýndu klærnar ! Láttu verkin tala og taktu þá báða á beinið , Gordon Brown og Alistair Darling ! Það sem ég á við þegar ég segi að ýmislegt hafi komið á daginn , sem nýst geti viðræðunefndinni , er að bandarísk stjórnvöld hafa nú þegar knúið stærsta banka Sviss , UBS-bankann , til þess að opna , a.m.k. að hluta til , á upplýsingar um bandaríska eigendur leynireikninga .
Eigendurnir eru 52 þúsund talsins , samkvæmt málshöfðun bandarískra stjórnvalda og bankinn hefur þegar fallist á , að ákveðnu marki , að fara að fyrirmælum svissneska fjármálaeftirlitsins , auk þess sem bankinn hefur fallist á að greiða Bandaríkjastjórn 780 milljónir dala í bætur , gegn því að fallið verði frá ákæru gegn bankanum um að hafa aðstoðað bandaríska skattgreiðendur við að komast undan skatti .
Hvað varðar leynireikninga bandarískra skattborgara í Sviss , var ekki um neina smápeninga að ræða , 20 milljarða dollara , eða um 2.260 milljarða króna .
Nú er það svo , að það voru í raun bresk stjórnvöld , sem felldu íslenska bankakerfið og ollu okkur Íslendingum gríðarlegum búsifjum .
Fremstir í flokki voru þeir Brúnn ( Brown ) og Elskan ( Darling ) .
Eins og komið hefur fram hér á síðum Morgunblaðsins undanfarið , þá fimmtíufölduðust beinar peningalegar eignir Íslendinga í skattaskjólum erlendis frá árinu 2002 til ársins 2007 og er þá undanskilin óbein peningaleg eign .
Því er um gríðarlega hagsmuni fyrir okkur Íslendinga að ræða , að við reynum að fara sömu leið og bandarísk stjórnvöld hafa farið gagnvart svissneska bankanum .
Þar ættu heimatökin að vera hæg fyrir okkur , því flest þessara skattaskjóla eru með einum eða öðrum hætti undir hatti breskra stjórnvalda .
Tortola-eyja , þar sem Íslendingar eiga hundruð eignarhaldsfélaga , er stærsta eyjan í Breska Jómfrúaeyjaklasanum og því situr þar landstjóri skipaður af Bretadrottningu .
Væri nú ekki vitinu nær að dagskipan Össurar til hinnar nýju viðræðunefndar yrði sú , að hún geri þá kröfu á hendur þeim Brown og Darling að þeir mæli svo fyrir við Breska fjármálaeftirlitið að það fyrirskipi þeim á Tortola-eyju að upplýsa íslensk stjórnvöld um raunverulegt eignarhald á íslenskum eignarhaldsfélögum þar ? Við getum gert þá kröfu á hendur Bretum að þeir upplýsi okkur , þannig að við getum sótt þá fjármuni sem laumast hefur verið með út úr landinu , bakdyramegin .
Sama máli gegnir reyndar um félög í öðrum breskum skattaskjólum , eins og á eyjunum Jersey og Guernsey .
Og auðvitað ættum við að gera samskonar kröfur um upplýsingar frá skattaskjólum á Cayman-eyjum , Kýpur og Mön .
Ef viðræðunefndin setur fram slíkar kröfur og fær þeim framgengt , getum við farið að ræða Icesave-samninga við Breta og á hvaða kjörum við tökum hjá þeim lán til þess að uppfylla þær lágmarksskuldbindingar sem við verðum víst að uppfylla .
Lárus Finnbogason , formaður skilanefndar Landsbankans , hefur upplýst á fundi með kröfuhöfum gamla Landsbankans að líklegt væri að 72 milljarðar króna falli á Ísland vegna Icesave-reikninganna í Bretlandi .
Það er umtalsvert minni upphæð en hingað til hefur verið í umræðunni , en engu að síður eru 72 milljarðar gífurlegir fjármunir .
Ef við fáum nú að sækja til Tortola og annarra skattaskjóla þá fjármuni sem sýnt verður fram á með óyggjandi hætti , að tilheyra okkur , íslenskum skattgreiðendum , en ekki leynireikningseigendunum óþekktu , skattsvikurunum og undanskotsmönnunum , þá gæti dæmið farið að líta allt öðruvísi og betur út hér á gamla Fróni .
Ekki satt ? agnes@mbl.is 