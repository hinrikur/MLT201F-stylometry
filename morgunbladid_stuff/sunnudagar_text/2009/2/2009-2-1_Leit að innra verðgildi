Eftir Ingu Rún Sigurðardóttur ingarun@mbl.is Auður Bjarnadóttir segist líta á sig sem eilífan nemanda í þeirri miklu list að lifa lífinu skapandi .
Þessi fyrrverandi ballerína og núverandi jógakennari hefur skemmtilegt viðhorf til lífsins sem allir geta lært eitthvað af .
Síðustu ár hefur hún kennt jóga í jógasetrinu Lótus-jóga , sem hún stofnaði ásamt Ástu Arnardóttur árið 2002 .
Hún kennir Kundalini-jóga og meðgöngujóga og svo fara margar nýbakaðar mæður til hennar í mömmujóga með börnin .
Hún hefur stundað jóga síðan 1992 en hellti sér ekki út í það fyrr en sex árum síðar þegar hún flutti til Seattle í Bandaríkjunum .
Hún fékk hins vegar fyrst áhuga á jóga þegar hún var í Íslenska dansflokknum .
" Einn leikstjórinn talaði mikið um hvað jóga væri frábært .
Ég var þarna í kringum þrítugt og að mörgu leyti búin að ganga fram af líkamanum í ballettinum og þörfin fyrir að finna eitthvert jafnvægi var til staðar , " segir Auður .
Hún útskýrir að hún hafi þarna verið búin að dansa lengi og skilgreint sjálfa sig mikið út frá dansinsum .
" Ég fór smám saman út í jógað og í Bandaríkjunum skoðaði ég margs konar jóga .
Fyrst varð jógað hluti af lífinu en svo varð það lífsleiðin .
Jógað hefur áhrif á lífsstílinn og hvernig maður hugsar .
" Umgjörðin og innihaldið Auði er tamt að tala um einingu sálar og líkama og segir jógað hafa haft góð áhrif á líf sitt .
" Jóga er mannrækt og gengur út á það að maður beri ábyrgð á sinni líðan og sínu lífi .
Það er nauðsynlegt að skoða hugann , hugsanamynstrið og viðhorfið hverju sinni .
Ég er búin að vera í sjálfsskoðun í nokkuð mörg ár og er ekkert að fara að hætta því .
Með jóganu upplifi ég tilfinningalegt jafnvægi , ég finn tilfinningarnar en stjórnast ekki af þeim eins og ég gerði , " segir Auður og minnir á að jóga þýði eining , sameining og jafnvægi .
" Jógað tengist líka sjálfsvirðingu .
Hún dýpkar en það hefur áhrif á hvernig maður meðhöndlar sjálfan sig , " segir hún og minnist þess hvernig hún áður keyrði sig áfram í tengslum við ýmis leikhúsverkefni , segir það hafa verið " svolítið manískt en skemmtilegt .
" Vel má ímynda sér að fólk fari í sjálfsskoðun í kreppunni .
Margir hafa misst atvinnuna , sem oft er tengd sjálfsmynd fólks .
Hvernig fer jóga og kreppa saman ? " Jógastöðin mín er í Borgartúninu og ég hef því stundum grínast með það að ég sé í Wall Street .
Það er mikilvægt á þessum tímum að styrkja andlega heilsu , innra fjallið .
Það er eitthvað sem við öll höfum en týnum oft og förum að leita að gildum í kringum okkur .
Svo þegar hriktir í stoðunum vitum við ekki hver við erum eða hvað við heitum .
Mér varð litið út um gluggann í upphafi bankahrunsins og sé þá þessa voldugu bankabyggingu á móti mér , " segir Auður en Kaupþing er til húsa á móti jógastöðinni .
" Byggingin stendur voldug eftir en innihaldið er hrunið , " segir hún og segist hugsa meira um hluti sem þessa eftir því sem hún eldist .
" Ungt fólk myndi aðeins hagnast á því að finna fyrr þetta innra verðgildi .
Ég vildi óska þess að ég hefði fundið þennan innri styrk fyrr og finnst vanta í samfélagið þessa eflingu .
Allt sem skiptir mestu máli í lífinu býr innra með þér , " segir hún og heldur því fram að fólk reyni of oft að lifa lífinu utan frá , í gegnum ytri gildi .
" Kirkjan var með innri gildin en hún er orðin veikari .
Hvað hefur komið í staðinn ? Peningar ? Vinna ? Við þurfum að finna þessi innri gildi .
" Tók ábyrgð á fæðingunni Áhuginn á meðgöngujóga kom til í Bandaríkjunum .
" Ég var að byrja að vinna sem jógakennari þegar ég varð svona skelfilega lasin á meðgöngu , " segir Auður sem flutti vestur um haf ásamt börnum og eiginmanni , Hákoni Leifssyni , hljómsveitar- og kórstjóra með meiru .
Lítið varð úr kennslunni á þessum tímapunkti því hún var rúmliggjandi vegna flökurleika .
" Þegar ég loks náði að rísa upp byrjaði ég í tímum í meðgöngujóga .
Ég var með stórkostlegan kennara , sem var bæði menntaður sem hjúkrunarfræðingur og jógakennari , sem veitti mér mjög mikinn innblástur , " segir Auður sem þarna var barnshafandi að sínu þriðja barni .
Þetta var árið 2000 en fyrir átti hún börn fædd 1987 og 1990 .
" Til viðbótar átti ég alveg frábæra jógafæðingu .
Fæðingarnar þrjár voru í raun svipaðar en þó ég hafi verið dansari og meðvituð um líkamann var enginn búinn að segja mér í fyrstu tveimur fæðingunum að ég gæti gert eitthvað .
Reynslan af fæðingunni eftir jógað var allt önnur , þá hafði ég eitthvað um þetta að segja , tók ábyrgð á fæðingunni og hún varð hvílík reynsla fyrir bragðið .
" Auður fór síðan í mömmujóga með litla strákinn sinn og fannst þetta góð lífsreynsla og vildi því byrja með eitthvað sambærilegt hérlendis .
" Andlega hliðin er svo mikilvæg , að við tökum ábyrgð á okkar eigin lífi , að við tökumst á við þetta nýja verkefni heilshugar og lærum af þessari reynslu og verðum nýjar í gegnum börnin , " segir hún en henni finnst mikilvægt að " endurskoða grunngildin í gegnum börnin " .
Kennsludiskur í vinnslu Auður hefur ekki tölu á hversu margar barnshafandi konur hafa sótt námskeið hjá henni en ljóst er að þær eru fjölmargar .
Hún heyrir að jógað virkar og konurnar eru þakklátar .
" Það er svo gaman að því að kona sem er að eiga sitt fyrsta barn geti orðið fæðingargyðja .
Ég er núna komin með átta ára reynslu og kenni því með nokkurri fullvissu , " segir Auður , sem fær sendar fæðingarsögur frá konunum .
" Það hjálpar mér í kennslunni að fá að heyra sögurnar , þannig kemur reynsla kvennanna aftur inn .
" Það gleður áreiðanlega margar konur að heyra að Auður er nú með kennsludisk í mömmujóga í vinnslu , svo það verður einnig hægt að stunda jógað heima .
Hún segir nálgunina öðruvísi í mömmujóga en þar skipti þolinmæði og æðruleysi ekki síst máli .
Fyrir þær konur sem stunda mömmujóga hefur það líka heilmikið félagslegt gildi og hefur sprottið margur vinskapurinn upp úr þeim tímum .
En hvernig finnst Auði staðan hjá óléttum konum Íslands í dag ? " Ég veit að nuddarinn okkar fær alltof mikið til sín af kvíðnum konum sem búa við of mikið álag .
Þær ætla að gera allt , bæði nám og vinnu , eignast börn og hús , " segir Auður , sem til dæmis vildi gjarnan sjá fólk eyða meiri tíma með börnunum sínum .
Fæðingarorlof er eitt af því sem henni finnst þurfa að endurskoða .
" Þetta er kannski ekki tíminn núna fyrir svona kröfur en mér finnst að konur eigi að hætta að vinna eftir átta mánaða meðgöngu , rétt eins og annars staðar á Norðurlöndum .
Það ætti að vera skylda og konan ætti að fá tækifæri til að hreiðra um sig , hlúa að barninu og fjölskyldunni .
Kannski þurfum við að hrynja svona niður til að geta rótað ofan í botninum og virkilega fengið umbreytingu og þar ættum við að byrja á börnunum .
" Aðferð til að standa saman Auður bendir á að þessa dagana sé mikið talað um að standa saman .
" Við þurfum þá að hafa einhverja aðferð til að standa saman .
Nú fer að reyna á taugarnar hjá öllum fjölskyldum og við þurfum að hafa leiðir til að standa saman , " segir hún en jóga getur verið ein leið til þess .
Hún segir mikilvægt að fólk rækti sjálft sig eftir skipulögðum leiðum og fari til dæmis í sund , göngutúra eða hugleiði .
" Þú þarft að styrkja fjallið innra með þér til að þrauka .
Innra gildismat og innri sjálfsvirðing skiptir miklu máli , annars getur fólk týnt sjálfu sér .
Það er mikilvægt að styrkja þetta innra og velja sjálfur hvað maður þiggur í lífinu og hvernig maður forgangsraðar tíma sínum .
" Hún segir að þessi mikli hraði sem einkenndi góðærið hjá bönkunum hafi smitað út frá sér .
" Við sveifluðumst með en undir niðri vantaði eitthvað .
Þess vegna held ég að við eigum að fara alveg niður í meðgönguna og börnin og byrja þaðan að læra upp á nýtt að lifa .
" Hún segir að við ættum " að horfa á börnin okkar sem meistarana , ekki bankastjórana .
Við ættum að horfa á þau anda og slaka .
Það er enginn hamingjusamur nema hann kunni að slaka á .
Það er mikil áskorun í þessum hraða að gera það .
Við skulum horfa á hvernig börnin okkar lifa í núinu .
Þau geta verið jógameistararnir okkar .
" Auður er einmitt sem stendur á kafi í undirbúningsvinnu fyrir krakkajóga , sem hún hefur áhuga á að bjóða upp á í stöðinni .
Auður segist sjálf alltaf vera að læra eitthvað nýtt .
" Ég er ennþá að læra sem foreldri .
Jóga kennir okkur að leiðin er takmarkið .
Ég er einn af þessum nemendum .
" Setur upp Sölku Völku í Þýskalandi AUÐUR er sem stendur að vinna við uppsetningu dansverksins Sölku Völku .
Hún er höfundur verksins , sem er flutt af Svöluleikhúsinu , sem hún stofnaði árið 1990 , við tónlist Úlfars Inga Haraldssonar .
Dansverkið verður sýnt á nokkrum sýningum í Hafnarfjarðarleikhúsinu undir lok mánaðarins og í Þýskalandi á hátíðinni tanzWelten í Braunschweig í mars .
Auður á glæstan feril að baki en hún dansaði með Íslenska dansflokknum frá stofnun hans 1973 til ársins 1978 þar sem hún dansaði meðal annars á móti Helga Tómassyni og aftur 1983-85 .
Einnig ber að nefna að hún dansaði við Bayerische Staatsoper í München , Basler Ballet í Sviss og Konunglega sænska ballettinn í Stokkhólmi , á árinum 1978-87 .
Síðar menntaði Auður sig í leikstjórn og hefur starfað bæði við leikhús og dans sem höfundur og leikstjóri .
Ennfremur var hún listrænn stjórnandi Íslenska dansflokksins 1989-90 .
" Ég setti upp Sölku Völku fyrir Íslenska dansflokkinn fyrir nokkrum árum .
Ég gerði leikgerð úr bókinni og einbeitti mér í henni að Sölku , móðurinni og mönnunum tveimur , " segir Auður en verkið var sýnt á Listahátíð í Reykjavík árið 2002 .
Hún segir sýninguna eiga vel við á krepputímum og kallar Sölku " kreppuhetju " .
" Ég mæli með því að við setjumst öll niður núna og lesum Sölku Völku .
" Einn dansari úr gömlu sýningunni Sýningunni hefur áður verið boðið til útlanda en Auður hefur ekki getað þegið boð fyrr en nú .
Hún setur saman nýjan danshóp af þessu tilefni .
" Það er einn dansari úr gömlu sýningunni en Lára Stefánsdóttir dansar móðurina .
Unnur Elísabet Gunnarsdóttir , sem var í Íslenska dansflokknum , dansar Sölku .
Allt hitt eru ný andlit , " segir Auður , sem fékk til sín karldansara frá Svíþjóð .
Verkefnið fékk myndarlegan styrk frá tanzWelten og hlakkar Auður til ferðarinnar .
Hún segir hátíðina spennandi og fjölbreytilega .
" Svo kom það upp að Salka Valka verður sýnd í Braunschweig á alþjóðlega kvennadeginum , 8. mars .
Mér finnst þessi tilviljun alveg frábær .
" 