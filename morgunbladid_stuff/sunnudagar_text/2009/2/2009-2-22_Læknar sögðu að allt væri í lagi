Eftir Kolbrúnu Bergþórsdóttur kolbrun@mbl.is Björgvin Björgvinsson , 32 ára bifvélavirki , lést úr húðkrabbameini í maí síðastliðnum .
Ekkja Björgvins , Telma Magnúsdóttir , og tengdafaðir hans , Magnús Matthíasson , segja að heilbrigðiskerfið hafi gjörsamlega brugðist en krabbamein Björgvins greindist seint og um síðir eftir að læknar höfðu staðhæft að hann væri heill heilsu .
Mistök lækna Björgvin og Telma bjuggu á Tálknafirði árið 2001 þegar Björgvin varð var við fæðingarblett á baki .
Læknir á staðnum fjarlægði blettinn og sendi í ræktun .
Í ljós kom að um var að ræða illkynja sortuæxli .
" Við fórum til Reykjavíkur þar sem læknar rannsökuðu Björgvin og sendu hann síðan í aðgerð .
Eftir það fór Björgvin nokkrum sinnum í eftirlit sem byggðist aðallega á því að kanna hvort fleiri blettir fyndust á líkamanum .
Engar blóðrannsóknir eða annað eftirlit fór fram , " segir Telma .
Vorið 2005 átti Telma von á öðru barni þeirra hjóna .
Björgvin vildi þá vera alveg viss um að ekkert amaði að honum og fór því í frekari rannsóknir .
Honum var sagt að hann væri laus við öll mein .
Sonur fæddist þeim hjónum seinna á árinu en fyrir áttu þau fjögurra ára dóttur .
Í febrúar 2008 fann Björgvin fyrir miklum verkjum í maga og var fluttur á bráðamóttöku Borgarspítalans .
Við rannsóknir kom í ljós að meinvörp voru í maga .
Frekari rannsóknir leiddu í ljós að meinið var komið út um allan líkamann .
Læknar höfðu allt frá árinu 2001 talið að ekkert amaði að Björgvini en nú var ljóst að þeir höfðu haft á röngu að standa .
Tæpir þrír mánuðir liðu frá greiningu þar til Björgvin lést , 22. maí 2008 .
Vonin dofnar " Það var ekki fyrr en 19. maí sem okkur varð ljóst að vonin væri orðin lítil um að hann myndi lifa , " segir Telma .
" Læknir á líknardeild í Kópavogi sagði okkur að þetta væri ekki spurning um vikur og mánuði heldur nokkra daga .
Þegar Björgvin var fluttur á líknardeild á mánudeginum sá ég á honum hvert stefndi því augu hans voru alveg tóm , það var enginn neisti , ekkert líf eftir í þeim .
Ég vildi samt ekki trúa því að hann væri að deyja og hélt í vonina um bata .
Á þriðjudagsmorgni var hann orðinn rænulítill og hann dó aðfaranótt fimmtudags .
Frá þeim tíma hef ég verið að læra á lífið upp á nýtt .
Ég stend ein eftir með tvö börn , sjö og þriggja ára , og reyni að útskýra fyrir þeim af hverju pabbi þeirra kemur ekki lengur heim til þeirra .
Um leið þarf ég að berjast við sorgina sem fylgir því að missa þann sem maður elskar .
" Magnús segir að þau Telma vonist til að örlagasaga Björgvins verði til þess að heilbrigðiskerfið verði bætt þannig að rannsóknir og eftirlit verði markvissara .
" Það á ekki að segja við sjúkling : Þú ert orðinn góður – bless ! heldur verður að tryggja almennilegar rannsóknir og eftirlit .
Fólk á ekki að þurfa að ástæðulausu að missa sína nánustu .
" 