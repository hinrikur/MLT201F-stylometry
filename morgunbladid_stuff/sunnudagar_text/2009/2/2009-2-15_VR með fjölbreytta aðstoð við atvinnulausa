Eftir Ásgeir Ingvarsson asgeiri@mbl.is " VIÐ ERUM með þessu að bjóða okkar skjólstæðingum upp á að hafa margt uppbyggilegt fyrir stafni alla vikuna , " segir Stefanía Magnúsdóttir , varaformaður VR , en félagið stendur fyrir margs konar þjónustu við atvinnulausa félagsmenn .
Stefanía segir ákaflega mikilvægt að fólk sitji ekki aðgerðalaust ef það missir vinnuna .
" Mörgum reynist atvinnumissirinn mikið áfall , og jafnvel duglegasta og brattasta fólki hættir til að missa móðinn , " útskýrir hún .
" Það er ekki aðeins tekjumissirinn sem leggst á fólk heldur eiga margir erfitt með að missa þann daglega vana sem fylgir því að sækja vinnu og sakna þeirra samskipta sem þeir áttu við vini og kollega í gegnum starfið .
" Með því að nýta sér þá þjónustu sem VR býður upp á geta atvinnulausir ekki aðeins haft nóg fyrir stafni heldur líka byggt sig upp faglega og persónulega .
" Við erum til dæmis í samstarfi við Opna háskólann þar sem fólk getur sótt fjölbreytt og gagnleg námskeið , en einnig styrkjandi fyrirlestra þar sem fjallað er t.d. um hvernig takast á við fjármálin eða tækla það áfall sem atvinnumissir er , " segir Stefanía .
" Í samstarfi við kröftugar konur bjóðum við m.a. upp á skipulagsnámskeið og áhugasviðspróf en þær nefna úrræðið " Nýttu kraftinn " .
Í samvinnu við Hlutverkasetur getum við síðan boðið skemmtileg námskeið , t.d. í listsköpun og tölvunotkun .
" Á þriðjudagskvöldum er líka opið hús í höfuðstöðvum VR frá kl. 18 til 20 þar sem félagsmenn geta fengið allskyns aðstoð , s.s. við atvinnuleit , starfs- og námsráðgjöf , ráðgjöf við umsókn atvinnuleysisbóta , eða sálfræðilega aðstoð .
Þá eru haldnir hádegisfyrirlestrar hjá VR á fimmtudögum um fjölbreytt málefni , bæði í léttari dúrnum og af alvarlegu sortinni .
Tvisvar í viku heldur félagið morgunverðarfundi sem allir eru velkomnir á .
Þar eru umræður um starf VR og gestum boðið upp á létt snarl .
Síðast en ekki síst hefur VR gert samning við nokkrar líkamsræktarstöðvar um niðurgreiðslu líkamsræktarkorta .
" Fólk fær þá kortið fyrir 2.000 kr. á mánuði og veitir kortið aðgang að líkamsræktinni utan annatíma , " segir Stefanía .
Með því að nýta sér þá þjónustu sem VR býður upp á segir Stefanía fólk geta styrkt sig andlega og líkamlega og komið sterkara út úr atvinnuleysinu en það var fyrir .
" Námskeiðin og ráðgjöfin sem við veitum geta jafnvel opnað fólki nýja sýn og orðið hvatinn að nýrri stefnu í lífinu .
" Í hnotskurn » VR býður upp á fyrirlestra og fundi um ýmis málefni » Einnig er hægt að fá hjá félaginu alhliða aðstoð og stuðning » Atvinnulausum stendur til boða að kaupa líkamsræktarkort á niðursettu verði í gegnum félagið » Mikilvægt er að fólk hafi eitthvað fyrir stafni í atvinnuleysinu Nánari upplýsingar má finna á heimasíðu VR á slóðinni www.vr.is eða í síma 510 1700 .
