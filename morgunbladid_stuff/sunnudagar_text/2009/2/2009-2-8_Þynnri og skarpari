EF ÞAÐ Á að vera hægt að koma einhverju í verk er alveg hreint ómögulegt að hafa ekki sjónvarp á skrifstofunni .
Hvernig á annars að vera hægt að fylgjast með nýjustu fréttum og markaðsslúðri ? Eða hvað ef HM er í gangi einmitt á vinnutíma ? Þeir sem sætta sig ekki við hvaða sjónvarp sem er á kontórinn ættu að gefa gaum XEL-1 sjónvarpinu frá Sony .
Hér er um nýja gerð af sjónvarpi að ræða því XEL-1 notar svokallaða OLED tækni sem felur m.a. í sér að ekki þarf að nota neina baklýsingu .
Þess vegna er XEL-1 sjónvarpið einstaklega þunnt ( ekki nema 3 mm á dýpt ! ) og notar minna rafmagn en eldri gerðir sjónvarpstækja svo framleiðandinn getur leyft sér að kalla sjónvarpið það umhverfisvænasta sem fjöldaframleitt er í dag .
Best af öllu er svo að skerpa og litir eru betri en áður hefur sést , svo allar hreyfitruflanir eru úr sögunni .
OLED tæknin er líka þeim eiginleika gædd að myndgæðin eru þau sömu frá hvaða sjónarhorni sem horft er á skjáinn .
Þetta fyrsta OLED sjónvarp landsins er nú til sýnis í Sony Center í Kringlunni .
