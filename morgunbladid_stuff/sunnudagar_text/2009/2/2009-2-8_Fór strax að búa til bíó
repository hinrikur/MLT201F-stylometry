Enda þótt hann sé bara 36 ára er Sævar Guðmundsson eldri en tvævetur í kvikmyndagerð .
Hann hóf feril sinn með gerð stuttmynda sem hreinlega sprikluðu af fjöri , hefur leikstýrt fjölda auglýsinga , hér heima og erlendis , og glímir nú við eitt sitt stærsta verkefni til þessa – að leikstýra lagadramanu Rétti á Stöð 2 .
Nú er bara bíómynd í fullri lengd eftir .
Eftir Orra Pál Ormarsson orri@mbl.is Synd væri að segja að Réttur sé borinn fram kaldur .
Það rýkur úr honum í orðsins fyllstu merkingu .
Framleiðsla þessa nýja lagadrama hefur alltént gengið óvenju hratt fyrir sig .
Fjórði þátturinn verður sýndur á Stöð 2 í kvöld en þættir fimm og sex eru enn í vinnslu .
Ekki að undra að Sævar Guðmundsson leikstjóri hafi varla sést heima hjá sér frá því tökur hófust í nóvember .
Þar er hann þó þetta árdegi hjá tæplega tveggja ára gömlum syni sínum , Mána , sem er með einhverja lurðu .
Ungi maðurinn botnar sjálfsagt ekkert í því hvað þessi undarlegi aðkomumaður er að vilja upp á dekk og horfir rannsakandi á hann um leið og hann ber bók á föður sinn og biður hann að lesa fyrir sig .
Sævar víkur sér fimlega undan því verkefni .
" Mamma lesa , " segir hann ljúflega við snáðann .
Máni tekur það ekki í mál .
" Nei , pabbi ! " Sævar kemst þó fljótt að samkomulagi við son sinn enda vanur að glíma við flóknari þarfir en þetta – hjá sjálfhverfum stórleikurum á tökustað .
Segi svona .
Mamman , Sigríður María Jónsdóttir , kemur í því aðvífandi og tekur drenginn upp á sína arma .
Sextán tímar á dag " Þetta hefur verið skemmtilegt en ótrúlega tímafrekt verkefni , " byrjar Sævar .
" Ætli Sigurjón Kjartansson og meðhöfundar hans hafi ekki byrjað á handritinu fyrir hálfu öðru ári en við fengum ekki grænt ljós frá Stöð 2 fyrr en í haust .
Þá vantaði íslenskt efni á dagskrá strax eftir áramót og við vorum því beðin um að hafa hraðar hendur .
Við vissum að þetta yrði bratt en ákváðum að láta slag standa .
Þetta hefur gengið upp en það hefur líka kostað mikla viðveru hjá öllum í tökuliðinu .
Hjá mér hafa þetta verið sextán tímar á dag , líka um helgar .
" Þegar Sævar er spurður hvort þetta séu ekki bara dæmigerð íslensk vinnubrögð hristir hann höfuðið .
" Ekki í þessum bransa .
Venjan er að eftirvinnslan taki mánuði , jafnvel ár , eftir að tökum lýkur .
Tökum á Rétti lauk núna í lok janúar eftir að fyrstu tveir þættirnir höfðu verið sýndir .
Síðustu tökur vegna þeirra þátta fóru fram tveimur dögum áður en fyrsti þátturinn fór í loftið og við skiluðum þáttunum ekki inn fyrr en hálftíma fyrir útsendingu .
Vinnslutíminn hefur verið aðeins rýmri varðandi þætti þrjú til fimm .
Nú höfum við t.d. alveg heila viku til að hljóðsetja fimmta þáttinn , " segir leikstjórinn en sá þáttur verður sýndur næsta sunnudag .
Á honum má skilja að það sé heil eilífð .
Kreppa þurfti handritið Ekki bætti úr skák við framleiðsluna að handritið var að megninu til skrifað fyrir kreppu og af þeim sökum þurfti að laga það að nýjum veruleika á landinu bláa .
Sævar segir þetta vinnulag ekki óalgengt í Bandaríkjunum .
" Í þeim skilningi má segja að við séum eins og stóru karlarnir , " segir hann brosandi .
Á móti kemur að vestra eru margfalt fleiri starfsmenn á bak við þætti af þessu tagi .
Hver þáttur af Rétti er 45 mínútur að lengd og Sævar upplýsir að hann hafi að jafnaði verið tekinn upp á fimm og hálfum degi .
Það þýðir að tveir þættir , ígildi heillar bíómyndar , eru teknir upp á ellefu dögum .
Fáar íslenskar kvikmyndir hafa verið teknar upp á skemmri tíma en einum mánuði og þá er öll eftirvinnsla eftir .
" Hér hafa allir lagst á eitt og þetta er orðinn helvíti þéttur hópur , " segir Sævar og biður mig að afsaka orðbragðið .
" Leikararnir eru frábært fagfólk , eins og allir sem að þessu koma .
Annars hefði þetta ekki verið hægt .
Réttur hefur verið ótrúleg reynsla .
" Sævar hefur fengið jákvæð viðbrögð við Rétti og segir Stöð 2 mjög ánægða með áhorfstölur .
63 þúsund manns horfðu á fyrsta þáttinn og sá fjöldi hélt sér þegar annar þátturinn var sýndur .
Það er fyrir utan allar endursýningar .
" Það er mjög gott í íslensku áskriftarsjónvarpi .
" Spurður hvort framhald verði á þáttunum segir Sævar það vel koma til greina .
" Það eru sex þættir í þessari lotu og það er til handrit að minnsta kosti tveimur þáttum í viðbót .
Við erum til í tuskið en á endanum veltur þetta á vinsældum þáttanna og því hvað Stöð 2 vill gera .
" Byrjaði ungur að kvikmynda Enda þótt Sævar sé bara 36 ára að aldri á hann að baki liðlega tuttugu ára feril í kvikmyndagerð .
Hann óx úr grasi á Akureyri og eflaust muna margir bæjarbúar eftir þessum ljóshærða pilti á stjákli með tökuvélina á öxlinni .
" Ég fékk mína fyrstu kameru lánað hjá frænda mínum þegar ég var fjórtán ára og tók þegar til óspilltra málanna , " rifjar Sævar upp .
Hann var þó ekkert að eyða púðri í að taka upp veislur og mannamót .
" Biddu fyrir þér , ég byrjaði strax að búa til bíó með félögum mínum .
" Áhættuatriði og slagsmál urðu snemma sérgrein Sævars og stuttmyndir hans iðuðu af lífi .
" Þetta vatt upp á sig og ætli við höfum ekki gert á bilinu tuttugu til þrjátíu stuttmyndir fyrstu árin .
Þær voru þó eingöngu sýndar fjölskyldu og vinum .
" Þegar Sævar hóf nám við Verkmenntaskólann á Akureyri ( VMA ) færðist meiri alvara í leikinn .
" Þá fengum við í fyrsta skipti smá pening til ráðstöfunar og gátum fyrir vikið leyft okkur meira .
Fyrsta verkefni mitt í VMA var að búa til fjörutíu mínútna langan vestra sem gerðist á göngum skólans .
Hann féll í frjóan jarðveg – alla vega í skólanum , " segir Sævar og við getum ekki stillt okkur um að hlæja saman að þeirri hugmynd – að gera vestra í VMA .
Fleiri sáu Gas en Myrkrahöfðingjann Hver myndin rak aðra á þessum árum .
Spurning um svar var löðrandi í slagsmálum og áhættuatriðum .
Menn stukku m.a. af bílþaki út í á – á fullri ferð .
Síðan komu Skotinn í skónum sem var í svipuðum anda og þar næst Negli þig næst og loks Gas sem fjallar um lífið á bensínstöð á Akureyri .
Spurður hvort hann hafi ekki velt því fyrir sér að markaðssetja þá mynd á nýjan leik eftir hildarleikinn við Rauðavatn í fyrra hlær Sævar dátt .
" Jú , ég get ekki neitað því að það flögraði að mér .
" Gas , gas , gas ! Gas fékk raunar ágæta kynningu á sínum tíma og dró að sér fleiri bíógesti en sjálfur Myrkrahöfðingi Hrafns Gunnlaugssonar sem sýndur var á sama tíma .
" Við vorum býsna ánægðir með það .
" Myndin hefur aldrei verið sýnd í sjónvarpi og hér með er skorað á sjónvarpsstöðvar landsins að bæta úr því ! Þegar Sævar horfir í baksýnisspegilinn þykir honum vænst um Spurningu um svar af stuttmyndum sínum .
" Það var einhver neisti við gerð þeirrar myndar sem erfitt er að skilgreina .
" Spurning um svar var sýnd í Nýja bíói á Akureyri á sínum tíma og Sævar segir vinsældirnar hafa komið hópnum sem kom að gerð myndarinnar í opna skjöldu .
" Við mættum þarna klukkutíma fyrir sýningu og þá var röð langt út á götu .
Fyrst héldum við að einhverjir tónleikar hlytu að standa fyrir dyrum en gerðum okkur síðan grein fyrir því að allt þetta fólk var komið til að horfa á myndina okkar .
Það var undarleg en góð tilfinning .
Við ætluðum að sýna myndina tvisvar en sýningarnar urðu á endanum fimmtán .
" Myndirnar tóku um 30 til 40 mínútur í sýningu en á eftir var sýnd heimildarmynd um gerð myndarinnar sem var að jafnaði álíka löng .
Sævar segir þetta hafa mælst prýðilega fyrir .
" Okkur tókst ágætlega að fanga stemmninguna og lífsgleðina í hópnum í þessum viðaukum og það stóð aldrei kjaftur upp fyrr en þeir voru búnir .
" Menn urðu fullorðnir Eftir Gas liðaðist hópurinn , Filmumenn , sem unnið hafði með Sævari nyrðra í sundur .
" Menn urðu fullorðnir og þurftu að fara að vinna fyrir sér , " segir hann brosandi .
Sjálfur flutti hann suður um heiðar árið 1996 og fékk vinnu sem klippari og tökumaður á Stöð 2 .
Hann fékk líka að spreyta sig við leikstjórn á kynningarefni fyrir Stöð 2 og Bylgjuna .
Ári síðar lá leið Sævars til Hugsjónar sem var virt og skapandi framleiðslufyrirtæki í kvikmynda- og auglýsingagerð .
" Það var mitt framhaldsnám og ég lærði mikið af Birni Brynjúlfi Björnssyni og fleiri góðum mönnum .
Ég byrjaði á því að klippa og eftirvinna auglýsingar en fljótlega fór ég að leikstýra meira .
Ég fékk að spreyta mig á fjölmörgum áhugaverðum verkefnum hjá Hugsjón .
" Talandi um framhaldsnám .
Gekk Sævar aldrei í kvikmyndaskóla ? " Nei , það gerði ég ekki .
Ég sótti í tíu ár um mjög virtan skóla í Baconsfield í Bretlandi , þar sem Óskar Jónasson og Ágúst Guðmundsson lærðu , en fékk ekki inngöngu .
Inntökuskilyrðin voru raunar orðin mjög ströng .
Aðeins teknir inn fimm nemendur annað hvert ár og þar af aðeins einn útlendingur .
Ég fór út í viðtöl en það náði aldrei lengra .
" Hann telur það ekki há sér að vera próflaus , bransinn hafi verið sinn skóli , þó vissulega hefði verið frábært að eyða fjórum árum í kvikmyndaskóla .
" Nám í kvikmyndagerð gengur að verulegu leyti út á það sem ég hef verið að gera .
Menn fá bara kameru í hendur og er sagt að gera eitthvað .
Ég hef séð menn koma út úr þessum skólum með mun minni reynslu en ég .
" Flugsaga , sönn sakamál og sitthvað fleira Árið 2001 réðst Sævar til starfa hjá Saga Film og hefur starfað þar allar götur síðan .
Mest hefur hann fengist við að leikstýra auglýsingum en í seinni tíð hafa ýmis önnur verkefni ratað inn á borð til hans .
Hann leikstýrði m.a. þáttum fyrir Latabæ og þáttum í röðunum Flugsaga Íslands og Sönn íslensk sakamál og segir það hafa verið frábært tækifæri .
Sævar hvetur raunar til þess að síðastnefndu seríunni verði framhaldið við tækifæri enda hafi hún verið ákaflega vel heppnuð .
Því næst tók Sævar að sér að leikstýra gamanþáttunum um Venna Páer , sem sýndir voru á Skjá einum .
Hugmyndina að þeim átti Vernharð Þorleifsson júdókappi sem skrifaði handritið í félagi við Sævar og Kristján Kristjánsson .
" Ég hafði um tíma verið að svipast um eftir verkefni af þessu tagi til að sýna að ég gæti leikstýrt fleiru en auglýsingum og þetta gekk ágætlega .
Að vísu var kynningin á þessum þáttum ekki nægilega vel heppnuð og þeir fóru framhjá mörgum .
Það kom á óvart enda ekki á hverjum degi sem Norðurlandameistari í júdó skrifar og leikur aðalhlutverkið í sjónvarpsþætti .
Venni er fínn penni og ég veit að hann á meira efni í fórum sínum .
" Stelpurnar meðfærilegri en fallega fólkið Sævar hefur greinilega staðið í stykkinu því í kjölfarið var honum falið að leikstýra þriðju seríunni af einum vinsælasta gamanþætti seinni ára , Stelpunum á Stöð 2 .
" Stelpurnar voru sketsaþáttur og ég er mjög vanur því knappa formi úr auglýsingunum .
Það er hins vegar mikill munur á því að leikstýra frábærum leikurum eins og í Stelpunum annars vegar og fallega fólkinu í auglýsingunum hins vegar , " segir Sævar og glottir út í annað .
Þarna var valinn maður í hverju rúmi og Sævar kveðst mjög sáttur við útkomuna .
Þegar framtíðina ber á góma upplýsir Sævar að hann hafi lengi gengið með þann draum í maganum að gera bíómynd í fullri lengd .
" Það er lokamarkmiðið .
Mér finnst ég tilbúinn til þess núna en hef ekki ennþá fundið rétta handritið .
Fólki er velkomið að senda mér tillögur , " segir hann sposkur á svip .
" Minn stærsti galli er sá að ég er ekki nógu mikill lestrarhestur .
Ég er meira fyrir að vera með fjölskyldunni í frístundum .
Læsi ég meira væri ég kannski búinn að finna einhverja bók sem ég gæti gert kvikmynd upp úr .
Annars er konan mín alltaf að gauka að mér bókum .
Á sínum tíma stakk hún upp á því að ég gerði kvikmynd upp úr bókinni Viltu vinna milljarð ? sem gerist á Indlandi .
Það er líklega of seint núna ? " segir Sævar en bandarísk kvikmynd byggð á téðri sögu er einmitt tilnefnd til fjölda Óskarsverðlauna .
Hvað tekur við ? Sævar hefur í mörg horn að líta þessa dagana en þegar Réttur verður í heild sinni á borð borinn veit hann ekki hvað tekur við .
" Það er mikill samdráttur í þessum bransa eins og öðrum og það verður varla gerð leikin auglýsing á Íslandi í bráð .
Auglýsingar eru alltaf það fyrsta sem fyrirtæki skera niður við svona aðstæður .
Ég hef allan minn starfsaldur unnið við kvikmyndagerð og var einmitt að velta því fyrir mér um daginn hvað ég myndi gera ef það stæði ekki lengur til boða .
Það kom bara tvennt upp í hugann – að gerast atvinnumaður í fótbolta eða körfubolta .
Líklega er það um seinan ...
" Eltur af manni með sólhlíf Sævar Guðmundsson hefur leikstýrt ófáum auglýsingum gegnum tíðina – og ekki öllum á Íslandi .
Hann hefur gert auglýsingar í Færeyjum og Malasíu , sína í hvoru landi , og nokkrum sinnum hefur hann lagt leið sína til Indlands .
" Í þessum bransa snýst allt um hvað maður hefur gert áður .
Líki t.d. erlendum auglýsingastofum eða framleiðslufyrirtækjum auglýsingar sem maður hefur gert eru góðar líkur á því að maður fái verkefni upp úr því .
" Sævar segir tvær til fjórar vikur fara í gerð auglýsingar á Indlandi og mun fleiri koma að verkefninu en hér heima .
" Ég hef verið með allt að 150 manna lið í kringum mig þarna og menn hafa ýmsum hlutverkum að gegna .
Þannig er alltaf einn maður í fullu starfi við að elta mig með sólhlíf þegar tökur fara fram utan dyra .
Það er svolítið skrýtið .
Mánuði seinna getur maður svo verið í Færeyjum að gera auglýsingu þar sem " crewið " er fimm manns , kúnninn sér um leikara og leikmuni og maður heldur sjálfur á regnhlíf svo kameran blotni ekki .
" Spurður hvort vinnan sé ekki betur borguð á Indlandi en Íslandi er Sævar fljótur til svars .
" Jú , blessaður vertu .
" 