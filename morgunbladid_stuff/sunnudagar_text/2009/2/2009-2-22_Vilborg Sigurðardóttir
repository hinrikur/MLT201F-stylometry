Vilborg Sigurðardóttir , ljósmóðir í Grímsey , fæddist í Hátúni í Grímsey 1. maí 1929 .
Hún andaðist á Sjúkrahúsinu á Akureyri aðfaranótt mánudagsins 2. febrúar síðastliðins .
Útför Vilborgar fór fram frá Miðgarðakirkju í Grímsey 9. febrúar sl. Elsku amma Villa .
Nú hefur þú kvatt okkur í hinsta sinn .
Ég er ofboðslega þakklát fyrir að hafa fengið að vera hjá þér síðasta kvöldið sem þú lifðir og fengið að kveðja þig með kossi .
Þrátt fyrir að við vissum í hvað stefndi var stutt í húmorinn þinn og þú hafðir miklar áhyggjur af því hvað mér var kalt á höndunum .
Síðustu daga hef ég verið að rifja upp mikið af fallegum minningum um þig og þær mun ég ævinlega geyma í hjarta mínu .
Ég veit að þú varst sátt við að fá að fara en það er samt svo erfitt að kveðja .
Ég veit líka að þú ert núna á góðum stað og Díana hefur eflaust tekið vel á móti þér og þið sitjið núna og ræðið saman .
Og hafið sjálfsagt mikið um að tala .
Mér þykir óendanlega vænt um myndina sem fylgir þér og mér finnst ég heyra í þér þegar þú horfir á hana .
Þú veist hvað ég meina .
Þú ljómaðir alltaf þegar þú sást lítil börn og ég minnist þess þegar við Arnar komum til þín með Skírni Daða fjögurra daga gamlan því þú treystir þér ekki upp á spítala .
Þetta var á afmælisdaginn hans afa Bjarna .
Ég hlakkaði mikið til að koma með hann til þín og ég veit að þér fannst ómetanlegt að við skyldum koma .
Að lokum vil ég þakka þér , elsku amma Villa , fyrir allar okkar stundir og allt það sem þú hefur kennt mér .
Minning þín mun lifa í hjarta okkar .
Við munum passa upp á afa fyrir þig .
Þín nafna Vilborg Sigurðardóttir .
Villa í Miðtúni er látin .
Það var Vilborg alnafna hennar og barnabarn sem lét mig vita .
Hún sagði ennfremur að hún hefði verið sæl og sátt að fá hvíldina .
Hún fékk ósk sína uppfyllta áður en hún yfirgaf þennan heim .
Ég heimsótti hana einu sinni á L-deild FSA nokkrum dögum áður og er ég fegin því og veit ég að henni þótti vænt um heimsókn mína .
Þrátt fyrir veikindi sín þá hafði hún húmorinn svo sannarlega í lagi fram á síðasta dag .
Ég hef ekki verið eldri en 9 ára þegar ég heimsótti Villu og Bjarna í Miðtún með Steinu systur í fyrsta sinn .
Ég man ekki eftir allra fyrstu heimsókninni en þær urðu margar í gegnum árin .
Alltaf var vel tekið á móti okkur með kaffi , kökum og spjalli .
Mér fannst Miðtún hálfgert ævintýrahús að koma í þegar ég var yngri .
Heimilið með öllum þeim herbergjum , herbergi Bryndísar og fleiri sem gaman var að kíkja í og veðurathugunarherbergið með öllum þeim tækjum og tólum sem fylgdu , því Villa stóð veðurvaktina í Grímsey til fjölda ára af stakri prýði og samviskusamlega .
Síðast en ekki síst minnist ég svo fallega gróðurhússins í garðinum við Miðtún sem þú hugsaðir svo vel um og gaman var að koma í og skoða fallegu rósirnar .
Elsku Villa , þú kvaddir okkur með húmorinn í lagi og varst sátt við að fara .
Skilaðu kærri kveðju til Díönu vinkonu minnar , ég veit að hún hefur tekið mjög vel á móti þér .
Þið sitjið eflaust núna saman með kaffibolla og kökur og spjallið saman um löngu liðna tíma .
Þið eruð langflottastar .
Elsku Bjarni , Siggi , Maggi , Gerða , Kidda og Bryndís , tengdabörn , barnabörn og barnabarnabörn , ég sendi ykkur mínar dýpstu samúðarkveðjur .
Marta Stefánsdóttir .
Að heilsast og kveðjast , það er lífsins saga .
Í dag kveðjum við kvenfélagskonurnar í Baugi kæra vinkonu okkar , stofn- og heiðursfélagann Vilborgu Sigurðardóttur .
Vilborg fæddist 1. maí 1929 í Grímsey og hér lifði hún og starfaði alla sína ævi .
Ung giftist hún Bjarna Magnússyni hreppstjóra , þar bundust tvö Grímseyjarbörn ævilöngum tryggðarböndum .
Vilborg nam ljósmóðurfræði en starfsvettvangur hennar varð annar , nefnilega símstöðvarstjóri og veðurathugunarmaður í Grímsey í heil fimmtíu ár auk þess að vera fimm barna móðir og stýra fjölmennu heimili .
Vilborg var vel þekkt og vinsæl af störfum sínum við símann og veðrið .
Til margra ára afgreiddi Vilborg öll símtöl með " gömlu sveitasímaaðferðinni " : " ein löng og tvær stuttar " , Og það hefur sannarlega verið mikil binding og krefjandi , löngu fyrir tíma sjálfvirku veðurstöðvanna að fara margoft á hverjum sólarhring , hvernig sem viðraði að gefa veður allan árins hring .
Þessi störf bæði leysti Vilborg af mikilli trúmennsku og samviskusemi .
Í Grímsey hefur Vilborg löngum verið þekkt fyrir sinn sérstæða " húmor " og beinskeytt tilsvör sem mörg munu lifa meðal eyjarbúa um ókomna tíð .
Trúlega hefur það einmitt verið " húmorinn " sem hjálpaði henni að takast á við daglegt " bras " , þegar líkamleg veikindi settu henni mörk .
En Vilborg var heilsuveil allt frá því að hún sem ung kona var að byrja lífið .
En andi hennar var sterkur og hugurinn skýr og vakandi – til síðustu stundar .
Nú hefur hún kvatt og við vinkonur hennar í Kvenfélaginu Baugi samgleðjumst henni að vera laus úr viðjum veiks líkama og geta gengið frjáls og frísk inn í ljós eilífðarlandsins .
Guð geymi og styrki eiginmann hennar og börnin þeirra öll .
Guð geymi og blessi Vilborgu Sigurðardóttur .
Fyrir hönd Baugskvenna í Grímsey , Helga Mattína Björnsdóttir .
Ég var afleysingamaður hjá Vita- og hafnamálum .
Ég lenti á ýmsum stöðum ; það var mikil upplifun er ég var sendur til Grímseyjar .
Þar var veðurathugun og rafstöð .
Ábyrgðarstörf sem mér var treyst fyrir .
Strax mætti mér hlýja , vinsemd og traust .
Hjónin Bjarni Magnússon og Vilborg Sigurðardóttir sýndu mér kærleika og vinsemd .
Það var einstök gleði að fá að upplifa það aftur ári síðar .
Að lifa í þessu samfélagi gefur mikið .
Lífið og náttúran í Grímsey , það er guðdómur Íslands .
Þau hjónin Bjarni og Vilborg eru það besta sem hægt er að hugsa sér .
Guð blessi sálir þeirra og hughreysti afkomendur með kærleik og fegurð .
Ég kveð Vilborgu með þakklæti í huga og söknuði .
Grímur Marinó Steindórsson .
