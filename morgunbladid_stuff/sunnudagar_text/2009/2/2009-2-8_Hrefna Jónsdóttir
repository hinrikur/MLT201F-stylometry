Hrefna Jónsdóttir fæddist í Sandfellshaga í Öxarfirði 18. janúar 1916 .
Hún lést á Landspítalanum í Fossvogi 13. janúar síðastliðinn .
Foreldrar hennar voru Jón Sigurðsson , bóndi í Sandfellshaga , f. í Laxárdal í Þistilfirði 17.12 .
1884 , d. 1.2. 1971 , og Kristín Helga Friðriksdóttir , húsfreyja , f. á Víðirhóli á Hólsfjöllum 11.8. 1881 , d. 2.4. 1970 .
Systkini Hrefnu eru : Árni , landnámsstjóri , f. 19.1. 1914 , d. 3.3. 2008 , Sigurður , bóndi í Sandfellshaga , síðar bankastarfsmaður í Reykjavík , f. 10.11 .
1917 , d. 6.11 .
2008 , Friðrik Júlíus , verslunarmaður á Kópaskeri , nú búsettur á Akureyri , f. 5.10 .
1918 , Ragnheiður Þyri , matráðskona í Reykjavík , f. 19.4. 1921 , Stefán Ólafur , kennari og deildarstjóri í menntamálaráðuneytinu , f. 23.9. 1922 , og Guðmunda Herborg , matráðskona í Kaupmannahöfn , f. 9.7. 1926 , d. í Kaupmannahöfn 18.10 .
1990 .
Hinn 14. febrúar 1959 giftist Hrefna Alfreð Búasyni , verkstjóra , f. 30.7. 1909 , d. 29.11 .
1995 .
Alfreð átti þrjú börn af fyrra hjónabandi sem öll eru látin , en langafabarn Alfreðs og nafni þeirra beggja , Alfreð Hrafn , var Hrefnu afar kær og handgenginn .
Hrefna lauk prófi frá Samvinnuskólanum í Reykjavík 1937 .
Að námi loknu hóf hún störf á skrifstofu Áfengisverslunar ríkisins í Reykjavík og vann þar alla sína starfsævi .
Útför Hrefnu fór fram 27. janúar , í kyrrþey að hennar ósk .
Elsku amma , nú hefur þú fengið hvíldina sem þú varst farin að bíða eftir .
Ég er í dag þakklátur fyrir að hafa fengið að vera strákurinn þinn .
Þú kallaðir mig alltaf angann þinn og mér þótti svo vænt um það þótt ég sé að nálgast þrítugt .
Ég varð þeirrar gæfu aðnjótandi að fá að vera mikið á heimili ykkar langafa frá því að ég man eftir mér .
Þegar ég var yngri fékk ég að búa til ævintýraheima í borðstofunni og stofunni með sófapullum og teppum , þú hafðir endalausa þolinmæði við mig og tókst þátt í ævintýrum mínum og endalaust varstu tilbúin að snúast í kringum mig þannig að sumum þótti nóg um .
En ég vona að ég hafi greitt þér alla þá snúninga til baka nú hin síðari ár , eftir að heilsu þinni fór að hraka .
Það var erfitt fyrir þig að sætta þig við að geta ekki alfarið séð um þig sjálf .
Allt fram undir nírætt keyrðir þú um eins og herforingi og fórst allra þinna ferða og með vinkonur þínar líka .
Ég lærði margt af þér amma mín og bý að því að hafa hlustað á þig segja sögur af því þegar þú varst ung og þegar þið afi ferðuðust um heimsins höf. Þótt heilsan hafi ekki alltaf verið uppá sitt besta , þá var það ómissandi þáttur í lífinu hin síðari ár að spila bridge við vinkonur þínar á Lindargötunni , nú ertu örugglega búin að finna þinn stokk og spilafélaga á nýjum stað .
Það er skrýtin tilfinning að eiga ekki von á hringingu frá þér og geta ekki komið við hjá þér á Lindargötunni og spjallað við þig um allt og ekkert , borið undir þig mínar pælingar , vitandi það að ég fengi alltaf hreinskilnisleg svör frá þér .
Elsku amma mín , ég er þér óendanlega þakklátur fyrir allt það góða sem þú hefur kennt mér og gert fyrir mig .
Hvíl í friði .
Alfreð Hrafn .
Nú er fallin frá mikil og stór kona , þó að ekki væri hún há í loftinu var hún með stórt hjarta og fallega sál .
Ég kynntist Hrefnu fyrir um það bil 30 árum , þegar ég kynntist dóttursyni Alfreðs , eiginmanns Hrefnu .
Hún tók mér strax einstaklega vel og við urðum góðar vinkonur frá upphafi .
Sonur minn fæddist á afmælisdegi langafa síns og ber nafn þeirra beggja og er alnafni langafa síns og hefur frá upphafi verið augasteinn langömmu sinnar .
Þegar leiðir okkar föður hans lágu ekki lengur saman , hjálpuðu Hrefna og Alfreð mér mikið og voru þau alltaf tilbúin að aðstoða mig með drenginn .
Þegar Hrefna minnkaði við sig vinnu og fór að vinna hálfan daginn passaði hún drenginn seinni partinn í mörg ár , hún reyndist honum afskaplega vel alla tíð .
Hann flutti til hennar eftir að Alfreð féll frá og þótti henni gott að hafa hann hjá sér og öryggi þar sem aldurinn var farinn að færast yfir .
Hann var henni stoð og stytta undanfarin ár , eftir að heilsan var farin að gefa sig .
Þessi einstaka kona tók núverandi eiginmanni mínum opnum örmum þegar ég kynnti hann fyrir henni og hefur verið dætrum okkar þremur betri en besta amma .
Hrefna var mikil hannyrðakona og á ég margar fallega dúka sem hún prjónaði og einnig listaverk í dúkum og púðum sem hún saumaði með klaustur- og harðangurssaumi , í því var hún snillingur .
Hún fylgdist vel með öllum systkinabörnum og barnabörnum og hafði unun af að segja mér frá afrekum þeirra stórum og smáum .
Þau systkinin frá Sandfellshaga voru einstaklega náin og fannst mér yndislegt að fá að skipuleggja með henni níræðisafmælið , þá ákvað hún að bjóða systkinum sínum og mökum þeirra út að borða og varð Hótel Holt fyrir valinu , þangað hafði Hrefna ekki komið fyrr og talaði lengi á eftir um hvað það hefði verið frábært kvöld í alla staði , þjónarnir á þönum í kringum þau og maturinn frábær .
Mikil er sorg eftirlifandi systkina hennar sem fylgja nú til grafar þriðja systkininu á tæpu ári .
Það er mikil sorg á mínu heimili við fráfall þessarar hvunndagshetju sem öllum var góð og engum hallmælti , við urðum þeirrar gæfu aðnjótandi að fá að hafa hana hjá okkur nú á aðfangadag eins og mörg undanfarin ár , þá sáum við að það var mikið af henni dregið og ég er viss um að hún er nú glöð , komin til hans Alfreðs síns sem hún hefur saknað mikið frá því að hann fór , búin að skila sínu dagsverki .
Við fjölskyldan kveðjum langömmu með söknuði , hvíl í friði , elsku Hrefna .
Bára , Gunnar , Alfreð Hrafn , Hulda María , Guðrún Anna og Berglind Rún .
Við fráfall Hrefnu Jónsdóttur , föðursystur minnar , leita minningarnar á hugann .
Hrefna og Alli voru barnlaus og fram undir 10 ára aldur naut ég þeirra forréttinda að vera eina systkinabarn Hrefnu í Reykjavík .
Fyrir barnið var það alltaf sérstakt tilhlökkunarefni að fara í heimsókn til Hrefnu og Alla .
Móttökurnar voru alltaf einkar elskulegar , alltaf var eitthvað spennandi að fást við og sérstöku góðgæti gaukað að gestinum .
Oft komu þau færandi hendi úr ferðum sínum til útlanda .
Úr Parísarferð kom til dæmis forláta Barbí-dúkka en í þann tíð voru slíkar dúkkur fátíðar hér á landi .
Ekki var látið þar við sitja heldur fannst Hrefnu nauðsynlegt að dúkkan ætti föt til skiptanna og var því gripið til saumavélarinnar .
Hver flíkin á fætur annarri spratt fram og hvílíkar gersemar .
Enn þann dag í dag vekja fötin athygli fyrir einstakt handbragð .
Úr heimahögunum kom sá siður að skera út og steikja laufabrauð fyrir jólin .
Alltaf safnaðist stórfjölskyldan saman heima hjá Hrefnu til laufabrauðsgerðar og lét hún sig ekki muna um að fletja út nokkur hundruð kökur þannig að nóg væri fyrir alla .
Þessi siður hélst þar til fyrir örfáum árum þegar hún flutti á Lindargötuna .
Þá tók ég við hlutverkinu , ásamt tækjum og tólum , en áfram undir tryggri handleiðslu Hrefnu .
Ómetanlegur er hlutur Hrefnu frænku í uppeldi tveggja eldri barna minna .
Þegar dóttir mín var á fyrsta ári bauðst Hrefna til þess að koma til okkar og gæta hennar og skipti ekki máli í hennar huga þótt við ættum þá heima í Kópavogi .
Ekki var gæslan létt verk í fyrstu , enda sú stutta ekki sátt við að hafa mömmu ekki heima .
Það lagaðist þó brátt og ekkert fannst Hrefnu sjálfsagðara en að næsta barn fengi sömu þjónustu þegar það bættist í hópinn tveimur árum síðar .
Krakkarnir biðu þess jafnan með eftirvæntingu að " Agga " , eins og þau nefndu Hrefnu , kæmi .
Hrefna hafði einnig gaman af samvistunum við börnin og sat gjarnan með hannyrðir meðan þau sváfu .
Töfraði hún meðal annars fram listilega saumaða Harðangursdúka og púða .
Stundum tók hún í píanóið enda hafði hún ung lært á orgel og hafði alla tíð yndi af tónlist .
Eftir að börnin stækkuðu fylgdist hún af áhuga með viðfangsefnum þeirra og hjálpaði til ef á þurfti að halda .
Hrefna sótti sundlaugarnar reglulega meðan heilsa leyfði og var einnig dugleg að fara í gönguferðir um nágrennið .
Síðustu árin gáfust nokkur tækifæri til utanferða og hafði hún orð á því hversu gaman væri að fylgjast með mannlífinu á suðrænum slóðum .
Eftir að hún flutti á Lindargötuna var stutt að bregða sér á Laugaveginn og líkaði henni það vel .
Að leiðarlokum er okkur þakklæti efst í huga fyrir allar samverustundirnar á liðnum áratugum .
Blessuð sé minning Hrefnu Jónsdóttur .
Kristín Stefánsdóttir .
