Björn Eyjólfur Auðunsson fæddist í Reykjavík 4. mars 1955 .
Hann lést á líknardeild Landspítala 21. janúar síðastliðinn og var jarðsunginn frá Fríkirkjunni í Reykjavík 30. janúar .
Sumu fólki er maður þakklátur fyrir að hafa fengið að kynnast .
Björn Auðunsson kom inn í líf okkar hjóna fyrir rúmum tveimur áratugum þegar við vorum við nám í Boston og tókst strax með okkur náin vinátta .
Böddi var glæsilegur á velli með yfirbragð franskrar kvikmyndastjörnu .
Samband hans og Sibbu var að byrja að blómstra og var frá upphafi ljóst að þau voru sköpuð fyrir hvort annað .
Um tíma bjuggum við í sama stigagangi og var samgangurinn svo mikill að við vorum nánast eins og fjölskylda , borðuðum saman og skemmtum okkur og fórum í helgarferðir þegar færi gafst .
Oftar en ekki eldaði Böddi ofan í okkur dýrindis máltíðir enda hafði hann unnið sem kokkur bæði til sjós og lands .
Böddi var gríðarvel lesinn og fjölfróður .
Hann hafði næma tilfinningu fyrir íslensku , sem skilaði sér svo um munaði í enskunni , sem hann hafði algerlega á valdi sínu .
Sama hvar borið var niður , alltaf þekkti Böddi til , hvort sem það voru alþjóðastjórnmál eða enski boltinn .
Hann tamdi sér líka þann sið að fara á fætur á meðan umheimurinn svaf og leggjast yfir New York Times þannig að þegar aðrir voru að staulast fram úr var hann ekki bara búinn að raka sig og kominn á ról heldur setja heiminn í samhengi .
Eftir að heim var komið héldu hin nánu samskipti áfram og sömuleiðis héldust þau traustu bönd , sem mynduðust í hópnum , sem hafði verið í Boston .
Þá höfðu Böddi og Sibba eignast dóttur , Helgu , og var hún Bödda ofar öllu öðru .
Hann lagði áherslu á föðurhlutverkið og alltaf bar hann velferð Helgu fyrir brjósti og vildi veg hennar sem mestan .
Fyrir rúmum fjórum árum greindist Böddi með æxli í heila og í hönd fór barátta þar sem skiptust á skin og skúrir .
Þá sýndi Böddi hvað í hann var spunnið .
Hann brást við af æðruleysi og yfirvegun .
Hann var staðráðinn í að láta ekki bugast og jafnaðargeð hans var með ólíkindum .
Hann var undir miklu álagi , en sýndi þess aldrei merki og fylltist aldrei sjálfsvorkunn .
Með styrk sínum og aðdáunarverðri reisn veitti hann sínum nánustu samferðamönnum og vinum kraft , þegar manni hefði fundist að það ætti að vera öfugt .
Með reisn sinni vann Böddi andlegan sigur á krabbameininu , þótt líkami hans fengi ekki varist til lengdar .
Við kveðjum Bödda með ósegjanlegum söknuði , þökkum samfylgdina og sendum Sibbu , Helgu og fjölskyldu hans samúðarkveðjur .
Stefanía og Karl .
