Víkverji keypti lífrænt ræktaðar kartöflur á dögunum .
Þær voru náttúrlega fokdýrar en þar sem Víkverji er einföld sál taldi hann sig vera að kaupa allt öðruvísi kartöflur en þær venjulegu .
En þessar lífrænu brögðuðust alveg eins og allar venjulegar kartöflur .
Einu sinni keypti Víkverji lífrænt ræktaða tómta sem voru alveg eins og aðrir tómatar sem hann hefur lagt sér til munns og smökkuðust alveg eins .
Um daginn sá Víkverji í Ríkinu lífrænt ræktað rauðvín .
Hann ætlar aldrei að kaupa það .
Einstaka sinnum kaupir Víkverji sér pizzur og eftir átið á þeim hugsar hann yfirleitt með sér af hverju hann hafi verið að eyða peningi í þær .
Þær voru nefnilega ekkert sérstaklega góðar .
Þetta á þó ekki við um pizzurnar í Eldsmiðjunni á Bragagötu sem taka öllum öðrum pizzum fram .
Þær eru beinlínis ljúffengar , sérstaklega pepperoni special sem er í miklu uppáhaldi hjá Víkverja .
Hjá Eldsmiðjunni sannast að pizzur geta verið sannur herramannsmatur .
Ein af uppáhaldsbúðum Víkverja er Vínberið á Laugavegi þar sem selt er dýrindis sælgæti .
Þar eru til dæmis stærstu sleikibrjóstsykrar sem Víkverji hefur á ævi sinni séð .
Fyrir fjörutíu árum eða svo hefði löngunarsvipur færst yfir andlit Víkverja bara við að sjá þá .
En nú er Víkverji að verða gamall og ráðsettur og það er dökkt súkkulaði sem fær hann til að sleikja út um – helst með appelsínubragði .
Dökka súkkulaðið frá Lindt með kirsuberjafyllingu og chili tekur appelsínubragðinu þó jafnvel fram .
Gott súkkulaði er ómótstæðilegt og þegar Víkverji útdeilir slíku til vina sinna tekur hann eftir því að það kemur öllum í gott skap .
Súkkulaði er gleðigjafi og Víkverji passar vel upp á að eiga alltaf nóg af því .
