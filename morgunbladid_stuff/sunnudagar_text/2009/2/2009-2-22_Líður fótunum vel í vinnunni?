Eftir Ásgeir Ingvarsson asgeiri@mbl.is HEILBRIGÐIR fætur eru þyngdar sinnar virði í gulli , og gott betur .
Samt hugsa alltof margir ekki nógu vel um fæturna , og átta sig ekki á fyrr en um seinan hvað hraustir ganglimir skipta miklu máli og hvað góð líðan í fótum eykur lífsgæði okkar .
Hvernig við búum um fæturna í vinnunni skiptir sérstaklega miklu máli , enda erum við þar stóran hluta dagsins og flestir þurfa að vera í einhvers konar skóm við vinnu sína : " Það skiptir kannski mestu að fólk velji sér skó sem þeim líður vel í , " segir Margrét Jónsdóttir fótaaðgerðafræðingur þegar hún er spurð um fótaheilsu á vinnustað .
" Gæta verður að því að skórinn hafi hæfilegt tárými og þrengi hvergi að .
Það er í lagi að skórnir hafi dálítinn hæl , en hann má þó ekki vera mjög hár því þá kemur röskun á álagið í fætinum og getur farið illa með tábergið .
" Margrét segir líka mikilvægt að skórnir séu ekki of þröngir : " Þröngir skór draga úr eðlilegu blóðflæði , auka núning og þrýsting sem auðveldlega myndar líkþorn , sigg og hælsæri og geta jafnvel skekkt tær .
" Gott að eiga góða sandala Að lofti vel um fæturna skiptir máli : " Ef það er hægt á að reyna að komast sem mest hjá því að vera í lokuðum skóm .
Ef fæturnir sitja lengi í heitum og rökum skóm eykst t.d. hættan á fótsveppum .
" Sandalar eru því góður kostur fyrir vinnuna en þeir mega þó ekki vera hvernig sem er : " Ég mæli t.d. ekki með að fólk fái sér sandala sem hafa verið " formaðir " til að falla sem best að lögun iljarinnar .
Það er nefnilega happdrætti hvort fætur eigandans passa vel við skóinn , og ef fóturinn passar ekki nákvæmlega í formið getur það valdið núningi á ýmsum viðkvæmum stöðum , " útskýrir Margrét og mælir helst með að innleggið sé slétt og mjúkt en veiti þó stuðning og fjöðrun .
" Það er líka gott að hafa band um hælinn , til að sandalinn sitji fastur á fætinum og sé ekki að skellast upp undir hælinn því þannig myndast sigg og sprungur .
" Margrét varar líka við tréklossum : " Hér í eina tíð var talað um að þeir væru allra meina bót , en mín reynsla er að þessir skór valdi miklu frekar siggi en aðrir skór .
Þeir hefta líka eðlilega hreyfingu fótanna og draga um leið úr jafnvægi .
" Sokkar eru misgóðir Auk þess að velja réttu skóna getur þurft að vanda valið á sokkum : " Ef sokkarnir eru of þröngir geta þeir valdið ýmsum fótameinum .
Það er líka mikið atriði að sokkarnir séu lykkjaðir saman á tánni en ekki lokað með saum sem liggur yfir tærnar .
Fólk með sykursýki og næma húð er sérstaklega viðkvæmt fyrir því að þessi saumur nuddist við húðina og valdi sárum eða siggmyndun .
" Sokkabuxur segir Margrét ekki vera varasamar , en hins vegar geta hnésokkar truflað blóðstreymið í fætinum ef þeir eru með of þrönga teygju .
Klippa rétt og nota krem Loks er það góð fóthirða sem tryggir heilbrigða fætur og skiptir þar tvennt mestu máli : " Fólk þarf að klippa neglurnar rétt .
Þegar nöglin er klippt á að fylgja lögun táarinnar , en alls ekki klippa fleyg niður með nöglunum .
Hvöss horn má sverfa af með naglaþjöl .
Það er líka góður vani að bera gott fótakrem á fæturna , til dæmis eftir sturtu : kremið mýkir húðina og veitir henni vörn m.a. gegn núningi og sveppum .
" Ef fólk svo kennir fótameina segir Margrét áríðandi að það reyni ekki að eiga við þau sjálft , heldur hafi samband við fótaaðgerðafræðing .
Í hnotskurn Uppskrift að frískum fótum » Veldu skó sem eru þægilegir og þrengja hvergi að , en veita stuðning og fjöðrun .
» Betra er að vera í skóm sem leyfa lofti að leika um fótinn .
» Flatir sandalar henta vel og gott er að hafa band um hælinn .
» Fólk með viðkvæma húð þarf að vanda valið á sokkum .
» Hnésokkar með þrönga teygju geta truflað blóðstreymi .
» Hirða þarf fæturna vel , klippa neglurnar rétt og nota fótakrem reglulega .
