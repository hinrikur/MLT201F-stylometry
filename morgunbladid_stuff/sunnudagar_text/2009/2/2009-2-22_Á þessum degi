Systkinin Hans og Sophie Scholl og vinur þeirra , Christoph Probst , voru dæmd fyrir landráð á þessum degi fyrir 66 árum .
Síðar sama dag voru þau hálshöggvin fyrir glæpi sína .
Fleiri félagar þeirra hlutu síðar sömu örlög og annarra beið fangelsisvist .
Hvíta rósin , hópur andspyrnufólks innan háskólans í München , hafði verið upprætt .
Árið 1941 las Hans Scholl predikun eftir August von Galen biskup , sem var harður gagnrýnandi stjórnar nasista í Þýskalandi .
Systir Hans , Sophie , fékk leyfi til að fjölrita predikunina og dreifði henni meðal nemenda í háskólanum .
Í kjölfarið fengu þau fleiri nemendur til liðs við sig , þar á meðal áðurnefndan Probst , en kjarni Hvítu rósarinnar var hópur níu nemenda , auk þess sem heimspekiprófessor þeirra , Kurt Huber , tók virkan þátt í starfinu .
Hvíta rósin fjölritaði bréf , sem félagar hópsins reyndu að dreifa sem víðast .
Í fyrsta dreifiritinu sagði : " Er það ekki rétt að hver einasti heiðarlegur Þjóðverji skammast sín núna fyrir ríkisstjórn sína ? Getur eitthvert okkar gert sér í hugarlund þá skömm sem mun leggjast á okkur og börn okkar þegar hulan fellur frá andlitum okkar og hinir hræðilegu glæpir verða dregnir fram í dagsljósið , glæpir sem eru meiri en nokkurt mannlegt viðmið þekkir ? " Það var ekki að undra að dreifiritin færu fyrir brjóstið á nasistum .
Frá júní 1942 til febrúar 1943 skrifuðu félagar Hvítu rósarinnar sex dreifibréf , þar sem þýska þjóðin var hvött til andspyrnu gegn kúgun og harðstjórn nasista .
18. febrúar 1943 fóru Scholl-systkinin í háskólann með fulla ferðatösku af dreifibréfum .
Þau flýttu sér að setja stafla af þeim við dyr allra fyrirlestrasala , þar sem stúdentar myndu finna þau að loknum fyrirlestrum .
Þegar þau voru á leið út sáu þau að nokkur bréf voru eftir , sneru við og Sophie kastaði þeim fram af svölum forsalar háskólabyggingarinnar .
Þessi hvatvísi kostaði þau lífið , því húsvörður háskólans sá til systkinanna og kallaði á leynilögregluna , Gestapo .
Systkinin voru handtekin sama dag , sem og nánustu samstarfsmenn þeirra .
Réttarhöld yfir systkinunum og Probst fóru fram 22. febrúar .
Þau létu engan bilbug á sér finna og Sophie sagði við dómarann : " Þú veist jafn vel og við að stríðið er tapað .
Hvers vegna ertu svo huglaus að vilja ekki viðurkenna það ? " Dómarinn þurfti ekki langan umhugsunarfrest , hann dæmdi föðurlandssvikarana þrjá til dauða og þau voru leidd undir fallöxina síðdegis sama dag .
Hvíta rósin átti þó enn eftir að láta að sér kveða .
Síðasta dreifiritið barst í hendur bandamanna , sem fjölfölduðu það í mörgum milljónum eintaka og vörpuðu þeim yfir Þýskaland úr flugvélum .
Félagar Hvítu rósarinnar öðluðust mikla frægð eftir stríðið og eru táknmyndir andspyrnu borgara við ógnarstjórn nasista .
Þegar áhorfendur þýskrar sjónvarpsstöðvar völdu merkustu Þjóðverja allra tíma árið 2003 urðu Scholl-systkinin í fjórða sæti , á undan Bach , Goethe , Gutenberg , Willy Brandt , Bismarck og Albert Einstein .
Stuttu áður hafði víðlesið tímarit kosið Sophie Scholl merkustu konu 20. aldarinnar .
