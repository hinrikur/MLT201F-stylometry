Hann var lágvaxinn og pasturslítill , Guiseppe Zangara , og trúði því að forseti Bandaríkjanna bæri ábyrgð á sívaxandi verkjunum í kviðarholi hans .
Hann ákvað því að ráða forsetann , Herbert Hoover , af dögum .
En áður en hann hafði mannað sig upp í að fara til Washington-borgar í vetrarkuldanum frétti hann að nýkjörinn forseti , Franklin Delano Roosevelt , myndi koma til Miami í Flórída .
Þótt Roosevelt tæki ekki formlega við embættinu fyrr en 4. mars 1933 ákvað Zangara að ráða hann af dögum 15. febrúar það ár .
" Hoover og Roosevelt , allir eins , " sagði hann .
Zangara var undirmálsmaður og geðheilsa hans var heldur slæm .
Hann var með samgróninga í gallblöðru og sárkvalinn alla daga vegna þeirra .
Hann var ákaflega einmana , þessi smávaxni innflytjandi , sem fæddist árið 1900 á Ítalíu .
Einmanaleika hans mátti áreiðanlega rekja til persónuleikans ; hann var afar óþolinmóður og berorður .
Þar við bættist að hann þjáðist af ólæknandi vindgangi .
Zangara átti til að kenna " öllum kapítalistasvínum og kóngum " um allt sem miður fór í lífinu .
Hann ákvað að deyða einn þeirra .
Roosevelt stóð uppi í opnum og kyrrstæðum bíl sínum á götu í Miami þegar Zangara ákvað að láta til skarar skríða .
Hann hafði eytt 8 dollurum í skammbyssu , en átti bágt með að ná góðu miði í mannfjöldanum , enda aðeins 152 sm á hæð .
Hann greip til þess ráðs að standa uppi á völtum klappstól .
Svo skaut hann .
Og hitti bæjarstjórann í Chicago , Anton Cermak , sem var í fylgdarliði Roosevelts .
Zangara náði ekki að skjóta öðru sinni að forsetanum , því konan sem stóð fyrir framan hann , afar nettvaxin læknisfrú , náði að snúa hann niður .
Hann skaut þó nokkrum sinnum út í loftið og særði fólk , en aðeins lítillega .
Cermak fékk lífhimnubólgu af sárum sínum og lést 19 dögum síðar .
Zangara var dæmdur til dauða og í þá daga voru menn ekkert að tvínóna við hlutina , því aftakan var ákveðin nokkrum dögum síðar , 20. mars 1933 .
Zangara varð ævareiður þegar hann var leiddur að rafmagnsstólnum og sá að engin kvikmyndavél var til að festa síðustu andartök hans á filmu .
" Hunskastu út , tíkarsonur , " öskraði hann á prestinn .
" Ég fara setjast einn .
Viva Italia ! Bless til allt fátæka fólk alls staðar .
Aumu kapítalistar ! Engin mynd ! Kapítalistar ! Enginn hér að taka mynd .
Allir kapítalistar ömurlegir glæpamenn .
Áfram .
Ýtið á takkann ! " Og honum varð að ósk sinni .
rsv@mbl.is 