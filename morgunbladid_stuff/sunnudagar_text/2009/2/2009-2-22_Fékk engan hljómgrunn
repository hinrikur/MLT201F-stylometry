Margeir Pétursson , stofnandi og stjórnarformaður MP banka , var einn af svartsýnustu mönnum í íslensku fjármálalífi árið 2005 .
Hann sá blikur á lofti og tók ákvarðanir í samræmi við það .
Fyrir vikið var hann ekki stór þátttakandi í veislunni miklu á uppgangstíma efnahagslífsins .
Það er núna sem varkárnin sannar gildi sitt .
Á meðan flest fjármálafyrirtæki töpuðu stjarnfræðilegum fjárhæðum á síðasta rekstrarári skilar MP banki 860 milljóna króna hagnaði .
Það er hagnaður sem situr eftir þegar búið er að afskrifa 2,2 milljarða króna vegna bankahrunsins og færa niður verðmæti skuldabréfa í eigu MP banka .
Stjórnendur bankans telja sig hafa mætt allri afskriftarþörf sem hrun fjármálakerfisins hafði í för með sér .
" Við höfum verið mjög á varðbergi gagnvart íslenska markaðnum frá árinu 2005 .
Það má segja að við höfum farið út af hlutabréfamarkaði hér með okkar eigin veltubók um það leyti , " segir Margeir Pétursson .
Hvað sástu í spilunum þá ? " Það sem ég sá í spilunum var að þessi bankabóla var knúin áfram með lánsfé .
Og allar þessar hækkanir eigna voru drifnar áfram á ódýru og auðfengnu lánsfé .
Jöklabréfin fara svo alveg með þetta .
Einn virtasti sjóðstjóri heims , Mohamed El-Erian , benti á það í ágætri bók fyrir rúmu ári að Ísland hefði fengið inn svo mikið magn af svokölluðum heitum peningum á skömmum tíma að það samsvaraði heilli þjóðarframleiðslu á einu ári .
Þetta var gífurlegt magn ódýrra peninga sem bönkunum bauðst og eitthvað urðu krónurnar að fara .
Þessi stærð á mælikvarða þjóðarframleiðslu held ég að sé algjört einsdæmi ; að eitt gjaldmiðlasvæði fái svona mikið af peningum inn .
Það hlaut að valda miklum sveiflum og alltof sterkri krónu .
Alveg sama hvernig haldið hefði verið á málum .
Nú eru þessir heitu peningar hér í gíslingu og ekki útséð um hvernig það mál endar allt saman .
Mér leist bara ekkert á þetta .
Ég sá þetta árið 2005 .
Ég veit líka að eftirlitsaðilar höfðu miklar áhyggjur af þessu .
Bankarnir voru auðvitað með fjárhagslegt sjálfstæði en þessi gífurlega aukning á möguleikum bankanna til að stækka sinn efnahagsreikning olli þessari ótrúlegu bólu .
" Trúðu menn þá á endalaust framboð ódýrra peninga ? " Ég veit það ekki .
Ég geri ráð fyrir því að menn hafi talið að eignir yrðu seljanlegri og hægt væri að standa í skilum þegar að gjalddaga kæmi .
Það er mín tilgáta .
En auðvitað gleymdu menn sér og þegar það er svona mikið lánsfé og peningamagn í umferð þá eru allir snillingar .
Enda var ég ekki talinn viðræðuhæfur á þessum tíma .
Mínar skoðanir á þessum málum fengu engan hljómgrunn .
Engan .
" Málfrelsi takmarkað Reyndir þú að koma þessum sjónarmiðum á framfæri ? " Já , ég gerði það .
Ég var hins vegar ekki í því að skrifa greinar .
Ég sá í gömlum gögnum að ég hélt fyrirlestur í desember 2004 á fundi með lífeyrissjóðum þar sem þróunin var rædd .
Þá voru jöklabréfin byrjuð að flæða inn og mér fannst Seðlabankinn búinn að missa sín stýritæki .
Þá var bindiskyldan í raun það eina sem hægt var að nota .
Ég sá líka að ef ég hefði farið að gagnrýna útrásina þá hefði það bitnað á starfsemi MP banka .
Hjá bankanum vinna 40 manns .
Ég hreinlega gat ekki leyft mér að ganga hart fram .
Það var mjög takmarkað málfrelsi í viðskiptalífinu .
Það var ekkert inni í myndinni að maður færi að rífa hlutina niður .
Svo vonaði ég auðvitað að þetta myndi allt bjargast .
" Efaðist þú samt aldrei um stefnu MP þegar aðrir í kringum þig græddu á tá og fingri ? " Ég var ekkert viss um að hún væri rétt til þess að hámarka hagnað .
Það var ákveðið öryggi sem við leituðum eftir .
Við vorum engan veginn samkeppnishæf við stóru bankana – til dæmis hvað varðar fjármögnun á fyrirtækjakaupum og slíku .
Við höfðum líka engan áhuga á að keppa í því .
Þannig að það var meðvitað .
Við sáum allt þetta peningamagn koma og tryggðum okkur mjög vel gagnvart verðbólgu og vorum með mjög góða afkomu út af því á síðasta ári .
Okkar aðalsérsvið er að vera viðskiptavakar með ríkistryggð verðbréf og við erum mjög stór á þeim markaði .
Við gættum þess alltaf að vera með miklu meiri verðtryggðar eignir en óverðtryggðar .
Í þeim efnum vorum við yfirleitt alltaf ósammála öllum greiningardeildum bankanna .
Við komum mjög vel út úr því .
Í svona ójafnvægi eru alltaf tækifæri .
" Laugardagskvöld komið 2004 Sérðu einhvern vendipunkt þar sem við fórum af leið þegar tækifæri var til að breyta rétt ? " Séð eftirá er það svolítið sorglegt að Ísland nær sér vel á strik á undan öðrum löndum eftir niðursveifluna 2001 .
Menn voru að kaupa fyrirtæki á lágu verði í útlöndum .
Síðan var þetta orðið ansi góð veisla árið 2005 .
Ég man eftir því í þessum fyrirlestri sem ég hélt í desember 2004 að ég sagði að það væri komið laugardagskvöld í íslensku efnahagslífi .
Ég var aðeins of snemma á ferðinni eins og spámenn eru oft .
Snemma árs 2006 fá menn mjög mikla viðvörun og krónan snarféll .
Þá byrjuðu gríðarlegar efasemdir um íslenskt efnahagslíf og þær voru að miklu leyti á rökum reistar .
Þá höfðu menn frábært tækifæri til þess að fara að spila vörn í bönkunum .
Það var gert og þessari gagnrýni var mætt .
Mér fannst vel staðið að því .
Hins vegar sá maður því miður strax um haustið að bankarnir byrjuðu aftur að stækka efnahagsreikningana mjög mikið í stað þess að búa sig undir að þessi hagsveifla tæki enda .
Þá værum við hugsanlega í ágætismálum í dag .
Það er mjög sorglegt að í stað þess að halda áfram að spila góða vörn þá fylltust stjórnendur bankanna auknu sjálfstrausti við það að hafa staðist þessa þolraun .
Eftir það varð ekki aftur snúið og haldið var áfram að stækka gríðarlega mikið .
Það er mjög sorglegt hvernig fór með bankana vegna þess að þeir gerðu marga hluti vel .
Þeir fóru fram af glannaskap og það gekk vel af því það var uppsveifla en þeir bara hættu ekki .
Þannig að lendingin var hörð .
" Var orsökin reynsluleysi stjórnenda bankanna sem þekktu lítið annað en velgengni ? " Ég get ekkert dæmt um það .
Höguðu stjórnendur í stórum bönkum erlendis , til dæmis í Bretlandi , sem okkar stóru bankar voru í miklum samskiptum við , sér ekki eins ? " Því er haldið fram að frelsisvæðing fjármálalífsins , aðferðafræðin við einkavæðinguna , sé hluti af orsökinni .
Ertu sammála því ? " Ég held að það sé ekki orsök þess hvernig komið er .
Þetta var bara glannaskapur sem alltof margir tóku þátt í .
Ekki bara bankarnir .
Auðvitað vonaði ég alltaf að þetta gengi upp .
Ég verð að viðurkenna að jafnvel síðasta sumar bar ég enn von í brjósti um að þetta gæti nú gengið eitthvað .
Ég skynjaði snemma á árinu 2008 að það yrði eitthvert uppgjör , en ekki svona harkalegt fyrir íslensku bankana og þjóðina .
Þegar FL-málið kom upp var í raun orðið of seint að vinda ofan af stöðunni .
Ef við setjum stærðir í samhengi þá var tap FL Group , sem var mikið högg fyrir íslenska fjárfesta , jafnstórt fyrir Ísland og öll undirmálslánakrísan var á þeim tíma fyrir bandarískt efnahagslíf .
Bara FL Group .
Þetta var geggjaður tími ef maður horfir til baka .
" Náið samstarf við kröfuhafa Finnst þér að rétt leið hafi verið valin í endurreisn fjármálakerfisins ? " Neyðarlögin komu mér algjörlega í opna skjöldu .
Við vissum um veika stöðu Glitnis en það kom fram í sex mánaða uppgjörinu 2008 að bankinn væri með marga milljarða evra í lausu fé , sem myndi duga í meira en ár .
Þeir voru að segja þetta í byrjun september við erlenda aðila sem við tengdumst .
Ég veit að þessi uppákoma kom erlendum kröfuhöfum í opna skjöldu .
Ég verð að segja að mig óraði ekki fyrir því að verið væri að fjalla um yfirtöku Glitnis þessa síðustu helgi í september á síðasta ári .
Í framhaldi neyðarlaganna var ekkert annað hægt að gera en að reyna að bregðast við og verja okkur tjóni , sem hlaust af bankahruninu alls staðar .
Þegar hlutir fóru að róast um miðjan nóvemer reyndi ég að tala fyrir því að strax yrði haft náið samstarf við kröfuhafana .
Það var því miður valin önnur leið .
Þótt ég væri á þessari skoðun þá kann líka að vera að ég hafi ekki áttað mig á því hvað vandinn var gífurlega mikill .
Menn verða líka að átta sig á því hvað staðan er hrikalega slæm í alþjóðlegu efnahagslífi .
Þannig að það er jafnvel erfitt að segja eftirá hvernig hefði átt að taka á þessu .
" Var lokað á ykkur víða í kjölfar þessa ? " Nei , það var ekki lokað á okkur neins staðar .
Hins vegar voru greinilega fyrirmæli frá sænska seðlabankanum um að meta allar eignir á Íslandi sem verðlausar og íslenska mótaðila sem ónýta .
Ég fór tvisvar á fund með sænskum banka , sem við erum í viðskiptum við , og fór yfir okkar mál og sýndi fram á að við værum með allt á hreinu .
Það olli okkur ekki frekari vandkvæðum .
Það er hins vegar vont að vera Íslendingur í bankaheiminum í dag .
" Hlutabréfaverði haldið uppi Var verið að setja fram villandi upplýsingar um stöðu íslenskra fjármálafyrirtækja ? " Ég trúði þessum upplýsingum og ég var í návígi við þessa íslensku banka .
Að sjálfsögðu trúðu útlendingar þeim líka .
Þannig að auðvitað var þetta mikið áfall .
Menn héldu almennt að vandinn væri eignavandi en ekki lausafjárvandi .
Mig tekur það mjög sárt að þýskir , austurrískir og aðrir bankar á meginlandi Evrópu , sem hafa verið hér í viðskiptum áratugum saman og t.d. lánað okkur fyrir miklum umbótaframkvæmdum , skuli sitja eftir með sárt ennið .
Það er vont fyrir Íslendinga að hafa ekki staðið undir því trausti .
Svo má auðvitað spyrja á móti hvernig í ósköpunum erlendum aðilum datt í hug að lána svona mikið , margfalda þjóðarframleiðslu , til íslenskra banka .
" Höfðu þeir ekki forsendur til að meta stöðuna rétt ? " Það sem blekkti menn mikið var þróun hlutabréfaverðs hér á landi .
Það tókst lengi að halda hlutabréfum bankanna uppi og til þess þurftu þeir að nota sitt eigið fjármagn , sem veikti þá .
Svo var alltaf verið að halda því fram að vondir útlendingar væru að halda áhættuálaginu á bankana uppi .
Því til rökstuðnings var bent á þróun hlutabréfaverðs bankanna , sem hafði lækkað minna en erlendra banka .
Af hverju var það ? Það var vegna þess að bankarnir sjálfir héldu verðinu uppi .
Þess vegna bárust ekki réttar upplýsingar í gegnum hlutabréfamarkaðinn eins og erlendis .
Þar hrundu víða hlutabréf banka .
Hér heima var hins vegar jafnvel sagt að íslensku bankarnir stæðu sig betur en keppinautarnir í útlöndum .
Þetta var ámælisvert .
" Krónan reisti okkur við Getum við endurreist íslenskt efnahagslíf á krónunni ? " Krónan reisti okkur við eftir 2001 og við fórum fljótt upp á lappirnar aftur .
Ég sagði í grein árið 2002 að krónan svínvirkaði .
Hún veldur hins vegar hrikalegum sveiflum .
En krónunni til varnar þá bendi ég á að ef henni væri leyft að falla eðlilega myndum við ná mjög góðri samkeppnishæfni .
Það er óskynsamlegt að halda gengi krónunnar uppi með einhverjum brögðum .
Það framlengir bara vandann .
Við værum líklega í litlu betri stöðu ef við hefðum evruna .
Það er til dæmis gífurlegur vandi í Evrópu .
Lönd eins og Grikkland , Spánn og Írland , og reyndar Eystrasaltslöndin líka , sem eru með sína gjaldmiðla tengda evru , hafa glatað miklu af sinni samkeppnishæfni og eiga litla möguleika á að bæta stöðu sína .
Við eigum ekkert annað val en krónuna í nánustu framtíð .
Og ég hef þá trú að við Íslendingar munum vinna okkur tiltölulega hratt og vel út úr þessu ástandi .
Það gerist t.d. með því að þeir sem missa vinnu fyrir banka og þjónustufyrirtæki finna sér ný verkefni , t.d. með því að framleiða staðgönguvörur fyrir hluti sem nú eru fluttir inn .
Þetta er erfið tilfærsla en þjóðin hefur áður sýnt mikla aðlögunarhæfni .
En það eru engar skyndilausnir , þetta kostar endurskipulagningu , mikið vinnuátak , sparnað og fjárfestingu .
Til lengdar er okkur hins vegar betur borgið í evrunni .
Menn verða samt að gæta að því að tengjast henni á mjög lágu gengi í upphafi .
Ég er á þeirri skoðun núna að menn eigi að kanna það sem fyrst hvort við komumst inn í Evrópusambandið á viðunandi forsendum .
" Er hagsmunum okkar þá betur borgið innan ESB ? " Já , ég held að það muni hjálpa okkur í þessum hremmingum sem við erum í og sér ekki fyrir endann á .
Þegar menn eru í vandræðum þá verður að reyna að knýja dyra þar sem hjálpar er að vænta .
" Hefur viðskiptavinum MP banka fjölgað mikið eftir að bankarnir hrundu ? " Það hefur talsvert af fjármunum í eignastýringu færst til okkar .
Það er einfaldlega vegna þess að við sýndum góðan árangur í fyrra .
Ég hef trú á því að starfsmenn okkar haldi áfram að skila framúrskarandi árangri og gæta hagsmuna viðskiptavina .
Sem betur fer fylgdum við sömu stefnu í eignastýringu viðskiptavina og bankans sjálfs .
Okkur hefur líka gengið vel í skuldabréfamiðlun og ætlum að efla hana enn frekar á þessu ári .
" Opnun útibúa ekki á dagskrá Hverju breytir viðskiptabankaleyfið fyrir MP ? " Það var óviðunandi fyrir okkur að þurfa að vera með innlán viðskiptavina okkar og bankans sjálfs í bönkum sem voru ekki með efnahag í lagi .
Við erum því miður ekki að fara að opna útibú hér út um allt .
Í sjálfu sér treystum við okkur ekki til að fara í samkeppni við ríkisbankakerfið , sem er mjög óljóst hvernig mun líta út .
Það er ekkert vit í að reyna það .
Viðskiptabankaleyfið nýtist okkur til að auka þjónustu fyrst og fremst við þá viðskiptavini sem fyrir eru og koma hingað í eignastýringu .
Við erum fyrst og fremst banki fyrir fjárfesta og sparifjáreigendur .
Auðvitað lánum við okkar viðskiptavinum en óvissan í efnahagslífinu er alltof mikil til að fara að veita fyrirtækjum rekstrar- og fjárfestingarlán .
Það kemur ekki til greina .
Um það bil 25 milljarðar króna , eða helmingur af okkar efnahagsreikningi , eru inni í Seðlabankanum , í ríkisverðbréfum eða í traustum innlánum .
Við getum ekki tekið þá áhættu að lána þetta fé út .
Á þessu ári verður tæplega neinn teljandi hagnaður .
Verkefnið er að aðlagast erfiðu rekstrarumhverfi .
" En umsvifin aukast ? " Við höfum verið að bæta við fólki .
Það er hægt að velja úr hópi ótrúlega hæfra einstaklinga í dag .
Þetta er mjög góður tími til að ráða bankafólk .
Við fáum margar umsóknir og þurfum að hafna langflestum , jafnvel frá fólki sem ekki hefði verið spurning um að ráða fyrir einu ári .
Það hefði verið hvalreki .
" Ég hreinlega gat ekki leyft mér að ganga hart fram .
Það var mjög takmarkað málfrelsi í viðskiptalífinu .
Í hnotskurn » Margeir Pétursson stofnaði MP verðbréf hf. árið 1999 og átti 80% hlut .
» Í maí 2006 var Styrmir Þór Bragason ráðinn forstjóri og í janúar 2007 opnaði MP útibú í Litháen .
» Margeir ræður nú yfir 28,4% í bankanum , Byr 13,1% , Sigurður Gísli og Jón Pálmasynir ráða hvor yfir sínum 12,7% hlutnum .
