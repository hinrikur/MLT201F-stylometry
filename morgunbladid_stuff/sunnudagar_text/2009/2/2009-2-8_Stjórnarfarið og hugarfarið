Íslensk stjórnmál eru í sjálfheldu .
Það er ekki samhljómur með því , sem fólk ræðir á götum úti , og umræðunni innan stjórnmálaflokkanna .
Karp flokkanna um það hvernig þeir fara hver með annan á lítinn hljómgrunn meðal almennra borgara .
Það er óþægilega gagnsætt þegar stjórnmálamönnum ofbýður í stjórnarandstöðu það sem þeim þótti sjálfsagt í stjórn .
Við valdaskiptin má jafnvel heyra sömu setningarnar hrjóta af vörum stjórnmálamanna og fyrir átján árum utan hvað flokkarnir hafa haft hlutverkaskipti .
Á sínum tíma var Steingrímur J. Sigfússon vændur um að vera með fráhvarfseinkenni þegar hann hafði misst ráðherrastól sinn , nú segir hann Sjálfstæðisflokkinn vera með fráhvarfseinkenni .
Mestu fráhvarfseinkennin hefur hins vegar almenningur sýnt – fráhvarfseinkenni sem jaðra við óþol .
Þörfin á breytingum Óánægjan ríkir hjá stuðningsmönnum allra flokka og það gæti orðið þeim dýrkeypt að ætla að halda áfram eins og ekkert hafi í skorist .
Sjálfstæðisflokknum dugar ekki að hrista upp í mannskapnum til endurnýjunar , hún þarf líka eiga sér stað á sviði nálgunar og hugmyndafræði .
Sjálfstæðisflokkurinn er vissulega ekki einn um að bera pólitíska ábyrgð á hruni bankanna , en hann getur ekki lagt þátt annarra flokka að jöfnu við sinn .
Það væri ekkert annað en afneitun .
Að sama skapi geta Framsóknarflokkur og Samfylkingin ekki skellt allri skuldinni á Sjálfstæðisflokkinn og horft framhjá eigin hlutdeild .
Mikið er talað um þörfina á breytingum og hið nýja Ísland , en um leið hafa komið fram ákveðnar efasemdir um að hinar hefðbundnu leiðir séu farvegurinn fyrir umskipti .
Ákvæði um stjórnlagaþing í stjórnarsáttmála stjórnar Jóhönnu Sigurðardóttur á sér rætur í þessum efasemdum .
Búsáhaldabyltingin svokallaða átti sinn þátt í því að ríkisstjórn Geirs H. Haarde fór frá völdum , þótt í raun hafi verið ljóst nokkru fyrr að dagar hennar væru taldir .
Spurningin var aðeins um tíma .
Í mótmælunum talaði ekki ein rödd í þeim skilningi að eining væri um það hvað tæki við .
Þau voru kraftbirting djúprar óánægju með frammistöðu valdhafanna .
Tilfinningin um að stjórnvöld hefðu brugðist sameinaði fólkið , sem barði potta og pönnur á Austurvelli , en byltingin færði hvorki fram leiðtoga né lausnir .
Núverandi ástand veitir tækifæri til að taka næsta skref í þróun lýðræðis á Íslandi .
Í þeim efnum er mikilvægast að halda í átt til beins lýðræðis , að kjósendur taki sjálfir mikilvægar ákvarðanir í stað þess að láta það kjörnum fulltrúum eftir .
En hversu langt á að ganga í því að umbylta íslensku stjórnskipulagi ? Hversu mikillar róttækni er þörf ? Er skipulagið helsti dragbíturinn á að borgaralegt samfélag blómstri á Íslandi , eða er orsakirnar að finna annars staðar – í hugarfari og hefðum ? Fólk fær þá stjórn sem það á skilið Árið 1970 voru gerðar gagngerar breytingar á stjórnskipulagi á Ítalíu .
Breytingarnar gengu út á það að draga úr miðstýringu og auka vald sveitarstjórna .
Hópur stjórnmálafræðinga rannsakaði hvernig til tókst með þessar breytingar og fylgdist með þróuninni næstu áratugina .
Afrakstur þessara rannsókna er meðal annars bók Roberts D. Putnams , Making Democracy Work , sem kom út snemma á síðasta áratug .
Í bókinni er spurt hvers vegna lýðræðisstjórnir gangi sums staðar upp , en mistakist annars staðar : " Hvernig hafa formlegar stofnanir áhrif á stjórnmál og stjórnsýslu ? Ef við gerum umbætur á stofnunum , hefur það áhrif í verki ? Veltur frammistaða stofnunar á félagslegu , efnahagslegu og menningarlegu umhverfi hennar ? Ef við komum fyrir lýðræðislegum stofnunum í nýju umhverfi munu þær þróast þar með sama hætti og í gamla umhverfinu ? Eða velta gæði lýðræðisins á gæðum borgaranna þannig að hver þjóð fái þá stjórn , sem hún á skilið ? " Ástæðan fyrir því að forvitnilegt var að skoða hvernig til tækist með umbæturnar á Ítalíu eru hin ólíku skilyrði milli héraða í landinu .
Í norðurhlutanum eru aðstæður gerólíkar því sem gerist í suðurhlutanum og að ferðast suður á bóginn getur verið eins og að fara aftur um aldir í tíma .
Myndu breytingarnar takast með sama hætti um landið allt ? Sú skoðun varð útbreidd að til þess að fulltrúalýðræði virkaði þyrfti einfaldlega að skipuleggja þætti þess með réttum hætti og ákveðna heppni í efnahags- og þjóðlífinu og gott skipulag myndi þjóna tilgangi sínum jafnvel þótt heppni nyti ekki við .
" Hrun lýðræðistilraunarinnar á Ítalíu og í Þýskalandi milli stríða og kyrrstaðan í þriðja og fjórða lýðveldinu í Frakklandi ásamt auknu tilliti til félagslegra og efnahagslegra þátta stjórnmála kallaði fram raunsærra viðhorf til þess hvernig hægt væri að ráðskast með stofnanir [ lýðræðisins ] , " skrifar Putnam .
" Vandvirkni í hönnun tryggði ekki góða frammistöðu .
" Til að gera langa sögu stutta var gríðarlegur munur á því hvaða áhrif það hafði á Ítalíu að færa valdið frá Róm út í héruðin .
Á Norður-Ítalíu eru borgaralegar hefðir samvinnu mun sterkari en í suðrinu .
Í suðurhéruðunum er hefð fyrir því að valdið komi að ofan auk þess sem glæpasamtök breiða út andrúmsloft ótta .
Forsendan fyrir því að eitthvað gerist er óttinn við valdið fremur en borgaraleg hvatning .
Putnam telur að þáttur sögunnar sé drjúgur .
Aldagamalt stjórnskipulag verður ekki upprætt á einum degi .
" Félagslegt samhengi og sagan hafa djúp áhrif á skilvirkni stofnana , " skrifar hann .
" Þar sem svörðurinn er frjór fá héruðin orku frá hefðum þeirra , en þar sem jörðin er grýtt ná hinar nýju stofnanir ekki að dafna .
Skilvirkar og vakandi stofnanir velta , svo notað sé tungumál borgaralegrar manngildisstefnu , á lýðræðislegum dyggðum og hefðum .
" Hann segir að borgarar í samfélögum þar sem hefð er fyrir borgaralegri þátttöku búist við betra stjórnarfari og skilvirkari þjónustu við almenning og þeir séu tilbúnir til að snúa bökum saman til að ná sameiginlegum markmiðum .
Þar sem minni hefð sé fyrir borgaralegri þátttöku sé almenningur fremur í hlutverki firrts og kaldhæðins bónarmanns .
Hinn siðferðislegi sáttmáli " Samhljómurinn í kórsamfélagi sýnir hvernig sjálfviljug samvinna skapar verðmæti , sem enginn einstaklingur , sama hvað auðugur eða slægur hann er , getur skapað einn síns liðs , " skrifar Putnam .
" Í hinu borgaralega samfélagi spretta upp félög , félagaskrárnar skarast og þátttakan vellur út í hin ýmsu svið samfélagslífsins .
Hinn félagslegi sáttmáli , sem liggur að baki slíku samstarfi í hinu borgaralega samfélagi , er ekki lagalegur heldur siðferðislegur .
Viðurlögin við að brjóta hann eru ekki refsing heldur útilokun frá neti samstöðu og samvinnu ...
Hugmyndin um borgaralegt hlutverk og skyldur einstaklingsins ásamt skuldbindingu við pólitískt jafnræði er hið menningarlega lím hins borgaralega samfélags .
" Putnam bætir því við að þar sem hefðir og leiðir til borgaralegrar þátttöku skortir séu litlar vonir um sameiginlegar aðgerðir .
En þýðir þetta þá að örlög umbóta hafi verið innsigluð fyrir mörgum öldum ? Að án hefða fyrir borgaralegu samfélagi sé vonlaust að ætla að koma á breytingum ? Er hægt að yfirfæra niðurstöðurnar frá Ítalíu á Ísland ? Hvaða einkunn fær borgaralegt samfélag á Íslandi ? Hvernig var því háttað fyrir hrunið ? Hefur hugarfarið breyst eftir hrun ? Kosningaþátttaka á Íslandi er með mesta móti sama hvert litið er .
Það bendir til þess að lýðræðið sé virkt og kjósendur líti svo á að stjórnmálaflokkarnir gæti hagsmuna þeirra .
Reyndar er það svo að þeir sem ekki kjósa verða að sætta sig við að vera stjórnað af þeim sem kjósa .
En af hverju ætti einstaklingur að hafa fyrir því að kjósa flokk , sem hann ekki styður ? Í Bandaríkjunum hefur hátt í helmingur kjósenda ekki fyrir því að ganga að kjörborðinu .
Auðvelt er að rekja þetta til áhugaleysis á stjórnmálum , en lykilþáttur í þessu er að stór hluti almennings lítur svo á að hann eigi ekki hlut að málum í bandarískum stjórnmálum .
Þetta hefur ekki verið raunin hér , en þýðir það að lýðræðið virki ? Á Íslandi er iðulega kvartað undan því að flokkarnir lofi hinu og þessu í kosningabaráttunni , en síðan sé loforðunum fórnað samviskulaust þegar kemur að því að berja saman stjórn .
Kjósandinn hafi því í raun ekki hugmynd um hvað hann sé að kjósa yfir sig þegar hann gengur að kjörborðinu .
Ein birtingarmynd þessa kom fram í skoðanakönnunum áður en ríkisstjórn Sjálfstæðisflokks og Samfylkingar féll .
Í hverri könnuninni á eftir annarri nutu flokkarnir mun meira fylgis en ríkisstjórnin .
Stór hópur studdi flokkana en ekki stjórnarsamstarfið .
Borgaralegar hefðir á Íslandi Hverjar eru hinar borgaralegu hefðir á Íslandi ? Eru það hefðir samvinnu og sameiginlegs átaks eða valdboðsins að ofan ? Er hægt að færa rök fyrir hvoru tveggja ? Íslendingar geta sýnt ótrúlegt langlundargeð við óviðunandi aðstæður og áhugaleysi á sínum aðstæðum nema þegar haldnar eru kosningar á fjögurra ára fresti .
En þess eru líka dæmi að borgararnir taki málin í sínar hendur .
Þetta hefur sýnt sig hvað eftir annað í skipulagsmálum upp á síðkastið þar sem mótmæli íbúa hafa orðið til þess að yfirvöld hafa þurft að breyta fyrirætlunum eða láta af þeim .
En þessi mál hafa líka sýnt að reglur um lýðræðisleg vinnubrögð hafa ekki alltaf skilað lýðræðislegum vinnubrögðum .
Augljósasta dæmið er vitaskuld þátttaka almennings í mótmælum og borgarafundum á undanförnum vikum og mánuðum .
Hún ber ekki vitni hinum kaldhæðna , einangraða og firrta borgara , sem finnst hann ekki eiga neina hlutdeild í samfélaginu .
Þvert á móti .
En hvað tekur nú við ? Geta þessir atburðir orðið til þess að á Íslandi blómstri nú opið , borgaralegt samfélag með opinni , hreinskilinni umræðu ? Margt bendir til þess að smæð íslensks samfélags hafi leitt til bresta í stjórnsýslunni , en smæðin ætti einnig að koma í veg fyrir að almenningur fjarlægist stofnanir samfélagsins .
Stjórnskipulagið og stofnanir samfélagsins þurfa að vera í lagi til að tryggja gott stjórnarfar , en hugarfar almennings skiptir mestu máli eigi að takast vel til .
Fólk fær þá stjórn , sem það á skilið .
Hvernig stjórn eiga Íslendingar skilið ? 18 Fjöldi mótmælafunda , sem haldnir hafa verið á laugardögum á Austurvelli 83,6% Þátttaka í Alþingiskosningunum 12. maí 2007 65 Ár frá stofnun lýðveldis á Íslandi 