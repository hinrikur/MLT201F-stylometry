Auðunn Blöndal er langt kominn með að sýna þætti sína á Stöð 2 Sport , Atvinnumennirnir okkar .
Þar hefur áhorfendum gefist kostur á að skyggnast inn í líf nokkurra atvinnumanna í fótbolta og handbolta .
Áhugaverð hugmynd og þættirnir að mörgu leyti vel gerðir .
Auðunn hefur sýnt að hann getur verið alvarlegur í smá stund en ávallt stutt í galsafenginn húmorinn .
Þættirnir hafa því verið með léttu yfirbragði og sýnt um leið að líf þessara atvinnumanna er á yfirborðinu býsna gott .
Dálítið svona 2007 , myndi einhver segja , þegar glæsileikinn er dreginn fram .
Þeir hafa vel til hnífs og skeiðar þessir drengir ef marka má hýbýlin og vélfákana .
Það var hins vegar Ólafur Stefánsson sem kom manni niður á jörðina í síðasta þætti .
Ekki berst sá hugsuður mikið á og var í sláandi mótsögn við flesta fyrri starfsbræður sem komið hafa fram í þáttunum .
Líkast til besti þátturinn hjá Audda og félögum .
Þeim tókst nokkuð vel að draga fram persónueinkenni Ólafs og hvaða augum hann lítur sitt líf .
Auddi á að gera meira af svona þáttum .
Endurgerð þeirra Sveppa á 70 mínútum á Stöð 2 er ekki alveg að virka á mann .
Nema að Geir var góður eins og alltaf .
Björn Jóhann Björnsson 