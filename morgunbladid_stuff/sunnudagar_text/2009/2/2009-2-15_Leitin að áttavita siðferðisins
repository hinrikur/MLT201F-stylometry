Mats Josefsson , formaður nefndar um endurreisn fjármálakerfisins á Íslandi , talaði á blaðamannafundi á miðvikudag um ábyrgð stjórnenda og stjórna bankanna á bankahruninu : " Allar viðskiptaákvarðanir í bönkunum voru teknar af bankastjórum og stjórnum bankanna .
Þess vegna tel ég að enginn bankanna geti frýjað sig ábyrgð .
Þeir vilja kannski kenna öðru um .
Það gætu verið endurskoðendur .
Það gæti verið Fjármálaeftirlitið .
Það gæti verið ríkisstjórnin .
Það gæti verið nánast hver sem er .
En að mínum dómi væri það engin afsökun til að axla ekki ábyrgð .
Þegar allt er talið er ábyrgðin ætíð þeirra .
" Josefsson sagði að einnig væri mikilvægt fyrir bankamennina að átta sig á hinu nýja umhverfi .
Nú yrði að taka upp nýja siði .
Ekki væri hægt að halda áfram eins og ekkert hefði í skorist .
" Það verður að segja skilið við starfshætti fortíðar .
" " Hefur einhver sagt : Mea culpa ? " Ein leiðin til að segja skilið við starfshætti fortíðar er að afhjúpa og gera upp við þá .
Tveimur vikum eftir að bankarnir hrundu hringdi blaðamaður frá Ísrael inn á ritstjórn Morgunblaðsins og vildi fá að vita hvað hefði gerst .
Eftir langt samtal um innviði íslensks stjórnmála- og viðskiptalífs þar sem farið var í gegnum krosseignatengsl og sifjar í fjármálum hér á landi spurði blaðamaðurinn : " Hefur einhver sagt : Mea culpa ? " Svarið var einfalt : Nei , enginn hafði sagst bera ábyrgð .
Fjórum mánuðum síðar hefur það ekkert breyst .
Enn ber enginn ábyrgð á því að Ísland skuldar 2.222 milljarða króna .
Helst hefur því verið haldið fram að þjóðin beri öll ábyrgð , en slíkur málflutningur er aðeins til þess fallinn að dreifa athyglinni án þess að hann eigi sér neina stoð í raunveruleikanum .
Á Íslandi hafa bankamenn svarað fyrir sig í sjónvarpsviðtölum , en lítið gefið eftir þótt hart hafi verið sótt að þeim .
Það hefur því verið athyglisvert að fylgjast með því undanfarna daga hvernig bankamenn hafa þurft að svara fyrir sig beggja vegna Atlantshafsins .
Þar sér þingheimur um yfirheyrslurnar .
Á þriðjudag komu breskir bankamenn fyrir nefnd , sem breska þingið hefur skipað til að rannsaka vandamál breska bankakerfisins .
Fred Goodwin , fyrrverandi forstjóri Royal Bank of Scotland , sem nú er kominn í forsjá ríkisins , var einn þeirra .
" Hefur þú öðruvísi áttavita í siðferðismálum en aðrir bankamenn ? " var hann spurður .
" Ert þú afbrigðilegur ? " Goodwin átti greinilega erfitt með að svara spurningunni .
" Ég gæti ekki verið meira miður mín yfir því sem gerðist , " sagði Goodwin rámri röddu svo lágt að vart heyrðist .
" Þetta hefur valdið mér miklum áhyggjum .
Ég hef varið miklum tíma og peningum í [ Royal Bank of Scotland ] .
" Dennis Stevenson , fyrrverandi forstjóri húsnæðislánabankans HBOS , sagði í yfirheyrslunni að hann bæðist " án fyrirvara afsökunar á því , sem gerðist " .
Þessi orð dugðu þeim þó skammt .
" Þú ert í afneitun , " sagði John Mann , þingmaður Verkamannaflokksins , eftir að Goodwin hélt því fram að skoski bankinn hefði staðið vel fjárhagslega allt þar til 16. september , daginn eftir að Lehman Brothers fóru á hausinn .
Í nóvember þurftu bresk stjórnvöld að koma Royal Bank of Scotland til bjargar .
" Þið kennið markaðshruninu um allt , " sagði Andrew Tyrie , þingmaður Íhaldsflokksins , við Stevenson .
Fyrir aftan bankamennina sátu lögmenn og sérfræðingar í almannatengslum , sem án efa höfðu sagt skjólstæðingum sínum hvernig framkoma myndi henta best til þess að sefa reiðan almenning .
Afsakanirnar komu fram , en bankamennirnir voru langt frá því að vera bugaðir .
Goodwin vísaði því til dæmis á bug að fyrirheit um háa bónusa hefði ýtt undir það að starfsmenn bankans tækju áhættu .
Stjórnendur HBOS voru hæddir fyrir að halda því fram að það hefði verið hrun á lánamarkaði fremur en að þeir hefðu tekið áhættu með því að veðja á fasteignamarkað á barmi hyldýpisins , sem leiddi til þess að bankinn fór á hliðina og sameinaðist Lloyds TBS í september .
Í yfirheyrslunni var dreginn fram vitnisburður fyrrverandi starfsmanns bankans , Pauls Moores , sem sagði að ekkert mark hefði verið tekið á viðvörunum sínum um að bankinn hefði tekið of mikið af áhættusömum lánum .
Moore sagði einnig að ágeng sölustarfsemi bankans væri ógn við stöðugleika hans .
Það eina sem hann uppskar var brottrekstur frá bankanum árið 2005 .
Michael Fallon , einn nefndarmanna , sagði að vitnisburður Moores snerist um kjarna þeirra mistaka , sem breskir bankamenn hefðu gert .
Vitnisburður Moores átti þátt í því að James Crosby , varaforstjóri breska fjármálaeftirlitsins , sagði af sér í vikunni .
Crosby var forstjóri HBOS þegar Moore kom með viðvaranir sínar .
Hann vísaði þessum viðvörunum á bug og naut til þess stuðnings endurskoðunarfyrirtækisins KPMG .
Crosby hefði reyndar getað sagt að hann hefði ekkert gert af sér og engar athugasemdir væri hægt að gera við það hvernig hann tók á viðvörunum Moores .
En hvað sem því leið hafði dómgreind Crosbys beðið hnekki .
Afstaða Crosbys var hins vegar sú að hann hefði ákveðið að segja af sér til að vernda fjármálaeftirlitið fyrir þrotlausri gagnrýni fjölmiðla og stjórnmálamanna í stjórnarandstöðu vegna þess að næstæðsti ráðamaður þess hefði sýnt krónískt dómgreindarleysi þegar hann var hjá HBOS .
" Of einfalt að kenna mér um allt " Einn nefndarmanna sagði á þriðjudaginn að 99% umbjóðenda sinna liði þannig að heimurinn yrði betri staður ef svört hola opnaðist og allir bankamenn féllu ofan í hana .
Þegar leið að lokum yfirheyrslunnar og framburður bankamannanna varð tæknilegri þraut nefndarmenn þolinmæðina .
" En þú ert ábyrgur , " sagði Nick Ainger , þingmaður Verkamannaflokksins , þegar Goodwin var að útskýra tæknilegan mun á lánaskuldbindingum .
" Þú sagðist hafa farið eftir reglunum og endaðir með allt þetta í bókhaldinu .
Ert þú ábyrgur ? " Goodwin reyndi að malda í móinn : " Það er of einfalt að kenna mér um allt saman .
" Í fjölmiðlum var þessari yfirheyrslu yfir bankamönnunum ýmist líkt við gapastokk eða höggstokk .
Þarna sátu þeir : " Þeir voru miður sín .
Guð , hvað þeir voru miður sín , " skrifaði Simon Hoggart , dálkahöfundur The Guardian .
" Það máttu allir fá að vita hvað þeir voru miður sín .
Hins vegar var ekki við þá að sakast .
Ekki við þá að sakast persónulega , allavega .
Enginn sá þetta fyrir .
Allir mátu stöðuna rangt .
Þess vegna báðust þeir afsökunar , en þetta var ekki þeim að kenna .
" " Í raun voru afsakanirnar þvættingur .
Vel samansettur , auðmjúkur , fagmannlegur þvættingur , " skrifaði Simon Carr í The Independent .
" Allir fjórir bankarisarnir höfðu tileinkað sér tæknilega framkvæmd nútíma afsökunarbeiðni frá Tony Blair og með 40 þúsund punda þóknun til almannatengslafyrirtækja .
" Fyrirsögnin á forsíðu götublaðsins The Sun var sennilega afdráttarlausust : " Milljarðamæringaúrþvættin .
" " Sleppa reiði fjöldans lausri " Hinum megin við Atlantshafið voru bankamenn dregnir fyrir þingið á miðvikudag .
" Þingmenn stilla bankamönnum upp , sleppa reiði fjöldans lausri , " sagði í fyrirsögn í dagblaðinu The Washington Post .
" Risarnir á Wall Street , sem þegar hafa verið auðmýktir vegna fjármálahrunsins , voru [ á fimmtudag ] dregnir fyrsta sinni fyrir þingið til þess að horfast í augu við bræði þjóðar .
" Yfirheyrslunni var sjónvarpað um öll Bandaríkin .
Ráðamenn átta banka , sem samanlagt hafa fengið 165 milljarða dollara í aðstoð frá ríkinu , þurftu að svara spurningum þingmanna , sem vildu fullvissa sig um að fénu væri vel varið .
Sömuleiðis þurftu þeir að svara ásökunum um að þeir sönkuðu að sér fénu frá ríkinu í stað þess að veita því áfram út í efnahagslífið með lánum .
Líkt og á Bretlandi þótti framburður bandarísku bankamannanna ekki bera raunveruleikanum vitni , tónninn holur .
Bankastjórarnir sögðust bera hluta af sökinni á efnahagsástandinu .
" Það er ljóst að við gerðum mistök í greininni , " sagði John Mack , framkvæmdastjóri Morgan Stanley .
" Ég held að öll greinin beri einhverja ábyrgð og okkur þykir það miður .
" Michael Capuano , þingmaður demókrata , var ekki sáttur við slík svör og kvaðst eiga bágt með að trúa því að þessir menn hefðu ekki verið sóttir til saka : " Þið komið til okkar í dag á hjólunum ykkar eftir að hafa keypt smákökur af skátastelpum og hjálpað móður Teresu , " sagði hann með fingurinn á lofti og kaldhæðnin draup af hverju orði , " og segið við okkur : " Okkur þykir það miður .
Við ætluðum ekki að gera þetta .
Við munum ekki gera þetta aftur .
Treystið okkur .
" " Í mínu kjördæmi er fólk , sem rændi bankana ykkar í raun , og það segir sömu hlutina , það er miður sín , meinti þetta ekki , mun ekki gera þetta aftur , það á bara að hleypa því út .
Skiljið þið að það er dálítið erfitt fyrir flesta mína kjósendur að sætta sig við þetta ? Þið bjugguð þetta klúður til .
" Sumir bankamannanna létu að því liggja að þeir vildu ekki fá aðstoðina frá ríkinu .
" Hver sá sem heldur því fram að hann þurfi ekki peningana og hafi ekki beðið um þá , vinsamlegast finni leið til að skila peningunum til fjármálaráðuneytisins áður en hann fer úr bænum , " sagði Paul E. Kanjorski , þingmaður demókrata .
Enginn þeirra tók hann á orðinu .
Ekki er langt síðan bankamenn vísuðu því drýldnir á bug að ríkið ætti að hafa nokkur afskipti af bankastarfsemi .
Nú koma þeir , sem á annað borð sitja enn í stólum sínum , hver á fætur öðrum með betlistafinn .
Hugmyndafræðileg heimsmynd þeirra er á hvolfi , en það er erfitt að horfast í augu við skeikulleikann .
Sú aðferð að kalla forystumenn fjármálalífsins til að bera vitni fyrir alþjóð hefur ekki verið notuð á Íslandi .
Andrúmsloftið í kringum slíkar yfirheyrslur verður að hluta eins og í leikhúsi og var yfirheyrslunum í vikunni líkt við opinberar aftökur þótt hinir yfirheyrðu hafi allir enn verið með höfuðið á hálsinum þegar þær voru afstaðnar .
Það eru ekki nornaveiðar að kalla fólk til ábyrgðar vegna hrunsins og vitaskuld þarf að eiga sér stað uppgjör til þess að hægt sé að halda áfram með eðlilegum hætti .
Í sambærilegum yfirheyrslum hér á landi kæmi ugglaust fram sama afneitunin og á Bretlandi og í Bandaríkjunum .
Sumir bankamenn eru enn í dag nánst hortugir í skrifum sínum þrátt fyrir það sem á undan er gengið .
Eftir stendur eins og Mats Josefsson segir að hina endanlegu ábyrgð bera bankastjórarnir og bankaráðin .
Þeirra ákvarðanir leiddu til hrunsins .
40 upphæðin , sem bresk stjórnvöld hafa lagt fram til að bjarga breskum bönkum í milljörðum punda .
600 upphæðin , sem bandarísk stjórnvöld voru að fá samþykkt að dælt yrði í bandarískt efnahgslíf , í milljörðum dollara .
2222 Skuldastaða ríkissjóðs Íslands í milljörðum króna .
