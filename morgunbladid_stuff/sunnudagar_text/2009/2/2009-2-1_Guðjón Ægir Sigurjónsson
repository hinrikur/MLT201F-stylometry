Guðjón Ægir Sigurjónsson fæddist á Selfossi 4. janúar 1971 .
Hann lést í umferðarslysi 5. janúar síðastliðinn og fór útför hans fram frá Selfosskirkju 16. janúar .
Traustur og góður félagi sem stóð í blóma lífsins er fallinn frá .
Minningarnar streyma fram í hugann og orð verða skyndilega lítils megnug .
Guðjón Ægir lét sig miklu varða samfélagið sem hann bjó í og tók virkan þátt í félags- og stjórnmálastarfi í Árborg .
Hann starfaði með Árborgarlistanum á árunum 1998-2002 , m.a. sem varabæjarfulltrúi .
Samfylkingin í Árborg hefur frá upphafi verið þeirrar gæfu aðnjótandi að hafa Guðjón Ægi sem félaga .
Hann var varabæjarfulltrúi kjörtímabilið 2002-2006 , formaður félagsmálanefndar á sama tímabili auk þess sem hann gegndi um lengri og skemmri tíma ýmsum öðrum trúnaðarstörfum .
Fyrir sveitarstjórnarkosningar 2002 og 2006 var hann í uppstillingarnefnd fyrir lista Samfylkingarinnar og kom þá vel í ljós hversu góða yfirsýn Guðjón hafði yfir aðstæður , menn og málefni í hinu ört vaxandi sveitarfélagi .
Guðjón studdi vel við bakið á sínu fólki , jafnt hópnum sem einstaklingum og þekkir undirrituð það vel af eigin raun bæði úr prófkjörs- og kosningabaráttu og af daglegum vettvangi sveitarstjórnarmála .
Alltaf var Guðjón tilbúinn til skrafs og ráðagerða um viðfangsefni stjórnmálanna og hafði yfirgripsmikla þekkingu á hinum ýmsu samfélagsmálum .
Hann var víðsýnn og úrræðagóður , sannur jafnaðarmaður með sterka réttlætiskennd , enda kallaður til í öllum stærri málum sem leysa þurfti .
Í þeim sviptingum sem oft ganga yfir á hinum pólitíska vettvangi reynir á hæfileika fólks og viðhorf .
Guðjón hafði gott lag á að sjá tækifærin og nálgast viðfangsefnið á jákvæðan og uppbyggilegan hátt og bjó yfir einstakri geðprýði .
Í minningunni lifir mynd af góðum félaga , með bjartan svip og glaðlegt yfirbragð .
Við erum þakklát fyrir að hafa um tíma fengið að ganga samferða Guðjóni Ægi .
Hans er sárt saknað .
Samfélagið okkar hefur misst mikið en mestur er missir ástvina Guðjóns Ægis .
Samfylkingarfélagar í Árborg senda Þórdísi , Hirti Leó , Hörpu Hlíf og öðrum ástvinum innilegar samúðarkveðjur .
Megi góðar minningar styrkja ykkur á erfiðum stundum .
Fyrir hönd Samfylkingarfélaga í Árborg , Ragnheiður Hergeirsdóttir .
Hann Gaui var ekki aðeins pabbi besta vinar míns , heldur góður vinur minn .
Allt frá því að við mamma fluttum í kjallarann í Hrísholtinu reyndist Gaui mér einstaklega vel og hugsaði alltaf um mig eins og ég væri hans eigin sonur .
Hann hafði áhuga á öllu sem ég tók mér fyrir hendur og hvatti mig alltaf áfram með hrósi og jákvæðni .
Þannig var Gaui .
Það var ósjaldan sem hann hringdi og bauð mér að vera með þeim feðgum í hinum ýmsu tómstundum .
Við fórum í torfærur á gamla Land Rovernum , í veiðiferðir , á fjórhjól , í keppnisferðir , á landsleiki og lengi mætti telja .
Það er gott að minnast hans í þessu bralli okkar , hann var skemmtilegur og góður – sá besti .
Takk Gaui , fyrir allt sem þú hefur kennt mér og gert fyrir mig .
Janus Daði .
Okkur langar til að minnast Guðjóns Ægis , elskulegs vinar okkar sem hrifinn var í burtu frá okkur á eini svipstundu langt um aldur fram .
Gaui var frábærlega skemmtilegur og gefandi maður , hann hafði húmor fyrir sjálfum sér og öðrum og var hrókur alls fagnaðar hvar sem hann kom .
Hann smitaði okkur með glaðværð og hlátri sem mun hljóma áfram í hugum okkar um ókomna tíð .
Gaui var traustur og sannur vinur og eftir situr stórt skarð í vinahópnum sem verður aldrei fyllt .
Hann var einstakur faðir og eiginmaður og gleðin og jákvæðnin frá honum endurspeglaðist í allri fjölskyldunni .
Samband hans og Þórdísar var einstakt , hún var svo sannarlega draumadísin hans og hann hugsaði svo vel um hana , hrósaði henni og hældi við hvert tækifæri .
Ég kynntist Gauja fyrir rúmum 20 árum , fljótlega eftir að hann og Þórdís byrjuðu saman og við vinkonurnar stofnuðum saumaklúbbinn Kappmellur og strákarnir í hópnum stofnuðu veiðiklúbbinn Göndla í kjölfarið .
Þær eru óteljandi minningarnar um Gauja úr ferðum og samveru þessa hóps sem gott er að hugsa til núna .
Við Hlynur kynntumst líka annarri hlið á Gauja og fjölskyldu þegar við fórum í sumarfrí til Portúgals með þeim og einnig þegar þau dvöldu í sumarhúsi í Danmörku og við eyddum viku saman á Jótlandi .
Strákarnir okkar hændust að Gauja og skriðu upp í til hans eldsnemma á morgnana Gauja til mikillar gleði því hann var auðvitað löngu vaknaður og var að bíða eftir því að hinir vöknuðu svo hann gæti farið að steikja beikon og finna til morgunmat .
Í þessari ferð kenndi hann Björgvin Franz sem var þá tveggja ára að gera " thumbs up " en það finnst okkur lýsa Gauja og hans jákvæða viðhorfi vel .
Allir sem þekkja Gauja vita að hann var mikill matmaður , elskaði að borða góðan mat og helst mikið af honum .
Hann var ekkert að fela það , bætti vel í og spurði yfirleitt hvar næsti pylsuvagn væri fimm mínútum eftir að veislumáltíðum lauk .
Ég útbjó því sérstaklega gott nesti fyrir okkur í einni ferðinni sem við fórum í hér í Danmörkinni og við vorum með risakælibox á hjólum með okkur .
Þetta kunni Gaui vel að meta og fékk sér bita á korters fresti og ljómaði af ánægju .
Einnig eru minnisstæðar " english breakfast " -ferðirnar hans og Hlyns í Portúgal , sem tóku yfirleitt hálfan daginn og þeir gátu ekki hætt að dásama .
Gaui og Þórdís voru dugleg að láta drauma sína rætast , ferðast og stunda áhugamál sín saman .
Þar skipuðu hlaupin stóran sess síðustu árin og við fylgdumst með af aðdáun þegar þau hlupu New York- og London-maraþonið og Laugaveginn á Íslandi .
Gaui sagði líka alltaf þegar hópurinn var að velta fyrir sér að gera eitthvað : " Auðvitað gerum við það , það er bara ein umferð og það er eins gott að nýta hana vel .
" Það er óendanlega sárt að hans umferð sé lokið .
Elsku Þórdís , Hjörtur Leó , Harpa Hlíf , foreldrar , fjölskylda og vinir ; við vottum ykkur dýpstu samúð og biðjum Guð að styrkja ykkur á þessum erfiðu tímum , missir ykkar er óendanlega mikill .
Guð veri með þér Guðjón Ægir , minningin um þig mun lifa .
Lísa og Hlynur .
Fallinn er frá góður drengur , eiginkonan og fjölskyldan hefur misst mikið , samfélagið er fátækara en eftir lifir björt minning um úrvalsdreng .
Mín kynni að fornu og nýju við Guðjón liggja í gegnum þræði knattspyrnunnar á Selfossi , hann var af hinum fjölmenna knattspyrnuárgangi 1971 hér á Selfossi og var þetta ávallt samheldinn og glæsilegur hópur – einnig var Gaui af mikilli knattspyrnuætt .
Lengi var útlitið þannig að hugsanlega í framtíðinni gætum við þarna eignast úrvalsdeildarlið með hryggjarstykki úr þessum fjölmenna árgangi .
Þeir náðu frábærum árangri í yngri flokkunum og fylgdi ég þeim bæði í 4. og 3. flokki af kappi og ekki spillti að föðurbróðir minn , Gylfi Þór Gíslason þjálfaði þá lengstum sem jók áhuga minn á velgengni þeirra .
Guðjón Ægir átti síðar eftir að verða einn af burðarásum í starfi knattspyrnudeildarinnar á ýmsum sviðum og kannski einna helst í mörgum erfiðari þáttum í starfi deildarinnar , samningagerð o.fl. enda ljúfmennið samningamaður og vildi síður fara hávaðaleiðina .
Ég kynntist svo Guðjóni betur þegar hans frábæra eiginkona Þórdís kom til okkar í Miðgarð með sinn rekstur og sá ég þá eftir 10 ára samstarf á ganginum hversu vel Þórdís var gift .
Við í Miðgarði á Selfossi viljum senda fjölskyldunni djúpar samúðarkveðjur .
Einnig ber ég hér vinar- og saknaðarkveðjur frá Gylfa frænda mínum sem þekkti og starfaði með Guðjóni öll árin sem kennari , þjálfari og ekki síst vinur .
Gylfi hefur fundið í sínum veikindum fyrir mikilli vináttu í sinn garð frá þeim félögum í ' 71-árganginum og þar fór Gaui framarlega í flokki .
Þórdís Erla , Hjörtur Leó , Harpa Hlíf og stórfjölskyldan öll , vinir og samstarfsfólk , innilegar samúðarkveðjur .
Kjartan Björnsson , Selfossi .
Þegar áföll dynja yfir erum við minnt á það hversu hverfult lífið getur verið .
Í upphafi árs hefur verið hrifinn í burtu einn af máttarstólpum okkar samfélags með sviplegum hætti .
Napurleg byrjun á ári .
Maður finnur svo sannarlega vanmátt sinn og smæð þegar atburður sem þessi á sér stað , svo fyrirvaralaust , svo óviðunandi , svo óbærilega ósanngjarnt .
Guðjón Ægir var drifkraftur .
Hann var uppfullur af lífsgleði og jákvæðni og það er nánast óhugsandi að hugsa til þess að hann sé ekki lengur á meðal vor .
Hann hafði að geyma mannkosti sem við öll vildum hafa .
Guðjón lifði lífinu lifandi og sá ávallt spaugilegar hliðar á lífinu .
Hans leiðarljós var jákvæðni og það var aldrei neitt vandamál í hans huga .
Það er gott að hafa þekkt slíkan mann , upplifað með honum , hlegið með honum , borðað með honum , notið lífsins með honum , lifað með honum og verið vinur hans .
Guðjón Ægir var vinmargur og sérstaklega laginn við það að hafa samband við alla , hann vildi alltaf taka þátt í gleðistundum enda með eindæmum hláturmildur og hans bestu stundir , utan samverustunda með fjölskyldunni , voru þegar hann heyrði góðar gamansögur , þá hló hann sínum einlæga hlátri og oft og iðulega þurfti hann að þurrka tárin eftir hlátursköstin .
Guðjón leysti þrautir samferðamanna sinna , ekki bara í sinni atvinnu og félagsstörfum því einnig gátu vinir hans og kunningjar leitað í dýrmætan viskubrunn hans enda var Guðjón óvenju úrræðagóður og greiðvikinn .
Hann var sá sem var til staðar , hann var kletturinn sem öldurnar brotnuðu á , hann stóð upp úr , fremstur meðal jafningja án þess að vilja láta á því bera .
Hann var mannvinur , hann var Guðs barn .
Guðjón Ægir var mikill fjölskyldumaður .
Hann setti börnin og konuna ávallt í fyrsta sæti .
Samheldni Guðjóns og Þórdísar konu hans var aðdáunarverð , enda voru þau ekki bara hjón heldur líka bestu vinir .
Börn Guðjóns og Þórdísar áttu í honum góðan föður , leiðbeinanda og vin , hann tók þátt af mikilli einlægni í leik þeirra , áhugamálum og námi .
Guðjón Ægir hefur nú verið kallaður til annarra verka , hans drífanda og athafnakrafts hefur verið óskað annars staðar en eftirsjá , sorg og vanmáttur umlykur okkur sem eftir sitjum .
Fráfall Guðjóns Ægis er okkur öllum sem þekktum hann mikill harmur en mest hefur hans góða fjölskylda misst en Guðjón átti stóra , samheldna og góða fjölskyldu .
Það er fjölskyldunni mikill áfall að missa ekki bara eiginmann , föður , son , bróður , tengdason og mág , margt þessa fólks missti líka sinn besta vin .
Þannig var Guðjón , hann var vinur í raun , með fallegt hjartalag , heill og vandaður , þannig mann er gott að eiga fyrir vin .
Það er sárara en orð fá lýst að kveðja þennan góða dreng , minningin mun lifa og eru þær minningar sjóður sem aldrei rýrnar heldur vex og dafnar í hjörtum þeirra sem eiga þær .
Megi góður Guð styrkja Þórdísi , Hjört Leó og Hörpu Hlíf , stórfjölskyldu Guðjóns og alla þá sem eiga um sárt að binda .
Sigurður Fannar Guðmundsson og Þórunn Elva Bjarkadóttir .
" Njótið nýja ársins frá fyrstu mínútu " .
Þannig hljómaði textaskeyti Gauja til okkar um áramótin .
Ekki hvarflaði að okkur að lengd þessa nýja árs yrði raunverulega talin í mínútum hjá vini okkar .
Innihald þessa skeytis lýsir Gauja okkar í hnotskurn , að hvetja til þess að gera sem mest úr tíma okkar og verja honum vel .
Það voru mikil forréttindi að kynnast Gauja og smitast eins og allir aðrir kringum hann af þeirri gríðarlega miklu og jákvæðu orku sem einkenndi hann .
Í minningunni sjáum við hann alltaf fyrir okkur brosandi og heyrum hlátur hans sem var mjög smitandi .
Gaui kemur til með að lifa með okkur í huga og í verki .
Í huga okkar eru óteljandi skemmtilegar minningar tengdar samveru við hann og hans nánustu ; ferðalög , matarveislur , fótboltastúss eða bara skondin og hnitmiðuð textaskeyti í símann , sem voru jú reyndar ófá .
Í verki á lífsskoðun og viðmót hans eftir að endurspeglast í lífi okkar samferðamanna hans .
Svona sorglegur viðburður minnir okkur enn frekar á að hlúa að okkar nánustu og dvelja í núinu líkt og Gaui gerði .
" Notum þessa einu umferð sem við höfum í lífinu " ...
eru orð Gauja sem verða greypt í hugum okkar .
Síðastliðið ár vorum við það gæfusöm að kynnast Gauja og fjölskyldu enn frekar .
Samveran var meiri en áður .
Mikill vinskapur er milli barna okkar og vonandi á hann eftir að lifa og við eftir að kynnast Gauja enn frekar gegnum börnin hans .
Gaui var mikill Liverpool-aðdáandi .
Í ferð okkar á leik í Liverpool á síðasta ári vildi hann endilega fá mynd af sér við styttu Shankleys sem gerði Liverpool að því stórveldi og samfélagi sem það er .
Þegar rýnt er í þessa mynd má sjá áletrun á styttu Shankleys " He made the people happy " eða á íslensku " hann gladdi fólkið " , þetta eru eftirmæli sem sannarlega eiga við hann Gauja vin okkar líka .
Elsku Þórdís , Hjörtur Leó , Harpa Hlíf , foreldrar og aðrir aðstandendur .
Við vottum ykkur okkar dýpstu samúð á þessum erfiðu tímum .
Okkar hugur er stöðugt hjá ykkur .
Megið þið finna styrk til að ganga í gegnum þessa erfiðu og ósanngjörnu lífsreynslu .
Trausti og Guðfinna .
Það eru forréttindi að vera hluti af góðum vinahópi .
Hópi sem stendur saman í blíðu og stríðu , styður hvert við annað og hjálpast að .
Þannig er klúbburinn okkar .
Alltaf tilbúinn að gera lífið skemmtilegra , njóta líðandi stundar og lifa eftir þeirri hugsjón Gauja að það sé aðeins ein umferð í þessu lífi og betra að nota hana vel .
Gaui var alltaf hrókur alls fagnaðar og tilbúinn í grín og glens , hreif alla með sér allsstaðar með lífsgleði sinni og hneggjandi hlátri .
Þannig minnumst við hans um ókomin ár .
Stórt skarð hefur nú verið höggvið í okkar hóp og það er með miklum trega og sorg í hjarta sem við kveðjum góðan vin .
Elsku Þórdís , Hjörtur Leó og Harpa Hlíf , missir ykkar er mikill og sorgin sár .
Guð gefi ykkur styrk til að takast á við þessa erfiðu tíma .
Fjölskyldunni allri og vinum vottum við dýpstu samúð , megi minningin um góðan dreng lifa .
Sveinn Ægir og Jóna , Sigurður Þórðar og Sólrún Hanna .
Þú ert sá vinur sem ég átti mest samskipti við á síðasta ári .
Það er hreint með ólíkindum hvernig þér tókst að vera fyrirmyndarpabbi sem allir litu upp til , ástkær eiginmaður sem kunni að rækta hjónabandið .
Frábær vinur , sem alltaf var hægt að leita til .
Stjórna fyrirtækjum og gegna veigamiklum störfum fyrir knattspyrnudeildina og Samfylkinguna .
Þá eru ótalin þau störf sem fólust í undirbúningi og skipulagningu allra þeirra hvunndags- og hátíðarviðburða í lífinu .
Þú áttir alltaf tíma .
Það lýsir þér vel þegar ég hringdi í þig núna á gamlársdagsmorgun og sagði að við Leó værum að setja purusteik inn í ofn og það væri mæting kl. 13 .
Það var ekki málið og þú varst mættur á réttum tíma .
Þar fórum við félagarnir yfir þjóðmálin og ákváðum að þetta yrði árlegt hjá okkur .
Búa til hefðir og hafa gaman af lífinu .
Þú varst svo meðvitaður um að það dýrmæta í lífinu er bundið í augnablikinu .
Það er ekki endilega markið , heldur leiðin þangað .
Þegar strákarnir í meistaraflokki í fótbolta voru settir á vigtina fyrir jól skoraði Gaui á mig og Ómar í keppni um hver myndi ná að léttast yfir jólin .
Það var mikið hlegið þegar Gaui steig á vigtina og þriggja stafa tala kom upp en ég áttaði mig á alvöru málsins þegar ég steig á vigtina og þögn varð í búningsklefanum .
Þetta var örugglega þín leið til að segja mér að fara að hreyfa mig .
En það að vera í mínum þyngdarflokki , geta hlaupið maraþon og upp og niður hálendi Íslands er eitthvað sem ég ekki skil .
Ferð okkar í Neskaupstað síðasta sumar er ógleymanleg .
Eftir erfiðan fótboltaleik vissir þú að aðeins var ein leið til að vinna sig út úr leiknum , góður matur og sögustund á heimleiðinni .
Það var jafn gaman að skiptast á sögum við þig , eins og að elda fyrir þig .
Þú naust þess að borða góðan mat og sú máltíð sem stóð yfir hverju sinni var alltaf " sennilega sú besta sem þú hafðir smakkað " og þú hafðir jafnan á orði að nú þyrfti ég að fara að halda kokkanámskeið fyrir félagana .
Við áttum okkur einn sameiginlegan draum , hann var sá að Selfoss myndi spila í efstu deild í fótbolta .
Við ætluðum ekki að fara fram á meira en það að fá að leika við bestu liðin um hverja helgi .
Þú varst alltaf svo einbeittur þegar við töluðum um þetta að maður hreifst með .
Þú varst þeim eiginleikum gæddur að ná alltaf að sætta menn og allar deilur leystir þú á uppbyggilegan hátt .
Ég held að kúnstin hafi verið hversu auðvelt þú áttir með að setja þig í spor annarra .
Enda óvenjuskarpskyggn og réttvís maður .
Ég man eftir einu atviki þar sem við skiptumst á skoðunum og náðum svo ekki að enda sammála .
Þá vorum við 14 ára og ágreiningsefnið var hvor væri betri söngvari George Michael eða Bono .
Nokkrum árum seinna komumst við að niðurstöðu , sennilega væru þeir báðir mjög góðir og við miklir tónlistarsérfræðingar .
Þeir vandalausu syrgja , en elsku Þórdís , Hjörtur Leó , Harpa Hlíf og fjölskyldur ykkar , megi guð sefa sorg ykkar eins og hægt er .
Tómas Þóroddsson .
