Valgerður Árný Einarsdóttir fæddist í Reykjavík 14. júní 1973 .
Hún andaðist á líknardeild Landspítalans í Kópavogi 21. janúar síðastliðinn og fór útför hennar fram frá Grensáskirkju 30. janúar .
Elsku Vallý mín .
Það eru ótalmargar minningar sem streyma nú í huga minn um allar frábæru stundirnar sem við áttum saman .
Við kynntumst við vinnu í Kaupþingi banka og var það heldur betur byrjun á einum skemmtilegasta kafla lífs míns .
Það leið ekki á löngu þar til ég fann að við yrðum mjög svo góðar vinkonur .
Þegar á vinskapinn leið , var alveg sama hvar við vorum eða hvað við gerðum , hlátrasköll og brandarar voru þar ávallt í fyrirrúmi .
Hlátur þinn , bros þitt og persónuleiki var svo smitandi að það var ekki hægt annað en skemmta sér konunglega við hið venjulegasta tilefni .
Ég gleymi því aldrei hvað við gátum dansað og fíflast eins og krakkar og hlegið svo endalaust að því og mörgu öðru .
Þennan tíma varðveiti ég um alla ævi .
Þú varst og verður alltaf forkunnarfögur , frábær vinnufélagi , yndisleg vinkona í súru og sætu og síðast en ekki síst dásamleg móðir .
Með söknuði kveð ég þig og bið góðan Guð að geyma þig þar til við sjáumst næst .
Minning þín lifir sterkt í hjörtum okkar allra .
Elsku Aníta , Sylvía , foreldrar og fjölskyldan öll , Guð blessi ykkur og styrki í sorginni .
Þín vinkona , Harpa Rós .
Elsku vinkona .
Ég kveð þig alltof fljótt .
30 ára vináttu okkar er nú lokið .
Leið okkar í gegnum lífið hefur legið nær óslitin .
Þar sem við höfum verið bestu vinkonur í gegnum alla mína skólagöngu .
Öll mín unglingsár á ég í minningunni með þér .
Í gegnum súrt og sætt höfum við treyst hvor annarri .
Í Hvassó vorum við bestu vinkonur og þegar við urðum 16 og við vinkonuhópurinn reyndum að taka ákvörðun í hvaða menntaskóla við ætluðum þá fórum við , ég og þú , í Versló .
Við einfaldlega nenntum ekki að labba lengra .
Þetta var ekki erfiðari ákvörðun en það .
Þar lentum við saman í bekk og sátum þar saman fyrstu 2 árin .
Mín fyrsta minning um þig er þegar ég var nýbyrjuð í 6 ára bekk og það var fallegur , sólríkur haustdagur .
Ég labbaði lengri leiðina heim og sá þig þá fyrir framan fallega hvíta húsið þitt í Viðjugerðinu .
Þú varst örugglega nýkomin heim frá Ítalíu , þangað sem þú fórst svo oft með fjölskyldunni þinni .
Þú varst í bleikum galla og að mig minnir á bleikum hjólaskautum .
Þú varst eins og engill , með ljósa hárið þitt og baðaðir þig í sólskininu .
Ég stoppaði og horfði á þig , þú varst guðdómleg .
Það var ekki af öfund heldur af aðdáun sem ég stóð og virti þig fyrir mér .
En svo gafstu þig á tal við mig og ég komst að því að þarna hafði ég eignast góða vinkonu .
Við áttum svo marga góða tíma saman .
Í unglingavinnunni , í útilegunum , í skátunum , í Þórsmörk , og þegar við vinkonuhópurinn fórum í heimsókn til Gerðar og Brynju til Danmerkur , þá 18 ára .
Þetta voru æðislegir tímar og gaman að vera til .
Árið sem við urðum þrítugar fórum við í langþráða ferð til Köben , saumaklúbburinn .
Við fórum í Tivolí og sáum Stuðmenn og meira að segja þó við værum orðnar mæður allar , þá var eins og að vera með ungling með þér þegar þú komst í rússíbana .
Alltaf sama fjörið .
Það hafa verið forréttindi að fá að kynnast þér , Vallý .
Þú varst alltaf þessi skemmtilega og fyndna í vinkonuhópnum og svo gaman að hafa þig nálægt .
Þessi hlekkur sem hélt öllu saman .
Þú einhvern veginn hafðir þessi áhrif að nærvera þín var alltaf svo þægileg og það var svo auðvelt að nálgast þig og ræða við þig .
Við áttum stað hjá hvor annarri .
Það mun reynast mér erfitt í náinni framtíð að sætta mig við það að hafa þig ekki til taks .
Hlátur þinn og æðruleysi og sú góða lund sem hafa einkennt þig alla tíð hefur snert marga .
Í gegnum veikindi þín þá náðir þú alltaf að slá á létta strengi og gantast .
Þú vildir síst af öllu láta vorkenna þér .
Þú varst ekki að væla eða hafa óþarfa áhyggjur .
Þú varst hamingjusöm ung kona , með tvær yndislegar dætur þér við hlið .
Ekki grunaði okkur að veikindi þín tækju svo skjótan endi .
Elsku Aníta og Sylvía , Róbert og Margrét , Ingunn og Steini , Gitta og Gummi , Róbert og Anný .
Megi guð og góðar vættir vaka yfir ykkur og styrkja .
Ykkur votta ég innilega samúð mína .
Þið eruð svo rík að hafa átt hana , þó tíminn hafi verið alltof stuttur .
En minningin um þig , Vallý mín , mun lifa áfram .
Unnur .
Elsku vinkona mín , hún Vallý , er fallin frá , langt fyrir aldur fram .
Þegar ég kvaddi þig á líknardeildinni var mikil ró og fegurð yfir þér , þú kvaldist ekki lengur .
Þegar ég horfi á eftir þér hellist fullt af minningum yfir mig , ótrúlegt hvað við brösuðum mikið saman á þessum einungis 8 árum sem við þekktumst .
Við kynntumst árið 2001 þegar þú hófst störf hjá Kaupþingi banka og höfum við ætíð verið góðar vinkonur síðan , farið í ferðalög , sumarbústaðaferðir og skemmt okkur mikið saman .
Ánægjulegast var sumarið 2007 þegar við fórum á pæjumótið á Sigló með stelpurnar okkar , fiskidaginn mikla á Dalvík og svo skelltum við okkur í viku til Portúgals , yndisleg ferð .
Það var alltaf mikið fjör og gleði í kringum þig .
Aðeins viku áður en þú kvaddir fór ég í heimsókn til þín .
Þér leið þokkalega þá stundina og gerðir að gamni þínu , dansaðir með hendurnar upp í rúminu og sagðir að þótt þú gætir ekki dansað standandi gætirðu dansað með höndunum liggjandi svona eins og gamla fólkið í Simpson þáttunum og við hlógum saman í síðasta sinn .
Þú varst alltaf svo falleg og hrókur alls fagnaðar .
Allar stundir ævi minnar ertu nálæg , hjartans lilja .
Þó er næst um næðisstundu návist þín og angurblíða , ástarljós og endurminning .
Allar stundir ævi minnar , yndistíð og harmadaga , unaðssumur , sorgarvetur , - sakna ég og minnist þín .
( Úr Sorg eftir Huldu .
) Elsku Vallý , hönd þín snerti sálu okkar , fótspor þín liggja um líf okkar allt .
Það er komið að kveðjustund .
Ég óska þér alls hins besta í hinum nýja heimi og þakka þér innilega fyrir allar okkar góðu stundir sem við áttum saman .
Megi Guð veita Anítu og Sylvíu , foreldrum og fjölskyldu þinni styrk á þessum erfiðu tímum .
Hvíldu í friði .
Þín vinkona , Henný .
Það er undarleg stund að setjast niður og skrifa minningarorð um vinkonu sem farin er frá okkur alltof , alltof fljótt .
Þrátt fyrir sorgina í hjarta mínu er ég svo innilega þakklát fyrir að hafa kynnst Vallý .
Við kynntumst þegar við byrjuðum í sama bekk á þriðja ári í Versló en þá myndaðist vinskapur milli okkar Vallýjar og Dísu .
Mér hefur oft fundist ég svo heppin að hafa kynnst Vallý , að hafa átt hana að á þessum árum og hafa haldið vinskap okkar löngu eftir að skólanum lauk .
Eins og við töluðum stundum um vorum við kannski ekki alveg á sama stað í lífi okkar og margir bekkjarfélagar okkar voru á þessum árum og því dýrmætt að eiga vinkonu eins og Vallý .
Það sem ég minnist helst frá þessum árum er hlátur , hlátur og aftur hlátur .
Við gerðum svo margt skemmtilegt saman , hvort sem það var að hittast í bílskúrnum í Viðjugerðinu og horfa á sjónvarp og laga á okkur neglurnar með Anítu að skottast í kringum okkur eða heima hjá mér að sauma á okkur föt eða að læra saman .
Það er dýmætur vinskapur þar sem langur tími getur liðið milli samverustunda en þegar saman er komið er eins og hist hafi í gær , þannig var vinátta okkar og ég mun sakna þess mikið að sjá ekki brosið hennar Vallýjar framar .
Hún var svo glaðlynd og brosmild enda húmorinn eitt af hennar helstu aðalsmerkjum .
Vallý var dætrum sínum svo góð móðir og samband þeirra náið .
Gaman var að heyra hana tala um dætur sínar þegar hún var að segja mér af þeim eftir að hún veiktist .
Það leikur enginn vafi á því hversu stolt hún var af stelpunum sínum og hversu mikið hún elskaði þær .
Enginn getur ímyndað sér þá stöðu móður að þurfa skilja eftir börnin sín og veit ég að það var Vallý mikill styrkur að vita að fjölskylda hennar myndi vera þeim öruggur faðmur um alla framtíð .
Ég kveð með miklum söknuðu fallegu vinkonu mína sem mun lifa í minningu minni um alla tíð .
Elsku Aníta og Sylvía , ég votta ykkur mína dýpstu samúð , eins votta ég foreldrum hennar Margréti og Róberti , systkinum , Ingunni , Gittu og Róberti , og öllum öðrum ástvinum innilega samúð .
Ég þakka þau ár sem ég átti þá auðnu að hafa þig hér .
Og það er svo margs að minnast , svo margt sem um hug minn fer .
Þó þú sért horfinn úr heimi , ég hitti þig ekki um hríð .
Þín minning er ljós sem lifir og lýsir um ókomna tíð .
( Þórunn Sigurðardóttir .
) Lovísa Jónsdóttir .
Nærvera Vallýjar var bæði ljúf og notaleg og þess urðum við aðnjótandi nær daglega við vinnu okkar í markaðsdeild Kaupþings um árabil .
Vallý var ávallt umhugað um samferðafólk sitt og fylgdist vel með því sem gerðist í kringum hana , hún lét sig margt varða .
Ekki fór það framhjá neinum hversu stolt Vallý var af dætrum sínum sem voru hennar djásn og fengum við oft fréttir af hæfni þeirra og ævintýrum .
Henni var mikið í mun að þær hefðu svigrúm til afhafna og nytu sín .
Við minnumst Vallýjar okkar allra helst af brosinu , hlátrinum og prakkaraskapnum .
Það var alltaf stutt í húmorinn , hún var ávallt tilbúin að taka þátt , gera grín og skemmta sér .
Hún setti sinn brag á deildina og eigum við margar kostulegar minningar um þá fjölmörgu grikki og grín sem hún stóð fyrir .
Við kveðjum kæran samstarfsfélaga og sendum um leið okkar innilegustu samúðarkveðjur til dætra hennar Anítu Rutar og Sylvíu Margrétar , þeirra missir er mikill .
Eins sendum við fjölskyldu hennar og þeim sem eiga um sárt að binda okkar innilegustu samúðarkveðjur .
Deyr fé , deyja frændur , deyr sjálfur ið sama ; en orðstír deyr aldregi , hveim er sér góðan getur .
( Úr Hávamálum .
) Hildur Hörn , Birna Rún , Guðrún Ólöf , Selma og Þóra Björg .
Elsku Vallý mín , ég trúi ekki að þú sért farin frá okkur , mér finnst lífið vera svo ósanngjarnt , þú áttir allt lífið framundan með yndislegu stelpunum þinum Anítu og Sylvíu .
Ég kynntist þér fyrir sjö árum þegar ég fór að vera með Robba , og ég man einu sinni þegar þú sagðir við mig að Robbi hefði hringt í þig sama kvöld og við byrjuðu saman og sagt þér að hann væri búinn að finna konuna sem að hann ætlaði að giftast og hún væri alveg eins og þú .
Mér fannst það nú ekki leiðum að líkjast að vera líkt við þig af því að þú varst svo yndisleg , skemmtileg og góð manneskja .
Það hefði verið óskandi að fá miklu fleiri stundir með þér en því miður varð svo ekki .
Þú varst búin að standa þig eins og hetja í þessum erfiðu veikindum og varst alltaf jafn falleg .
Ég vil biðja góðan guð og hans fallegu engla að taka vel á móti þér og ég veit að þú ert komin á betri stað .
Elsku Aníta , Sylvía , Magga , Bobbi , Ingunn , Gitta og Robbi , ég vil biðja góðan guð að styrkja ykkur á þessum erfiðu tímum .
Ég vil svo kveðja þig , elsku Vallý mín , með þessu fallega ljóði .
Kallið er komið , komin er nú stundin , vinaskilnaðar viðkvæm stund .
Vinirnir kveðja vininn sinn látna , er sefur hér hinn síðsta blund .
Margs er að minnast , margt er hér að þakka .
Guði sé lof fyrir liðna tíð .
Margs er að minnast , margs er að sakna .
Guð þerri tregatárin stríð .
( Valdimar Briem .
) Þín mágkona , Anný .
Það voru sorgarfréttir sem bárust okkur í síðustu viku að kær bekkjarsystir okkar Vallý væri fallin frá langt fyrir aldur fram .
Við sem eyddum síðustu tveimur árunum af framhaldsskólagöngu okkar saman í Verslunarskóla Íslands munum alltaf muna eftir fallegu ljóshærðu stelpunni sem með brosi sínu setti svip sinn á bekkinn okkar .
Vallý hafði sig kannski ekki mikið í frammi í bekknum en hún tók engu að síður þátt í öllu því sem um var að vera og ekki sjaldan sem hún skaut inn í samræður svo ótrúlega hnyttnum setningum að mikill hlátur fylgdi .
Kímnigáfa hennar var svo sannarlega einstök .
Falleg , brosandi , hlédræg stúlka með mikla kímnigáfu , þannig munum við alltaf minnast Vallýjar , sem svo sannarlega er órjúfanlegur hluti af minningum okkar bekkjarsystkina hennar úr 6-P .
Dætrum hennar , Anítu Rut og Sylvíu Margréti , foreldrum , systkinum og ástvinum öllum vottum við okkar innilegustu samúð .
Guð geymi minningu hennar .
Nú legg ég augun aftur , ó , Guð , þinn náðarkraftur mín veri vörn í nótt .
Æ , virst mig að þér taka , mér yfir láttu vaka þinn engil , svo ég sofi rótt .
( Sveinbjörn Egilsson .
) Fyrir hönd bekkjarsystkina í 6-P , Svava og Frosti .
