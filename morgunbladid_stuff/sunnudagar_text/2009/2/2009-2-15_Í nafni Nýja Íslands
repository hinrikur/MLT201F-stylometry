Við lifum á tímum þar sem talið er ámælisvert að halda ró sinni .
Það eru æsingamennirnir sem fá sínar fimmtán mínútur af frægð og njóta þeirra til fullnustu .
Við höfum flest alist upp við að það sé lítt geðslegt að missa stjórn á sér og afmyndast af bræði en síðustu vikur og mánuði hefur þótt verulega smart að froðufella af bræði og hafa hátt í nafni hins Nýja Íslands .
Og þeim sem þannig láta finnst ekkert verra að sjónvarpsstöðvarnar eru yfirleitt ekki langt undan og mynda samviskusamlega .
Það hefur verið svotil daglegur viðburður að tekin séu viðtöl við æsta einstaklinga í mótmælastellingum sem í tali sínu ösla í svívirðingum um aðra og láta um leið eins og þeir séu réttkjörnir fulltrúar þjóðarinnar og tali í hennar nafni .
Þeir tala bara alls ekki í nafni þjóðarinnar eins og öllum öðrum en þeim sjálfum er ljóst .
Og hverjum er svosem ekki sama þótt þessir menn hangi við Seðlabankann eða aðrar stofnanir dag eftir dag ? Það má deila um hvort það er skondið eða sorglegt að þeir sem tala um þörf á nýju og betra Íslandi skuli bera ákaflega litla virðingu fyrir einstaklingum .
Það er í alveg sérstöku uppáhaldi hjá ákveðnum hópi manna að svívirða Davíð Oddsson og tala um hann eins og hann hafi bæði horn og hala .
Viðbjóðurinn sem vellur upp úr ákveðnum hópi manna þegar Davíð á í hlut er þannig að siðuðu fólki hlýtur að ofbjóða .
Það er til nokkuð sem heitir almenn kurteisi og kurteisisvenjur en þessi hópur virðist ekki þekkja til þeirra .
Um leið og manni er það ljóst fer maður að efast stórlega um dómgreind hópsins .
Svo er fjöldi aukapersóna sem þessi fámenni hópur kann engin raunveruleg skil á en þykir afar þægilegt að kenna um hvernig fór fyrir þjóðinni .
Ingimundur Friðriksson og Eiríkur Guðnason vinna eða unnu með Davíð í Seðlabankanum og það nægir alveg til að hópurinn hrópi nafn þessara manna eins og þeir hafi verið í eintómu sukki og svínaríi og í landráðaham þegar þeir voru eingöngu að vinna vinnu sína .
Mótmælastaðan við Seðlabankann síðustu daga var engum sem í henni tók þátt til sóma .
Enda runnu mótmælin út í sandinn því enginn nennti að mæta á þessa einkaskemmtun nokkurra hávaðamanna sem vilja fyrir allan mun koma sjálfum sér að í fjölmiðlum .
Það er komið nóg af öskrum og ópum .
Fámennur hópur hefur staðið fyrir ólátum og virðist líta á sig sem samansafn af þjóðhetjum en þjóðin er að missa áhugann .
Nú er kominn tími til að setja skynsemi og yfirvegun í forgrunn .
Hatur fer engum manni vel og það er engin ástæða til að bera virðingu fyrir þeim sem vilja slá sér upp á heiftinni sem þeir telja sig hafa allan rétt á að bera á torg .
Skynsamar manneskjur hegða sér eins og siðað fólk .
kolbrun@mbl.is Kolbrún Bergþórsdóttir 