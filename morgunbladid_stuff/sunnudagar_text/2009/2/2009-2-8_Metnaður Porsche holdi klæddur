Eftir Ingvar Örn Ingvarsson Það er kalt í veðri í Stuttgart og nýstárleg safnbygging Porsche-safnsins lítur út eins og risastórt geimskip sem hefur lent á miðju Porsche-torginu beint fyrir utan höfuðstöðvar Porsche .
Frostið og rakinn í loftinu skapa afar viðeigandi umhverfi fyrir þessa svölu byggingu sem blaðamaður Morgunblaðsins var svo heppinn að geta skoðað í vikunni sem leið .
Safnið er nefnilega ekki bara forvitnilegt frá sjónarhóli bílaáhugamannsins því byggingin sjálf er ekkert annað en verkfræðilegt og hönnunarlegt afrek sem mun fljótt verða eitt af helstu kennileitum Stuttgart .
Porsche opnaði semsagt dyr sínar í nýju safni um síðustu helgi og er þar með langþráðum áfanga náð þar sem Porsche er orðið stórfyrirtæki sem skipar nú sinn sess í bílasögunni á svipaðan hátt og aðrir bílaframleiðendur hafa gert á undan þeim – með opnun safns sem sýnir heiminum öllum hvers Porsche er megnugt .
Engin meðalmennska – engar málamiðlanir Porsche-nafnið hefur verið tengt bílahönnun í meira en 100 ár , allt frá því að Ferdinand Porsche hannaði rafmótorinn í Lohner Porsche-bílinn árið 1899 , sem margir vilja meina að sé fyrsti tvinnbíllinn .
Bílaframleiðslan hófst af alvöru árið 1948 og allar götur síðan hefur verið lítið um málamiðlanir og hefur fyrirtækið haft á sér orð fyrir vel þróaðar lausnir sem standast tímans tönn .
Sömu kröfur eru að sjálfsögðu gerðar til safnsins og af þeim sökum efndi Porsche til samkeppni um bestu hönnunina árið 2004 og sendu meira en 170 frægustu arkitektastofur heims inn sínar tillögur .
Tillagan sem bar sigur úr býtum er frá Delugan Meissl í Vín þar sem sú tillaga þótti afar krefjandi og því í takt við arfleifð Porsche – laus við meðalmennsku og málamiðlanir .
Hafist var handa við bygginguna árið 2007 og er niðurstaðan sérstaklega frumleg bygging sem með sínum 5.600 fermetrum hvílir á einungis þremur meginstólpum .
Tæknilega var verkið mjög flókið þar sem það er allt að 60 metra bil á milli stólpanna þriggja og skagar meginsýningarrýmið hvorki meira né minna en 45 metra framyfir anddyri byggingarinnar , án nokkurs stuðnings frá stólpum eða súlum .
Verkfræðingarnir sem komu að hönnuninni fullyrða að ómögulegt hefði verið að byggja safnið fyrir aðeins fáum árum því efnin , tæknin og þekkingin til að byggja það var einfaldlega ekki til .
Byggingin er klædd með hvítum álplötum áveðurs en undir safnbyggingunni , þ.e. yfir anddyri , er notast við fínpússað ryðfrítt stál sem virkar eins og risastór spegill .
Þannig virðist byggingin nánast fljóta í umhverfinu og er sjónarspilið enn stórfenglegra þegar samspil lita og birtu bætist inn í jöfnuna .
Þannig er húsið allt öðruvísi á að líta að kvöldi til þegar borgarljósin lýsa upp umhverfið en yfir daginn þegar dagsbirtan ræður ríkjum .
Táknræn fyrir nýtt tímabil Porsche Áður fyrr voru einungis 20 Porsche-bílar sýndir í senn í afar hógværri byggingu hjá Porsche í Stuttgart .
Þetta var þrátt fyrir að yfir 400 bílar , hver öðrum merkilegri , væru til í safni Porsche .
Porsche hefur hins vegar alltaf sniðið sér stakk eftir vexti og því var ekki talið nauðsynlegt að koma til móts við kröfur aðdáenda merkisins fyrr en nú þegar Porsche er á hraðleið með að verða einn áhrifamesti bílaframleiðandi Evrópu .
Porsche framleiðir í dag sexfalt fleiri bíla en fyrirtækið gerði fyrir aðeins 15 árum .
Porsche er einnig orðinn meirihlutaeigandi í VW-samsteypunni sem í raun þýðir yfirráð yfir frægum evrópskum vörumerkjum eins og VW , Audi , Skoda , Seat , Bentley , Lamborghini og Bugatti .
Það er því kannski til marks um breytta tíma og yfirburðastöðu Porsche í dag að ráðist var í þessa metnaðarfullu byggingu .
Ótroðnar slóðir Safnið kostaði um 100 milljónir evra í byggingu sem líklega er einhvers staðar í kringum 15-20 milljarða íslenskra króna , svipað og tónlistarhúsið við Austurbakka Reykjavíkurhafnar á að kosta fullbúið .
Porsche gerir ráð fyrir um 200 þúsund gestum fyrsta árið og er gert ráð fyrir góðum tekjum af húsinu í framtíðinni , þótt vissulega sé það ekki bara tekjulind , heldur fyrst og fremst yfirlýsing um stöðu Porsche í bílaheiminum í dag .
Safnið , og þá sérstaklega húsbyggingin sjálf , á að vera til marks um vilja Porsche til að skapa sér styrka stöðu með hjálp VW-merkisins í fyrsta flokks hönnun til framtíðar .
Byggingin er því afar nýstárleg og einstök en það má líka segja að sýningarstefna safnsins sé óvenjuleg .
Safngripirnir eru eins og áður segir rúmlega 400 talsins og eru þeir sýndir annars vegar í safninu sjálfu þar sem um 80 bílar eru til sýnis hverju sinni en einnig í verkefni því sem kallað er " safn á hjólum " en þar er um að ræða flakk sýningargripanna um allan heim þar sem þeim er ekið í kappakstri fyrir sígilda bíla .
Nánast hver einasti bíll safnsins er því gangfær og í reglulegri notkun og því næsta víst að bílarnir munu ekki rykfalla á göngum safnsins og er bílum skipt út reglulega eftir því sem þeir ferðast um heiminn .
Framsetning bílanna minnir meira á hvernig listmunum er stillt fram í nútímalistasöfnum en hvernig bílum er stillt fram á bílasöfnum .
Hver og einn bíll fær að njóta sín , stundum með svörtum bakgrunni en oftast frístandandi líkt og skúlptúr sem gestir safnsins geta skoðað í krók og kima .
Þar sem allir bílarnir eru í reglulegri notkun kippa safnverðir sér ekki upp við það þótt þeir séu skoðaðir í návígi og jafnvel snertir .
Ferðalagið um sjálft safnið er skipulagt í þaula .
Þannig hefst inngangan á sýningarsvæðið með stórum rúllustigum sem bera mann upp langa leið yfir á fyrstu hæð sýningarinnar .
Skyndilega opnast svæðið og öll dýrðin kemur í ljós .
Leiðsögnin um svæðið byggist á spíral sem leiðir gestinn um allt safnið í tímaröð frá 1900 til dagsins í dag .
Eftir því sem við á eru svæðin ýmist opin eða lokuð og hefur rýmistilfinningin áhrif á hvernig maður fer í gegnum svæðið .
Þannig eru mjóir gangar þar sem kappakstursbílarnir eru og þar skynjar maður betur hraðann , en þar sem nauðsynlegt er að doka við og lesa um sögu hvers bíls eru stór og breið svæði sem hvetja gestinn til að taka það rólega .
Allt til alls Sýningarrýmin bjóða einnig upp á mörg sjónarhorn .
Þannig er hægt að skoða einn og sama bílinn í návígi en svo gengur maður áfram um safnið og innan skamms sér maður bílinn aftur , ofan frá í þetta skiptið .
Svo er gengið enn lengra og þá sjást bílar í gegnum rifur á veggjunum .
Þannig er hver bíll eins og skúlptúr sem hægt er að sjá frá mörgum sjónarhornum sem almennt eru sjaldgæf .
Byggingin hýsir margs konar aðra starfsemi .
Á fyrstu hæð eru skyndibitastaður og ítalskur kaffistaður , verkstæði fyrir sígilda bíla og safngripi og auðvitað móttaka fyrir gesti og fleira því tengt .
Fyrir ofan verkstæðið er stórt bókasafn sem blaðamenn , rithöfundar og áhugafólk getur fengið aðgang að eftir samkomulagi .
Þar fyrir ofan koma svo safnhæðirnar og þar eru einnig ráðstefnusalir , fyrsta flokks veitingastaðurinn Christophorus sem heitir eftir samnefndu Porsche-tímariti , svo og ýmis opin rými sem nýta má fyrir hópa .
Það má reyndar geta þess að hin stóra gluggahlið hússins veitir gestum veitingastaðarins frábært útsýni yfir Stuttgart en einnig sést inn í safnið sjálft af veitingastaðnum .
Þar er hægt að panta borð þótt safnið sé lokað .
Á efstu hæðinni eru svo svalir sem hafa óskert útsýni yfir rúmlega hálfa borgina .
Mikil ásókn hefur verið í veitingastaðinn og ráðstefnuaðstöðuna og búið að bóka stóran hluta ársins nú þegar .
Safnið , sem situr sem ein heild á þremur styrkum undirstöðum , hefur heppnast sérstaklega vel og hefur arkitektunum tekist á einhvern undarlegan hátt að hanna bygginguna þannig að hún markast af hraða , líkt og Porsche-bílarnir sjálfir , og það bæði að innan og utan .
Inngangur safnsins hefur sérlega mikið aðdráttarafl og má telja víst að margir eigi eftir að laðast að safninu við það eitt að sjá bygginguna og hið stórkostlega anddyri sem er undir 45 metra hafi af hinu " fljótandi " sýningarrými fyrir ofan .
Þá á bara eftir að reiða af hendi átta evrur , en frítt er fyrir börn yngri en 14 ára í fylgd með fullorðnum .
