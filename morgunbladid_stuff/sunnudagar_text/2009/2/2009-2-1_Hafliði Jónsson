Hafliði Jónsson fæddist á Akureyri 19. mars 1950 .
Hann lést á Hjúkrunarheimilinu Hvammi á Húsavík að kvöldi sunnudagsins 18. janúar síðastliðins .
Foreldrar hans voru Jón Sigurðsson verkstjóri á Húsavík , f. 26. september 1923 og Emilía Þorsteinsdóttir ljósmóðir í Reykjavík , f. 2. febrúar 1926 .
Hafliði átti sex hálfsystkini .
Sammæðra , faðir Jafet Sigurðson f. 1. maí 1934 , d. 5. september 2002 , eru a ) Þorsteinn Sigurður , f. 31. júlí 1959 .
Hann á einn son .
b ) Ingibjörg , f. 3. júlí 1960 .
Hún á eina dóttur .
Ingibjörg er í sambúð með Tómasi Ingólfssyni .
c ) Indíana , f. 22. nóvember 1962 , d. 22. október 2001 .
Indíana var gift Guðjóni Ingólfssyni .
Hún átti 3 börn .
Systur Hafliða , samfeðra , móðir Gerður Kristjánsdóttir f. 25. apríl 1926 , eru a ) Helga , f. 18. ágúst 1957 , gift Arnóri Guðmundssyni , þau eiga tvo syni , b ) Sólveig , f. 1. apríl 1959 , gift Vésteini Vésteinssyni , þau eiga tvö börn og c ) Sigrún , f. 16. júlí 1961 .
Fyrstu tvö ár ævinnar bjó Hafliði með foreldrum sínum á Akureyri en fluttist þá föður sínum í Mývatnssveit og bjuggu þeir lengst af í Álftagerði hjá Freydísi Sigurðardóttur og Geir Kristjánssyni .
Hann lauk námi í Barnaskóla Skútustaðahrepps .
Framan af ævi vann Hafliði hjá Vegagerð ríkisins í Suður-Þingeyjarsýslu .
Seinna stundaði hann ýmsa verkamannavinnu á Húsavík þar sem hann bjó mestan hluta ævi sinnar .
Þegar heilsan fór að gefa sig eignaðist Hafliði heimili í sambýlinu í Sólbrekku 28 á Húsavík .
Þar bjó hann vel á annan áratug .
Í febrúar sl. fluttist hann á Dvalarheimilið Hvamm .
Þar hlaut hann einstaka umönnun til síðustu stundar .
Hafliði var jarðsunginn frá Húsavíkurkirkju 24. janúar .
" Ég var sem fjötrum færður fangelsi þungu í , " segir Hallgrímur í 23 .
Passíusálmi sínum .
Þessi orð koma mér í hug er ég minnist Hafliða frænda míns og fóstbróður .
Fjötrar Hafliða og Hallgríms voru þó af ólíkum toga spunnir , þar sem Hafliði átti sér enga frelsunarleið út úr sínu fangelsi , sem hann hafði verið hnepptur í þegar í frumbernsku .
Það fann hann vel og fyrir það leið hann meira en nokkurn gat grunað .
Lengst af gat hann þó skapað sér nokkurt rými innan þeirra fjötra sem andleg fötlun hans var honum – rými sem gerði honum lífið bærilegt á köflum .
Hafliða var gefið hreint hjarta í vöggugjöf og það hjartalag varðveitti hann til hinstu stundar .
Hann var hreinskiptinn og viðkvæmur í lund – þoldi ekki óréttvísi eða ódrengskap af neinu tagi .
Hann tók því nærri sér þegar honum fannst að sér vegið á einhvern hátt .
Við það mátti hann lengi búa , því alltaf eru þeir nógir sem finna hjá sér hvöt til þess að gera lítið úr þeim sem minna mega sín , svo undarlegt sem það þó er .
En þeim sem lögðu honum lið og vörðu hann fyrir ágangi ódrengja bast hann órjúfandi vináttuböndum .
Á yngri árum var Hafliði oftast glaður og gat leikið á als oddi .
Hann var spaugsamur og bjó sér til gælunöfn á þá sem hann umgekkst og þótti vænt um .
Hann hafði á hraðbergi skemmtileg tilsvör og hermdi á græskulausan hátt eftir ýmsum eftirminnilegum persónuleikum sem á vegi hans höfðu orðið .
Og ýmsar lystisemdir kunni hann að meta og naut í ríkum mæli .
Góðmeti hverskonar var honum kært og kunni hann sér lítið hóf í þeim efnum .
Sá það á og var hann alltaf mjög þungur .
Háði það honum við líkamlega vinnu einkum á seinni árum og því sóttist hann eftir vélavinnu þegar kostur var .
Var hann býsna liðtækur á því sviði .
Tóbaksmaður var hann mikill og áfengi hafði hann stundum um hönd .
Hjálpsemi var Hafliða í blóð borin .
Honum þótti gott að geta glatt vini sína , hvort heldur með því að færa þeim heim kartöflur sem hann fékk hjá vinum í Höfðahverfi eða skjóta þeim bæjarleið á bíl sínum .
Honum fannst gaman að keyra og stundum svo að mér er ekki grunlaust um að rekstur bílsins hafi oftar en ekki reynst honum ærið þungur .
" Hugur einn það veit , er býr hjarta nær , " segir í Hávamálum .
Hvað Hafliði hugsaði lá ekki alltaf í augum uppi .
Víst er þó að það var meira og merkilegra en almennt var álitið .
Þær hugsanir voru honum oft þungbærar og við þær átti hann að stríða mörg síðustu æviárin .
Af þeim sökum þurfti hann að nota geðlyf , sem gerðu hann sljóan og ólíkan sjálfum sér .
Þó var eins og bráði af honum síðasta kastið .
Mér fannst að í krabbameininu , sem leiddi hann til dauða , eygði hann leið út úr " fangelsinu þunga " .
Nú eru fjötrarnir af honum fallnir .
Ég bið Hafliða blessunar Guðs og þakka honum einstakt trygglyndi og vináttu við mig og okkur öll í Rangárfjölskyldunni .
" Sælir eru hjartahreinir því að þeir munu Guð sjá " ( Matt .
5.8 ) .
Jón Aðalsteinn Baldvinsson .
Góður vinur minn og leikfélagi úr æsku , Hafliði Jónsson , er látinn fyrir aldur fram en trúlega þreyttur eftir langa baráttu við illvíga sjúkdóma .
Faðir Hafliða , Jón Sigurðsson vegaverkstjóri frá Arnarvatni , vissi hvað drengnum var fyrir bestu í bernsku og átti Hafliði löngum athvarf í Álftagerði í Mývatnssveit hjá föðursystur sinni , Freydísi Sigurðardóttur og hennar góðu fjölskyldu .
Þar lágu leiðir okkar strákanna saman .
Í Álftagerði bjó líka vinur minn og jafnaldri , Ásbjörn Dagbjartsson , og urðum við þrír , Hafliði , Böddi og ég , nánir vinir og leikfélagar .
Hafliði gekk ekki heill til skógar , en við félagar hans tókum auðvitað ekkert eftir því sem börn , enda sjálfsagt allir skrýtnir , hver á sinn hátt .
Og við Böddi litum upp til Hafliða vegna þess að hann var nokkrum árum eldri en við , en hann átti líka flottara hjól en við , með ljósum og alls konar græjum að ekki sé minnst á trébílana , mekkanóið og annað dót .
Ég minnist þess hve okkur þótti gaman að koma ljósum á leikfangabílana og jafnvel frumstæðum drifbúnaði .
Hafliði átti oftast hugmyndirnar og tækjakostinn , Böddi var tækni- og framkvæmdamaðurinn , en ég naut svo afrakstursins með ótakmörkuðu leyfi Hafliða til þess að leika mér með þessi gull .
Og þótt Hafliði væri fjórum árum eldri okkur Bödda , var hann um tíma samferða okkur í barnaskóla .
Faðir minn , Þráinn Þórisson , var skólastjóri á Skútustöðum og aðalkennari okkar og urðu þeir Hafliði strax góðir vinir .
Hafliði var líka fljótur að læra að svara fyrir sig , hvort sem í hlut átti skólastjórinn eða aðrir .
Við þóttumst menn með mönnum þegar við vorum byrjaðir í skóla og bárum höfuð hátt .
Þá bar það til einhverju sinni að Hafliði brá sér í heimsókn til nágrannanna í næsta húsi í Álftagerði .
Hafliði var heimagangur þar og varð það á að heilsa ekki formlega í þetta skipti .
" Heilsar þú ekki , Hafliði minn ? " – spurði Jónas gamli .
" Ertu ekki kominn á skóla til að læra mannasiði ? " .
" Þeir eru nú ekki kenndir þar " – svaraði Hafliði ! Tilsvör Hafliða og athugasemdir voru alla tíð mestu gersemar .
Nú hafa þeir báðir kvatt þennan heim vinir mínir , Böddi og Hafliði og er sárt saknað .
En æskuminningarnar lifa og ylja því meir sem árin líða .
Far þú í friði , Hafliði minn og þakka þér fyrir vináttuna .
Þú verðu svo tilbúinn með gömlu bílana þegar ég kem .
Ég votta fjölskyldu Hafliða samúð mína .
Steinþór Þráinsson .
Meistarinn er floginn til feðranna .
Með Pontuna .
Og tekur hraustlegast í nefið .
Eins og hann gerði alltaf .
Eftir að hafa niðurlægt Krabbann hefur Mikilmennið kvatt .
" Kastaðu einhverju að mér og ég tek það í nefið með æðruleysinu " hefði getað staðið á bolnum hans eða innan á gleraugunum en hann hefði ekki tekið eftir því .
Eða í besta falli verið alveg sama .
Því það var honum eðlislægt .
Æðruleysið .
Eins og að taka í nefið .
Tímalaust .
Augnablikið .
Arfurinn .
Hafliði Jónsson og Pontan .
Svo kom ég með ryksuguna .
Allt hefur sinn tíma .
Stundum stendur hann í stað .
Stundum þýtur hann áfram .
Hafliði gat látið hann fara afturábak .
Eða á ská .
Með sínu rótgróna jafnaðargeði og stóísku ró .
Timinn var ekki til .
Allt var háð lögmálum .
Hans .
Hann afsannaði afstæðiskenningu Einsteins hvað sem það nú þýðir .
Þótti það ekkert merkilegt .
Hann vissi það ekki einu sinni .
Því við erum komnir til Spánar og dottnir í " bokkudrusluna " með 4 kg af neftóbaki og okkur er alveg sama .
Þegar við finnum þögnina fyrir aftan niðinn þá finnum við Hafliða Jónsson spyrjandi hvað hafi eiginlega tafið okkur .
Ég kveð þig Meistari og vinur .
Jón Indriðason .
Lokið hefur lífsgöngu sinni frændi minn og vinur Hafliði Jónsson .
Hafliði var um margt sérstakur maður og batt ekki alla bagga sína sömu hnútum og samferðamenn hans , en þá sem hann batt , batt hann af kostgæfni lengstum .
Það er í raun ekki langt síðan farið var að bjóða upp á þjónustu fyrir börn með þroskafrávik , eða voru á gráu svæði , enda var ekki um slíkt að ræða fyrir frænda þótt hann hafi átt góða að og fengið drjúga aðstoð og góða meðhöndlun í skóla .
Sú meðhöndlun kom ef til vill frekar til af virðingu fyrir lítilmagnanum en sérstakri kunnáttu .
Frá unga aldri eyddi Hafliði sumrum með vegavinnuflokki föður síns þar sem hann byrjaði síðan að vinna sem fullgildur verkamaður á unglingsárum .
Hann tók bílpróf og keypti sér " stokkinn " sem var Volkswagen-bjalla .
Hann hafði í nokkur ár verið upp á aðra kominn með ferðir til og frá vinnu um helgar en nú varð breyting á , frelsið jókst og stokknum ekið út um allar koppagrundir , fullum af fólki á böll og samkomur og í raun hvert sem fara gerði og öllum farþegum skilað heilum heim .
Hafliði varð með tíð og tíma ágætur vélamaður og mokaði á bíla hjá Vegagerðinni í mörg sumur .
Um helgar dvaldi hann á sveitabæjum um alla Suður-Þingeyjarsýslu og var jafnan aufúsugestur þar sem hann bar niður .
Hafliði hafði næmt auga fyrir hinum spaugilegu hliðum mannlífsins og varð snemma snillingur í að herma eftir mönnum , náði sérkennum manna , kækjum og töktum og gat tekið þátt í samræðum með því að tala eingöngu í tilvitnunum og eftirhermum , var þá fáum hlíft .
Hann hafði fílsminni og seinast í fyrra heyrði ég hann hafa eftir , orðrétt , samtal milli tveggja manna sem átti sér stað fyrir um það bil 40 árum .
Þá var hann glöggur mannþekkjari , beinskeyttur og einarður í tilsvörum en aldrei meinlegur .
Hann tók fúslega til hendinni hjá bændum ef um vélavinnu var að ræða en hokraði lítt að öðrum bústörfum .
Hann sóttist eftir atvinnu á vetrum á vertíðum og urðu honum nokkur vonbrigði að móttökum sem hann fékk þar enda ekki vanur öðru en hlýju viðmóti frá heimahögum þar sem jafnan var stutt í vini og ættingja .
Það er sorglegt til þess að vita hvað mannskepnunni geta verið mislagðar hendur í umgengni við sína minnstu bræður , en huggun harmi gegn að vita að Hafliði , með sitt hreina hjartalag , var um flest betri en samfélagið í kringum hann .
Hafliði dvaldi síðustu árin á sambýlinu við Sólbrekku á Húsavík , þar leið honum vel og þar var fólk honum gott .
Fari hann vel .
Jón Einar Haraldsson ( Lambi .
) Elsku Hafliði ! Nú hefur þú fengið hvíld eftir nokkurra ára veikindi .
Það var aðdáunarvert hvernig þú tókst á við veikindi þín , því að æðruleysið var allsráðandi hjá þér , þú varst ekki mikið fyrir að stressa þig eða æsa yfir hlutunum .
Það þurfti ekki mikið til að gleðja þig , ein og ein ferð á Sölku , pitsa og bjór og jafnvel stöku vindill , þá varstu ánægður .
Þú varst líka heimakær og þér virtist aldrei líða betur en þegar þú lást í rúminu þínu að hlusta á sögurnar á Rás 1 , tónlistina eða sast við skrifborðið þitt og gluggaðir í bók með neftóbakið við höndina .
Þér var annt um samferðamenn þína en það sást sérstaklega vel þegar um var að ræða Gerðu og Matta , þau áttu greinilega stað í hjarta þínu .
Einnig þótti þér vænt um frænda þinn hann Lamba sem var svo duglegur að vera í sambandi og gera eitthvað með þér .
Bíllinn þinn með einkanúmerinu " Bambi " átti sér sérstakan stað hjá þér líka , það gaf þér ekkert meira en að fá að taka í stýrið annað slagið sem því miður var orðið mjög sjaldan síðustu ár .
Það var þitt hlutverk að keyra með samleigjendur hingað og þangað , sækja kartöflur í sveitina og selja og þess naustu .
Einnig varð bíllinn að vera í toppstandi og þú hafðir ekki mikla þolinmæði til að láta bílinn standa óökufæran til langs tíma , nei hann skyldi lagaður og það hið fyrsta .
Þegar sjúkdómurinn fór að herja meira á þig vissum við að þú þurftir að komast undir góðar hendur sem höfðu reynslu og kunnáttu til að annast þig eins vel og hægt var , og Hafliði minn , þú áttir aðeins það besta skilið .
Hvammur varð raunin og þar leið þér vel .
Þú hafðir orð á því að þar væri góður matur og gott fólk .
Þér fannst gott að geta gengið að því vísu að hinar ýmsu kræsingar biðu þín á hverjum degi , alltaf stundvíslega á sama tíma .
Þér fannst meira að segja svo gott að borða að fallegi sveitarúnturinn sem farinn var með þér endaði þannig að bílstjórinn þurfti að ýta aðeins fastar á bensíngjöfina til að þú næðir í kaffi á Hvamm , þrátt fyrir að bílstjórinn hefði verið búinn að setja Karlakórinn Fóstbræður í og landslagið og veðrið léku við ykkur þann dag .
Nei , heim skyldi fara því kaffið kallaði .
Elsku Hafliði , þú sagðir yfirleitt ekki mikið , þú virtist hafa meira gaman af því að hlusta og hlæja lágum og djúpum hlátri þegar eitthvað kætti þig .
Húmor og stríðni voru til staðar þó ekki bæri mikið á , en þú varst hnitmiðaður hvað það varðaði og oftar en ekki hitti það beint í hjartastað þeirra sem höfðu þau forréttindi að þekkja þig og annast .
Jæja Hafliði ! Nú kveðjum við þig í hinsta sinn og vonum að þar sem Guð almáttugur heldur sig séu líka götur , sveit , kaggar , bjór , tóbak , skvísur og góður matur því þá ertu ánægður og það áttu alltaf skilið .
Við sem eftir erum yljum okkur um ókomin ár við góðar minningar um góðan mann .
Hvíldu í friði , elsku kallinn .
Við sendum aðstandendum Hafliða innilegar samúðarkveðjur .
Fyrir hönd þess starfsfólks sem annaðist þig síðastliðin fjögur ár í Sólbrekkunni , Aðalbjörg G. Árnadóttir forstöðumaður .
Elsku Hafliði .
Við viljum þakka þau forréttindi að hafa fengið að kynnast þér .
Þú gafst okkur mikið .
Þakka þér fyrir að hafa tekið okkur eins og við erum .
Þú með þitt rólega fas .
Þakka þér fyrir að umbera innrás okkar inn á þitt heimili .
Takk fyrir þau spor sem þú hefur skilið eftir í tilveru okkar .
Eitt sinn verða allir menn að deyja .
Eftir bjartan daginn kemur nótt .
Ég harma það en samt ég verð að segja , að sumarið líður allt of fljótt .
( Vilhjálmur Vilhjálmsson .
) Það er nú svo skrýtið , er á það ég lít , sú örvænting stórbrotin , segja ég hlýt , þegar finn ég það út , ef fast ég brýt hug ann um ferðalag okkar á þessari storð , alveg er sama hve ánægður dvel í allsnægtum – mér verður ekkert um sel .
Hamingjan drukknar , sem dægurflugan í draumum um meira á allsnægtarborð .
( Vilhjálmur Vilhjálmsson .
) Hvíl þú í friði , elsku vinur , Guðrún Gunnarsdóttir , Sigríður Árdís Kristínardóttir .
