SÚ FYRSTA tilfinning sem kemur upp á yfirborðið er reiði – sár reiði .
Þetta ástand sem ríkir er með öllu ófyrirgefanlegt .
Heilir skarar sérfræðinga , bæði erlendra og innlendra , hafa sent Íslendingum viðvaranir um stöðu mála , ekki bara í dag heldur sl. ár .
En hvaða viðbrögð hafa þeir fengið frá stjórnvöldum ? Skít og skömm í hattinn og jafnvel gert lítið úr sérþekkingu þeirra og reynslu og þeim lýst sem " öfundsjúkum nöldurseggjum " .
En hvað gerðist í framhaldi ? Eylandið hreinlega sporðreistist á sjálfum Atlantshafshryggnum í efnahagslegum skilningi – skilningi sem í raun enginn heiðvirður , venjulegur íslenskur borgari skilur .
Við blasir hrun heimila ; atvinnuleysi , hækkun afborgana lána , hækkun vöruverðs og í kjölfarið : aukin tíðni hjónaskilnaða .
Fólkið í landinu hefur andmælt stjórnendum og óskað eftir stjórnarslitum hið fyrsta í formi lýðræðislegra kosninga .
En það er eins og stjórnendur hafi gleymt þessu hugtaki og hvað hugtakið lýðræði þýðir í raun og veru .
Nú er fólki ofboðið .
Hingað og ekki lengra ! Í framhaldi langar mig að draga fram þau atriði sem mér þykja mikilvæg : * Ég fagna þeim mótmælum sem hafa verið í Reykjavík og hvet alla Íslendinga sem búa innan sem utan höfuðborgarsvæðis að leggja sitt af mörkum á einn eða annan hátt .
* Hvernig getum lagt okkar af mörkum ? Jú , með því að " lama " þjóðfélagið ; mæta á Austurvöll , leggja niður vinnu og hætta að borga af lánunum okkar .
* Ég spyr í framhaldi : Hvers vegna víkur ekki stjórnin þegar vilji þjóðarinnar er afgerandi um að gera róttækar breytingar í formi kosninga ? * Hvers vegna eru eignir þessara " stórkostlegu fjárglæframanna " ekki gerðar upptækar , rétt eins og hjá hinum venjulega Íslendingi sem ekki stendur í skilum ? * Því hefja stjórnvöld ekki aðgerðir til að auka gjaldeyri þjóðarbúsins hið fyrsta , sbr. að ráðast í það verkefni að leggja sæstreng til Evrópu og selja þannig orku íslenskra fallvatna og virkjana ? Útrýmum spillingunni – viðhöldum fegurðinni og hamingju Áfram , nýja Ísland ! Magnea Ólafz kennari .
