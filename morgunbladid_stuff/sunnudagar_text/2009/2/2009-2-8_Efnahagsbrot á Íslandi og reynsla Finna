ÍSLENDINGAR standa á tímamótum .
Efnahagsundrið okkar hefur breyst í martröð með alvarlegum afleiðingum fyrir efnahag þjóðarinnar .
Margvísleg tækifæri felast þó í endurreisninni sem framundan er .
Reynsla frændþjóða okkar sem lentu í svipuðum hremmingum undir lok síðustu aldar felur í sér mikilvæga lexíu .
Hér er fjallað um hvað kallar á breytingar í málaflokki efnahagsbrota hjá okkur og hvaða leiðir voru farnar í Finnlandi .
Íslenska efnahagslífið Viðskiptaumhverfinu var bylt í kjölfar EES 1993 .
Dregið var úr afskiptum ríkisins og frelsi aukið í fyrirtækjarekstri .
Minni áhersla var lögð á að skapa viðskiptalífinu skýran lagaramma og leikreglur .
Eftirlitsstofnanir fengu ekki nægilega öflugt hlutverk og markaðinum að miklu leyti falið að móta sínar eigin leiðir .
Á skömmum tíma varð stórtæk tilfærsla valda frá ríkinu til aðila viðskiptalífsins .
Í stað þess að fyrirtækin þjónuðu hagsmunum ríkisvaldsins varð samfélagið nánast undirlagt hagsmunum markaðarins .
Tilfærslunni má í raun líkja við siðrof .
Óskýrar leikreglur , veikburða lagarammi og glufur í kerfinu , stuðluðu að óljósum siðferðisviðmiðum og ónógu eftirliti með viðskiptalífinu .
Ekki ríkti almenn samstaða um hvað væri viðurkennd hegðun í viðskiptum og hvað ekki .
Auðmenn gengu á lagið í anda þeirra hugmynda að afskiptaleysi væri farsælast fyrir alla .
Lof var borið á útrásarvíkinga og í skýrslu viðskiptaráðs var gengið svo langt að halda því fram að við stæðum frændþjóðum okkar framar á flestum sviðum .
Veruleikinn er þó sá að íslenskt viðskiptalíf er mörgum árum á eftir öðrum Norðurlöndum .
Á árunum 1989 til 1994 gengu Norðmenn í gegnum bankahrun og efnahagsþrengingar í kjölfar vaxtar , sem líkt og hjá Íslendingum , var að mestu fjármagnaður með lánum .
Samdrátturinn leiddi til aukinnar vitundar um tjónið og þær hættur sem efnahagsbrot skapa .
Ráðist var í aðgerðir gegn brotum sem meðal annars fólust í að bæta lagasetningu og styrkja eftirlitsstofnanir .
Svíar lentu einnig í niðursveiflu um svipað leyti og ýmsar aðgerðir gegn efnahagsbrotum litu dagsins ljós .
Reynsla Finna er einkar áhugaverð .
Aðgerðir í kjölfar efnahagshrunsins voru að ýmsu leyti markvissari en nágranna þeirra .
Finnska leiðin Fyrsta áætlun Finna gegn efnahagsbrotum leit dagsins ljós árið 1996 .
Margvíslegar endurbætur á lagasetningu , skipulagi eftirlits , starfsháttum eftirlitsaðila og rannsóknarstarfi hafa litið dagsins ljós .
Ýmis lög hafa verið sett gegn efnahagsbrotum , ný eða endurbætt ákvæði um verðbréfamarkaði , peningaþvætti og skattsvik .
Varnir gegn efnahagsbrotum eru skilvirkari .
T.d. með nýjum lögum varðandi gjaldþrot og skráningu fyrirtækja , svo og lög um upplýsingamiðlun milli stofnana , bankaleynd og lagalegar heimildir til að leggja hald á ávinning brota .
Skipulag lögreglurannsókna efnahagsbrota hefur verið endurmótað og rannsóknarfulltrúum fjölgað .
Eftirlitsstofnanir hafa fengið aukið fjármagn og ný embætti saksóknara á sviði efnahagsbrota komið til .
Sérstakt embætti umboðsmanns gjaldþrota hefur umsjón með afgreiðslu þeirra , ekki síst endurskoðun reikninga og athafna skuldara .
Hann grípur til viðeigandi ráðstafana gegn t.d. vanrækslu og misnotkun s.s. kennitöluflakki .
Talsverðu fé er varið til fræðilegra rannsókna á brotum sem skipað hefur Finnum í fremstu röð .
Nýstárlegt framtak Finna var Virke sem felur í sér samstarf milli eftirlitsstofnana .
Stefnumótun fer þar fram og er vettvangur fyrir öflun , greiningu og meðhöndlun upplýsinga um efnahagsbrot .
Í stofnuninni eiga sæti fulltrúar eftirlitsstofnana og hafa þeir margþætt hlutverk sem miðar að því að þróa samstarf milli þeirra og gera starfið markvissara .
Meginforsenda þess að finnsk stjórnvöld stokkuðu upp í málaflokki efnahagsbrota voru þau tímamót og tækifæri sem fólust í efnahagskreppunni í upphafi síðasta áratugar , þekkt í Finnlandi sem " kreppunnar miklu " .
Í kjölfar hennar fór fram uppgjör á orsökum og umfangi kreppunnar en tjónið fyrir finnskan efnahag var verulegt .
Orsakir voru m.a. raktar til afglapa stjórnvalda , seðlabanka Finnlands og til hruns bankanna .
Í tilviki bankanna beindust ásakanir aðallega að ólöglegum starfsháttum eigenda , stjórnarmanna og stjórnenda þeirra og annarra einkafyrirtækja .
Í ljósi tjónsins og þeirra aðstæðna sem fylgdu í kjölfarið varð almenn samstaða um að koma á skilvirkara kerfi til að koma í veg fyrir efnahagsbrot .
Lærdómur fyrir Íslendinga Aðstæðum í Finnlandi á síðasta áratug svipar um margt til þeirra tímamóta sem eru á Íslandi í dag .
Nú er lag fyrir stjórnvöld að taka efnahagsbrot föstum tökum .
Tjón vegna efnahagsbrota og mistaka við stjórnun peningamála blasir við öllum .
Almenn samstaða um mikilvægi málaflokksins og nauðsyn umbóta er án efa fyrir hendi .
Grunnurinn að kerfinu , þekking og reynsla er til staðar .
Skort hefur á skýra stefnumótun á sviði efnahagsbrota og skipulag eftirlits og samstarf stofnana verið ábótavant .
Með því að draga lærdóm af reynslu frændþjóða okkar getum við Íslendingar byggt upp nýtt samfélag með nýjum gildum og viðmiðum .
Atburðarásin má ekki endurtaka sig .
Snorri Örn Árnason er félagsfræðingur og í starfshópi Norræna sakfræðiráðsins um efnahagsbrot og Helgi Gunnlaugsson er prófessor í félagsfræði við Háskóla Íslands .
