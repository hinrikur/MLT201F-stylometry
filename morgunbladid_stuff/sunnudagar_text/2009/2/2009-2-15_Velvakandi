Hver er tilgangurinn ? ÞEGAR maður hringir húsa í milli í dag og það er á tali á hinum endanum , þá kemur alltaf rödd í símann , sem segir : " Símanúmerið , sem þú valdir , er á tali .
Þú getur pantað símtal með því að ýta á ferninginn .
" Og ég spyr : Hvað er þetta betra , en að fá hljóðmerkið , sem gaf til kynna , að síminn væri á tali ? Hver er eiginlega tilgangurinn með þessu ? Ég verð að játa , að ég skil hann ekki , og ég þekki engan , sem skilur þetta eða finnst nokkurt vit í þessu , hvað þá , að þeim detti í hug að nýta sér " þjónustuna " .
Þetta væri skiljanlegt , ef maður væri að hringja til læknis , prests , lögfræðings og í stofnanir hvers konar , þar sem mikið álag er á símanum , en að láta sér detta í hug , að almenningur sé almennt svo ásetinn , hvað símtöl snertir , að maður þurfi að vera í biðröð á þennan hátt til þess að fá samtal , það finnst mér fáránlegt .
Tökum dæmi : Maður hringir í gamla frænku , sem maður hefur ekki heyrt í lengi og fær sjaldan símtal .
Svo stendur á , að einhver annar hefur hringt í hana á undan manni .
Þá er sagt , að maður geti pantað símtal , eins og þetta sé einhver embættismaður , sem er svo ásetinn , hvað símtöl snertir , að maður þurfi að panta símtal ! Afsakið , en mér finnst þetta bráðfyndið .
Eitthvað hlýtur þetta líka að kosta , en það er ekkert minnst á það eða gjaldið gefið upp neins staðar .
Hver er þá eiginlegur tilgangurinn með þessu ? Á þessum síðustu og verstu tímum þjóðarinnar , þegar allir þurfa að draga saman í rekstri og þjónustu , þá finnst mér , að Síminn ætti að gera það líka , og m.a. hætta þessu rugli , sem fáir nota og er aðeins til að angra mann .
Við , sem erum komin um og yfir miðjan aldur , skiljum vel hljóðmerkið , sem gefur til kynna , að númer er á tali , og reynum aftur , þegar svo ber undir , og höfum nógan tíma til þess eins oft og þurfa þykir , líkt og við gerðum , áður en Síminn var einkavæddur .
Þeir hjá Símanum ættu því að leggja þessa vitleysu af og spara eins og aðrir þurfa að gera í dag .
Vinsamlegast .
Guðbjörg Snót Jónsdóttir .
Hundaeigendur þrífi eftir hundana Kona í Keflavík segir að mikill hundaskítur sé meðfram öllum göngustígum í Keflavík .
Vill hún koma því á framfæri við hundaeigendur að þeir þrífi upp eftir hunda sína .
Bæjaryfirvöld ættu að sjá um að það verði gert eða jafnvel að endurskoða leyfi um hundahald .
Hirðum miðbæinn betur Ég fékk mér göngu um Laugaveginn og Austurstræti og mér blöskraði sóðaskapurinn sem við mér blasti og hirðuleysi um útlit margra húsa .
Það ætti að vera minnsta mál að þrífa gangstéttar , þvo glugga og hirða rusl sem liggur víða .
Þetta er ekki það sem við viljum sjá eða sýna erlendum gestum þegar gengið er um miðborgina .
Einnig vil ég benda á að betur má ganga frá yfirgefnum húsum og gluggum verslana sem hefur verið lokað svo ásýnd þeirra verði betri .
Þó að það sé kreppa þurfum við ekki líka að vera sóðar og ekki kostar okkur mikið að nota vatn .
Svava .
Svarað í síma 5691100 frá 10-12 velvakandi@mbl.is 