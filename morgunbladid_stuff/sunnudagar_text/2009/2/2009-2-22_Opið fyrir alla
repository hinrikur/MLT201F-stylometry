Eftir Ingu Rún Sigurðardóttur ingarun@mbl.is Það er barnastund í Ársafni daginn sem blaðamaður og ljósmyndari heimsækja safnið , sem fagnar einmitt fimm ára afmæli í dag .
Bókasöfn hafa sérstakan sjarma og vekja áreiðanlega upp æskuminningar hjá mörgum , sérstaklega þegar gengið er inn í barnadeildina og við blasa bókaflokkar á borð við Frank og Jóa og Fimm-bækurnar .
Ný ævintýri hafa líka tekið við og reyndar halda gömul einnig áfram en Ævintýradalurinn eftir Enid Blyton kúrir í bókahillu sem merkt er " Nýtt 2008 " .
Fjögurra og fimm ára krakkar frá leikskólanum Rofaborg eru í heimsókn í safninu og sitja á stólum og sessum í bjartri barnadeildinni og áhuginn leynir sér ekki .
Hópurinn , sem telur 14 krakka , er að skoða bækur að eigin vali eftir að hafa hlýtt á Bergrós Hilmarsdóttur , barnabókavörð safnsins , lesa ævintýri við líflega glærusýningu .
Hópur frá leikskólanum kemur í heimsókn á safnið í hverri viku sem þýðir að hvert barn mætir á bókasafnið allavega einu sinni í mánuði .
Ársafn sinnir fleiri hverfisleikskólum og -skólum , en skólarnir panta sögustund hjá Bergrós .
Að undanförnu hefur hún gjarnan lesið ævintýri og tröllasögur fyrir börnin .
Stundum hafa skólarnir óskað eftir ákveðnu viðfangsefni en á þorranum hefur þjóðlegt efni verið í fyrirrúmi .
Meiri umferð í safninu Bergrós hefur tekið eftir meiri umferð í safninu að undanförnu og teljari í inngangshliði staðfestir það .
" Þetta er líka einhver ódýrasta skemmtun sem boðið er upp á .
Hérna getur fólk komið og fengið sér kaffi og lesið blöðin og nýjustu tímaritin , " segir hún en einnig er hægt að fá tónlist á safninu og mynddiska .
" Margir vita ekki ennþá að það er ókeypis að fá lánað myndefni .
" Hægt er að hafa í láni 15 eintök á barnakorti , sem er ókeypis fyrir börn og unglinga að 18 ára aldri , en á fullorðinskorti er búið að hækka hámarkið í 40 eintök í einu .
Skírteini eru ennfremur ókeypis fyrir örorku- og ellilífeyrisþega .
Bergrós er nýtekin við barnastarfinu í Ársafni .
Hún starfaði þar á undan í Gerðubergi en hún er menntaður bókasafns- og upplýsingafræðingur og útskrifaðist árið 2006 .
Þar áður vann hún ýmis skrifstofustörf en henni líkar sérstaklega vel í nýja starfinu .
En hvernig skyldi henni finnast stemningin á bókasöfnum núna ? " Hún er allt öðruvísi en það sem ég upplifði sem barn , þegar maður þorði varla að opna munninn inni á bókasafni .
Þetta er almenningsbókasafn sem á að vera opið fyrir alla , svona eins og félagsmiðstöð .
Ég held að fólk sé að átta sig sífellt betur á því .
Hér kemur fólk að hitta annað fólk og tekur með sér bækur , myndir og tónlist heim .
" Gott að venjast umhverfinu Það eru ekki bara leikskólarnir sem heimsækja bókasöfnin en yngstu bekkir grunnskóla geta líka pantað sögustundir .
Einnig er það fastur liður í starfinu að bjóða upp safnkynningu fyrir 4. bekk .
" Sniðugra er að börnin komi hingað en að kynningin sé í skólunum , " segir Bergrós og útskýrir að þannig venjist börnin bókasafnsumhverfinu .
Greinilegt er að sitthvað er gert til að kynna bókasöfn og bækur fyrir börnum og verður ekki allt upptalið hér .
Bókasöfnin eru fyrir alla , ekki bara börnin eins og þjónustan " Bókin heim " ber vott um .
Um er að ræða heimsendingarþjónustu fyrir þá sem vegna fötlunar eða aldurs komast ekki í safnið .
Einu sinni í mánuði fær lánþeginn sendar heim 10-15 bækur , sem valdar eru í samráði við hann .
Eins og áður segir fagnar Ársafn fimm ára afmæli í dag og í tilefni dagsins er boðið upp á afmæliskaffi frá kl. 13 og eru allir velkomnir .
Barnakór Grafarholtssóknar syngur síðan fyrir safngesti kl. 13.15 .
Að lesa fyrir barn BERGRÓS bókavörður segir að lestur fyrir börn ætti að vera sjálfsagður þáttur í uppeldi allra barna og segir lestur sögukorns helst á hverjum degi leggja grunninn að farsæld barnsins .
Stundin þarf ekki að vera löng en hefur margt að segja .
Að lesa fyrir barn : * Eflir málþroskann * Venur barnið við að hlusta * Er róandi * Veitir öryggi * Veitir hlýju og nálægð * Örvar ímyndunaraflið * Eykur skilning * Auðveldar nám * Eykur þekkingu Leyndardómar koffortsins FIMM koffort með bókum eru í Ársafni , sem lánuð eru út til leikskóla , tvö eða þrjú í einu .
Krakkarnir geta þannig tekið bækur með sér heim úr leikskólanum , tvær í einu og verið með þær í viku .
Samvinna milli bókasafna og leikskóla er því heilmikil og margt gert til að kynda undir bókaáhuga og stuðla að því að lesið sé fyrir krakkana heima .
Þola ekki brauð með sultu Elstu leikskólakrakkarnir koma á bókasafnið í námskeið í meðferð bóka .
Farið er í gegnum hvað má og má ekki gera við bækur .
Kennt er m.a. að ekki má leggja bækur á " magann " heldur frekar nota bókamerki .
Krökkunum eru sýndar illa farnar bækur og kennt að bækur þoli ekki brauð með sultu , þá geta blaðsíðurnar límst saman .
Bækur eru heldur ekki hrifnar af mjólk eða safa en þá geta blaðsíðurnar krumpast .
Að námskeiðinu loknu fá krakkarnir viðurkenningaskjal með ýmsum upplýsingum og að sjálfsögðu fylgir bókamerki með .
Barnabókaverðlaun barnanna Til viðbótar gefur Borgarbókasafn Reykjavíkur lesendum á aldrinum 6-12 ára tækifæri til að velja bestu barnabækurnar af þeim sem komu út árið 2008 .
Hver lesandi má velja allt að þrjár bækur með því að fylla út kjörseðill í bókasöfnum eða með því að senda póst á thorbjorg.karlsdottir@reykjavik.is .
Nánari upplýsingar um hvaða bækur er um að ræða er að finna á borgarbokasafn.is .
Tvær bækur verða verðlaunaðar , önnur frumsamin íslensk og hin þýdd .
Skila þarf atkvæðum fyrir 20. mars og fá heppnir þátttakendur glaðning .
Úrslit verða kynnt við hátíðlega athöfn á sumardaginn fyrsta , 23. apríl .
