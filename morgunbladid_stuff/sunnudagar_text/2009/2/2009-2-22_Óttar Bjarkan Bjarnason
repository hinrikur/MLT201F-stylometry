Óttar Bjarkan Bjarnason fæddist á Siglufirði 29. september 1955 .
Hann lést á gjörgæsludeild Landspítalans við Hringbraut 31. janúar síðastliðinn og fór útför hans fram frá Hjallakirkju 6. febrúar .
Hinsta kveðja til góðs vinar .
Okkur langar til að minnast Óttars í örfáum orðum .
Hann var stórbrotinn maður , alltaf stutt í húmorinn , mjög stríðinn og alveg ótrúlega fyndinn , alltaf kátur þegar maður hitti hann , hann heilsaði allaf eins : " Blessuð / aður , hvað er að frétta " .
Hann vann alla tíð mjög mikið , byggði myndarlega upp Sauðárkróksbakarí ásamt henni Gunnu sinni .
Þau hjón byggðu einnig upp sumarbústað sinn Visnes á Siglufirði .
Óttar var stórtækur .
Ef hann fékk áhuga á einhverju þá átti það hug hans allan .
Hann fékk áhuga á sumarblómarækt og þá var ekkert verið að hangsa við það heldur keypti hann sér gróðurhús og ræktaði fleiri þúsund sumarblóm á hverju vori ásamt því að vinna fullan vinnudag og rúmlega það .
Þegar blómin voru tilbúin þá var hóað í fjölskylduna og allir brunuðu til Siglufjarðar til að gróðursetja , já það þurfti heilan her til að gróðursetja öll blómin hans .
Óttar var óskaplega stoltur af fjölskyldu sinni .
Í hvert skipti sem maður hitti hann hafði hann frá einhverju skemmtilegu að segja af sínum nánustu , frásagnarstíll hans var þannig að maður hreifst með og skellihló .
Hann þreyttist ekki á að segja manni fréttir af börnunum sínum og afabörnum , enda stór og samheldin fjölskylda og frá miklu að segja .
Blessuð sé minning þín , Óttar Bjarkan Bjarnason .
Elsku Gunna , Róbert , Rebekka , Þurý , Eygló , Pálmi Bjarni , tengdabörn , afabörn og fjölskylda , missir ykkar er mikill .
Megi góður Guð styrkja ykkur í sorginni .
Við vottum ykkur okkar dýpstu samúð .
Hörpu þinnar , ljúfa lag lengi finn í muna .
Því ég minnist þín í dag , þökk fyrir kynninguna .
( Á.K .
) Jóna Björk og Steindór .
janúar 1981 sá ég fyrst Óttar Bjarkan Bjarnason .
Það var í íþróttasal gamla barnaskólans á Króknum .
Hann lék þar körfuknattleik með félögum sínum .
Maðurinn vakti þá strax óskipta athygli mína .
Ekki fór á milli mála að þar fór leikmaður sem kvað að , leikgleði og keppnisskap í ríkum mæli og ekki var á dagskrá að tapa leiknum .
Skömmu fyrir 1980 komu á Krókinn frá Siglufirði hjónin Guðrún Ásgerður Sölvadóttir og Óttar sem hóf störf hjá Guðjóni Sigurðssyni í Sauðárkróksbakaríi .
Mál þróuðust svo að Óttar festi kaup á bakaríinu 1984 .
Mér er minnisstætt er Óttar fór í Búnaðarbankann og bað um lánsfé til kaupanna .
Er spurt var um tryggingar , benti stóri maðurinn á sig og sagði sem svo að þessi líkami væri tryggingin .
Og allt gekk upp þrátt fyrir erfiðleika á stundum , en að öðrum ólöstuðum hef ég aldrei kynnst öðrum eins vinnuþjarki .
Kynni okkar hófust í gegnum körfubolta og stofnuðum við Íþróttafélagið Molduxa um haustið 1981 sem starfað hefur óslitið síðan .
Árið 1994 stóð Óttar fyrir ferð Uxa suður um Evrópu í þá mögnuðustu keppnis- og kynnisferð sem undirritaður hefur tekið þátt í um ævina .
Tilgangurinn var þátttaka í alþjóðlegu körfuknattleiksmóti öldunga í Zagreb í Króatíu auk þess sem við lékum í Graz í Austurríki , á eyjunni Lido í Feneyjum og víðar .
Óttar annaðist undirbúning að mestu .
Haldnar voru óteljandi söngæfingar , gjafir valdar , hannaðir búningar og blásið til aukaæfinga á miðnætti eftir að salurinn losnaði .
Atorkan í þessum manni var ótrúleg .
Auk ferðarinnar sem sagt var frá , stóð Óttar fyrir fjöldamörgum uppákomum sem settu svip á lífið .
T.d. má nefna þegar hann og Pálmi Sigvatz hlupu suður til Reykjavíkur í fjáröflunarskyni fyrir körfuknattleiksdeild Tindastóls .
Drengurinn lét verkin tala svo að um munaði .
Það fór ekki á milli mála ef Óttar var viðstaddur , hvort sem það var á æfingum eða í samkvæmi , krafturinn og lífsgleðin var slík að eftir var tekið .
Það er í meira lagi súrt þegar atgervismenn falla frá í blóma lífsins .
Sennilega höfum við ekki áttað okkur til fulls á því hvað orðið er .
Nú er sannanlega skarð fyrir skildi .
Við sendum Guðrúnu og fjölskyldunni okkar innilegustu samúðarkveðjur .
F.h. Molduxanna , Ágúst Guðmundsson .
Í dag kveðjum við góðan samstarfsmann okkar í Salaskóla , Óttar Bjarkan Bjarnason .
Hann lést eftir skyndileg veikindi langt um aldur fram , aðeins 53 ára að aldri .
Óttar hóf störf sem húsvörður við Salaskóla í ágúst 2007 .
Hann mætti glaðbeittur og áhugasamur til starfa fyrsta daginn og alla daga eftir það .
Alltaf að velta fyrir sér hvað væri hægt að gera betur .
Þegar leitað var til hans brást hann vel við og hann leysti hvert mál bæði fljótt og vel .
Í hans huga var ekkert verkefni of stórt eða erfitt .
Óttar var hreinn og beinn í samskiptum .
Stórskemmtilegur og góður félagi .
Lagði sitt af mörkum til að gera Salaskóla að skemmtilegum vinnustað .
Hann var húmoristi og prakkari í sér .
Í kringum hann var léttleiki og gleði .
Hann var iðulega í góðu skapi og kom öðrum í gott skap .
Það var gefandi að drekka kaffi með honum og spjalla um það sem efst var á baugi hverju sinni .
Þó alltaf væri stutt í hláturinn gat hann verið alvarlegur .
Hann var mikill áhugamaður í þjóðmálin og hafði skoðun á flestu .
Viðhorf hans mótuðust af umburðarlyndi og að það væri eitthvað gott í öllum .
Oft ræddi hann líka um sjálfan sig og sitt fólk .
Það kom gleðiglampi í augun þegar konu hans og börn bar á góma .
Það leyndi sér ekki að hann lifði gleðiríku lífi , átti góða fjölskyldu og góða vini .
Óttar hafði sterka og hljómmikla rödd .
Þegar einhver kom og spurði um hann þá sögðum við honum gjarnan að fara fram á gang og ganga á röddina .
Það brást auðvitað ekki .
Ef Óttar var í húsinu þá heyrðist í honum .
Þegar hann hvíslaði þá hljómaði það eins og þegar við hin tölum .
Á bóndadaginn síðasta kom ég að Óttari á kaffistofunni .
Þetta var síðla dags og hann sat einn með sviðakjamma í annarri hendi og vasahnífinn sinn í hinni .
Hann skar hæfilega bita og stakk upp í sig .
Ég gekk til hans og hann skar augað úr og skellti því upp í sig .
Það leyndi sér ekki að honum fannst augað gott .
Mér fannst þetta falleg sjón .
Hann var karlmenni og rætur hans stóðu djúpt í íslenskri alþýðumenningu .
Óttar var lærður bakari .
Við fengum að njóta hæfileika hans á því sviði oftar en einu sinni .
Hann bakaði stundum gómsæt brauð með matnum eða skellti í kökur .
Við hrærivélina var hann í essinu sínu og fór mikinn .
Siggi kokkur fékk einhvern tíma að finna fyrir því þegar þeir voru að hjálpast að við að baka niðri í eldhúsi .
Þeir voru búnir að fylla hrærivélina stóru af hveiti og kakói og Óttar setti í gang en rak vélina óvart í hæsta gír .
Hveitið og kakóið þeyttist allt upp úr skálinni og á Sigga .
Óttar sagði að það hefði komið skuggamynd af kokknum með húfuna og allt á vegginn fyrir aftan Sigga .
Það er tómlegt í Salaskóla þessa dagana .
Við syrgjum góðan og skemmtilegan félaga sem allt of fljótt er hrifinn á brott .
En við eigum góðar minningar um góðan dreng .
Við , samstarfsfólk í Salaskóla , biðjum Guð að veita Guðrúnu , Pálma og öðrum aðstandendum styrk í þeirra miklu sorg .
Hafsteinn Karlsson .
Látinn er langt fyrir aldur fram Óttar Bjarnason bakarameistari .
Þegar kallið kemur svo óvænt og svo snögglega , streyma um hugann ótal minningar frá samstarfi og samverustundum okkar , minningar um mann sem síðar reyndist mér traustur félagi og vinur .
Leiðir okkar Óttars lágu saman fyrir mörgum árum þegar hann hóf störf í Sauðárkróksbakaríi hjá afa mínum , Guðjóni Sigurðssyni bakarameistara .
Það var heillandi heimur fyrir mig sem ungan dreng að vera innan um afa og bakaradrengina hans , þar undi ég mér vel og fannst gott að koma og átti síðar eftir að leggja þá iðn fyrir mig .
Um áramóti 1983- ' 84 urðu eigendaskipti á Sauðárkróksbakaríi og Óttar og kona hans Guðrún Sölvadóttir tóku við rekstrinum .
Ég hóf námssamning hjá Óttari í bakaraiðn og starfaði hjá þeim hjónum til ársins 1990 er ég fluttist búferlum .
Þessi ár voru skemmtileg og afskaplega lífleg og þetta reyndist skemmtilegasti vinnustaður sem ég hef unnið á um ævina .
Það var margt brallað í bakaríinu , m.a. stofnaður kvartett , körfuboltaæfingar voru stundaðar af kappi , knattspyrnulið Sauðárkróksbakarís vakti t.a.m. athygli á öldungamóti , þó ekki væri nema fyrir búningana , enda var hvorki getunni né úthaldinu til að dreifa .
Alltaf var Óttar fremstur í flokki og leiddi hópinn .
Óttar var stór maður vexti og hafði hljómmikla rödd .
Hann var góður söngmaður og ég minnist hans oftast sönglandi við vinnu sína .
Það var sjaldan lognmolla í kringum hann , skemmtilegri vinnufélagi er vandfundinn .
Það var aldrei deyfð eða drungi í bakaríinu , þar ríkti gleðin og glaðværðin og þar var Óttar hrókur alls fagnaðar með skemmtilegar sögur og frásagnir af mönnum og málefnum .
Þeir sem þekktu Óttar vissu að hann var skapmaður og gat haft ákveðnar skoðanir á hlutunum .
Hann sagði sínar skoðanir umbúðalaust , en hann var heill í hverju því sem hann vann að , hvort heldur sem í hlut átti rekstur fyrirtækis þeirra hjóna eða félagsmál .
Hann lagði metnað sinn í að leysa öll sín verk af hendi sem best mátti verða .
Í einkalífinu var Óttar gæfumaður .
Þau hjón bjuggu sér fallegt heimili á Sauðárkróki .
Hann var heimakær maður og í faðmi fjölskyldunnar undi Óttar sér best .
Ég fann það vel þegar við ræddum saman hvað hann var afar stoltur af sínum börnum og bar velferð þeirra fyrir brjósti .
Mér er það minnisstætt þegar við hittumst á förnum vegi í haust , hve hann ljómaði þegar ég spurði frétta af fjölskyldunni og börnunum , þá leyndi stoltið sér ekki .
Sem dropi tindrandi tæki sig út úr regni hætti við að falla héldist í loftinu kyrr – þannig fer unaðssönnum augnablikum hins liðna .
Þau taka sig út úr tímanum og ljóma kyrrstæð , meðan hrynur gegnum hjartað stund eftir stund .
( Hannes Pétursson .
) Það er margs að minnast en með þessum lítilfjörlegu orðum vil ég þakka fyrir vináttu hans og viðkynningu alla .
Guðrúnu , börnum og fjölskyldu sendi ég mínar innilegustu samúðarkveðjur .
Guð geymi góðan dreng , blessuð sé minning Óttars Bjarnasonar .
Andri Kárason .
Snemma á sjöunda áratugnum hófum við sem fædd erum árið 1955 norður á Siglufirði , skólagöngu okkar .
Einn af þeim sem þar mætti til að nema fræðin og gerast ferðafélagi okkar hinna á lífsins braut var Óttar Bjarnason .
Til að byrja með fór ekki mikið fyrir honum en það átti eftir að breytast því með tíð og tíma óx hann af kerskni sinni og grallaraskap okkur krökkunum oftar en ekki til óblandinnar ánægju , en kennurum okkar öllu minni .
Eftir að samveruárin voru að baki og skólagöngu okkar á Siglufirði var lokið þynntist hópurinn á heimslóðunum eins og gengur og mörg okkar héldu á braut , ýmist til starfa eða náms .
Óttar fór ekki langt , heldur settist að á Sauðárkróki sem var svo mjög í leiðinni fyrir okkur sem bjuggum á suðvesturhorninu .
Ósjaldan kom það því fyrir að eitthvert okkar rak inn nefið hjá honum og Gunnu þegar við áttum leið hjá og það er ekki ofsagt að þau hafi verið hinir mestu höfðingjar heim að sækja .
Árið 1995 hittist hópurinn á Sigló .
Við rifjuðum upp horfnar stundir og gamlar prakkarasögur .
Ekki er ég frá því að nafn Óttars hafi oftar verið nefnt til sögunnar í þeirri upprifjun en margra annarra .
Og þegar farið var yfir margar gamlar skólasögur , er óhætt að segja að sá hluti þeirra sem að honum sneri hafi vakið einna mestu kátínuna , verið uppspretta mikillar gleði og hlátraskalla og brosin í augnkrókunum eftir þær lifðu lengur .
Þarna var líka hljómsveitin okkar frá Gaggaárunum endurvakin , en í henni gegndi Óttar veigamiklu hlutverki .
Hápunktur tónleikanna sem hún hélt okkur var án efa þegar Óttar söng " Sem lindin tær " fullum hálsi .
Tíu árum síðar kom hópurinn svo aftur saman og að þessu sinni í sumarbústaðnum þeirra Óttars og Gunnu .
Í þessari gróðursælu vin sem er eins og lítið herrasetur , þessu skjóli frá erli dagsins sem er byggt upp af svo mikilli eljusemi og blómum skrýtt .
Í þessari litlu paradís áttum við svo góða stund og þegar leið á nóttina mátti heyra glaðan söng bergmála í fjöllunum í kring en mest og best heyrðist þó í forsöngvaranum og herra staðarins .
Þegar árgangurinn kom saman fyrir fáeinum dögum var rifjaður upp " hittingur " fyrir tveimur árum á heimili þeirra í Kópavoginum .
Það var auðvitað góður og skemmtilegur dagur eins og allir aðrir slíkir þegar þessi ágæti hópur hittist en Óttar hafði bakað risastóra súkkulaðiköku sem hann bar á borð fyrir okkur .
Þegar horft er til baka var ekkert okkar í hinum minnsta vafa um að þarna hefði verið framreidd sú besta súkkulaðikaka sem nokkurt okkar hafði á ævinni smakkað .
Óttar er fimmti bekkjarbróðirinn sem hefur nú kvatt okkur , flutt sig um set og yfir á annað tilverustig .
Við munum sakna hans sárt og getum illa fengið skilið ástæður þess að sumir eru kvaddir til svona allt of snemma .
Svo fyrirvaralaust og óvænt þegar lífskrafturinn svellur og á gleðinni yfir því að vera til er engan bilbug að finna .
Við kveðjum vin okkar og bekkjarfélaga , vottum Gunnu og fjölskyldunni allri okkar dýpstu samúð .
Fyrir hönd árgangsins 1955 á Siglufirði .
Leó Reynir Ólason .
