Réttarhöld vegna morðsins á breska skiptinemandanum Meredith Kercher eru hafin í borginni Perugia á Ítalíu .
Fá sakamál hafa vakið jafnmikla athygli í Ítalíu á undanförnum árum og fjölmiðlar annarra landa hafa ekki látið sitt eftir liggja .
Einn maður hefur þegar verið dæmdur fyrir aðild sína að morðinu , hinn 21 árs gamli Rudy Guede , sem er frá Fílabeinsströndinni .
Tvö eru nú fyrir dómi , Amanda Knox , 21 árs frá Bandaríkjunum , og 24 ára Ítali og fyrrverandi unnusti hennar , Raffaele Sollecito .
Amanda er einhver þekktasti einstaklingur sem nú gistir Ítalíu , enda þreytast fjölmiðlar ekki á að tíunda allt sem hún gerir innan fangelsismúranna .
Hún fór í messu í kapellu fangelsisins á jólunum , söng ítölsk jólalög , lærði dans af nunnum og horfði á teiknimyndina Kung Fu Panda .
Foreldrar hennar gáfu henni hlý nærföt í jólagjöf , hlý teppi , ullarsokka og peysu , svo líklega er fremur napurt innan veggja fangelsisins í Perugia .
Allar þessar upplýsingar og þúsund smáatriði önnur komast í fréttirnar á Ítalíu , þar sem Amanda Knox var um áramótin valin ein af einstaklingum síðasta árs í fjölmiðlum , ásamt Barack Obama og minni spámönnum .
Engin kona komst með tærnar þar sem hún hafði hælana , hvorki varaforsetaefnið Sarah Palin né franska forsetafrúin Carla Bruni .
Ítalskir þingmenn heimsækja hana í fangelsið og Ítalir geta fræðst enn meira um þessa ungu konu í tveimur bókum , sem komið hafa út þar í landi og fjalla um hana .
Og um morðið , sem hún er sökuð um að hafa drýgt ásamt unnusta sínum og vini þeirra 1. nóvember 2007 .
Myrt í herbergi sínu Breska stúlkan Meredith Kercher var 21 árs þegar hún kom sem skiptinemi á vegum Erasmus-skiptinemaáætlunarinnar til Perugia .
Hún kynntist Amöndu Knox , sem einnig var skiptinemi í borginni , og þær leigðu sér saman lítið hús .
Amanda vann af og til á litlum bar í nágrenninu , en fréttir herma að hún hafi stundað skemmtanalífið af miklum móð , ásamt ítalska kærastanum , Raffaele .
Í kunningjahópi þeirra var einnig ungi innflytjandinn frá Fílabeinsströndinni , Rudy Guede .
Að morgni 2. nóvember 2007 kölluðu Amanda og Raffaele á lögregluna .
Þau sögðust hafa eytt nóttinni heima hjá Raffaele og farið svo heim í litla húsið sem stúlkurnar tvær leigðu .
Þar hefðu útidyrnar verið ólæstar , en herbergi Meredith hins vegar læst og hún svaraði þeim ekki .
Lögreglan braut upp hurðina að herberginu .
Þar lá Meredith látin á gólfinu , undir sæng .
Hún bar ýmsa áverka og hafði verið skorin á háls .
Böndin beindust fljótlega að þremenningunum .
Rudy viðurkenndi að hafa átt mök við Meredith um kvöldið , sem hann sagði hafa verið með hennar samþykki , en Amanda og Raffaele breyttu framburði sínum margoft .
Sérstaklega þó Amanda .
Hún hélt því fyrst fram að hún hefði ekkert komið heim í húsið að kvöldi 1. nóvember , en breytti svo sögunni og kvaðst hafa verið heima og heyrt skelfingarhróp í Meredith .
Hún hefði haldið fyrir eyrun og verið hrædd .
Amanda benti á vinnuveitanda sinn , bareigandann sem hún vann stundum fyrir .
Hann var handtekinn , en látinn laus stuttu síðar , enda hafði lögreglan þá staðfest að sæði úr Rudy hefði fundist á Meredith .
Amanda og Raffaele sögðust ekki viss um tímasetningar , enda hefðu þau reykt hass um kvöldið og nóttina .
En þau neituðu allri aðild að morðinu og nú hélt Amanda því fram á ný að hún hefði ekkert komið í húsið þetta kvöld .
Ítalska lögreglan setti saman kenningu um hvað hafði gerst þetta örlagaríka kvöld .
Lögreglan telur , að Rudy , Amanda og Raffaele hafi viljað fá Meredith til að taka þátt í hópkynlífi , en þegar hún hafi neitað hafi þau ráðist á hana .
Rudy hafi nauðgað henni og svo hafi hann og Raffaele haldið henni fastri á meðan Amanda skar hana á háls .
Hávaði ekki sama og morð Gamlir vinir og félagar Amöndu frá Bandaríkjunum eiga bágt með að trúa kenningum ítölsku lögreglunnar .
Þeir segja að hún hafi ekki verið þessi villta stúlka , sem ítölsku fjölmiðlarnir vilja vera láta .
Og þeir telja ósanngjarnt að rekja fyrri " glæpi " hennar , á borð við þann að hafa fengið sekt fyrir óspektir í heimahúsi í Seattle sumarið 2007 .
Þá hélt hún partí fyrir skólafélagana og lögreglan var kölluð á staðinn til að biðja fólk að hafa lægra .
Amanda fékk sekt , en þar með var því máli lokið og hún er vart síðasti háskólaneminn sem fær lögregluna í heimsókn af slíku tilefni .
En á Ítalíu er allt dregið fram í dagsljósið , sem mögulega getur varpað ljósi á glæpakvendið Amöndu .
Allar athugasemdir , sem hún lét falla á heimasíðu sinni , eru nú skoðaðar með þeim formerkjum að þar séu fyrirboðar morðsins .
Hún nam skapandi skriftir og ítölsku og birti smásögur á netinu og þær þykja staðfesta myrkan hugarheim hennar , sérstaklega smásaga sem hún ritaði um nauðgun .
Þá þykir gælunafn hennar um sjálfa sig , Foxy Knoxy , gefa til kynna að þar fari harðsvíraðra kvendi en sakleysislegt yfirbragðið gefur til kynna , en " foxy " er slanguryrði yfir kynþokkafulla konu .
Foreldrar hennar hafa hins vegar sagt , að gælunafnið hafi hún fengið þegar hún spilaði fótbolta sem krakki , þar sem hún var slæg sem refur ( e. fox ) .
Amanda er þó líklega ekki alveg jafnsaklaus og foreldrar hennar vilja trúa .
Í dagbók hennar , sem einhvern veginn barst úr fangelsinu til ítölsku pressunnar , lýsir hún nánum kynnum sínum af sjö ítölskum körlum á þeim þremur mánuðum sem hún var þar í landi fyrir morðið .
En kannski voru það " skapandi skrif " .
Þótt gula pressan á Ítalíu hafi farið mikinn , þá er ítalska lögreglan ekki síður viss um sök Amöndu .
Lögreglan vísar til fingrafara hennar í herbergi Meredith og blóðugra fótspora Raffaeles .
Í herbergi Amöndu sjálfrar fannst hins vegar ekki eitt einasta fingrafar , hvorki hennar né annarra , svo lögreglan telur að einhver hafi þrifið herbergið hátt og lágt til að eyða sönnunargögnum .
Deilt um gildi sönnunargagna Á Ítalíu gildir sú regla , að hægt er að halda sakborningum í varðhaldi í allt að eitt ár , án þess að ákæra sé gefin út .
Þessi staðreynd hefur sætt mikilli gagnrýni ættingja Amöndu og bandarískra lögmanna , sem segja þetta aðeins eina birtingarmynd þess hversu lélegt kerfið sé á Ítalíu og andsnúið sakborningum .
Lögreglurannsóknin sé jafnframt öll í skötulíki .
Joseph Tacopina , þekktur lögmaður í New York sem hefur verið fjölskyldu Amöndu til ráðgjafar , sagði í samtali við fréttatímaritið Newsweek í mars á síðasta ári að engin raunveruleg sönnunargögn væru fyrir hendi .
Lögreglan hefði til dæmis þrýst mjög á Amöndu við yfirheyrslur og sagt henni að bareigandinn væri grunaður um aðild að málinu .
Þá hefði hún spunnið upp sögu um að hann hefði verið í húsinu , en öll sú saga bæri helstu merki falsks vitnisburðar .
Tacopina segir sönnunargögnin gegn Rudy næg .
Blóðug handaför hans í herberginu og sæði á hinni látnu segi alla söguna , enda hafi hann játað aðild sína .
Öðru máli gegni til dæmis um erfðaefni Raffaeles á krækju af brjóstahaldara Meredith .
Sú krækja hafi ekki fundist í húsinu fyrr en við fjórðu leit lögreglunnar , nokkrum dögum eftir morðið .
Og ekki ólíklegt að sambýlingarnir hafi skipst á brjóstahöldurum .
Þá sé ekki mark takandi á rannsókn á hníf , sem fannst heima hjá Raffaele .
Erfðaefni Amöndu fannst á skafti hans og það sem lögreglan ætlar að sé erfðaefni Meredith á oddinum .
En á því eru að vísu aðeins 20% líkur og lögmaðurinn bendir á að ef þetta væri morðvopnið hefði lögreglan sannarlega getað sýnt fram á það með óyggjandi hætti , enda ekki hægt að þrífa blóð svo af hnífi að ekkert greinist .
Undarleg viðbrögð Eftir morðið flúði Rudy Guede til Þýskalands , en var handtekinn og fluttur aftur til Ítalíu .
Hann neitaði staðfastlega að hafa myrt hana , en var dæmdur sl. haust í 30 ára fangelsi .
Réttarhöldin yfir honum voru fyrir luktum dyrum , en hann tók þann kostinn að fá flýtimeðferð fyrir dómstólum og þar með var fallið frá kröfu um lífstíðarfangelsi .
Framburður hans verður notaður í málaferlunum gegn Amöndu og Raffaele , en hann mun hafa haldið því fram að þau hafi bæði verið á morðstaðnum .
Amanda sýndi undarleg viðbrögð eftir morðið á meðleigjandanum .
Það virtist fá lítið á hana og hún og Raffaele leiddust hönd í hönd í búðir og völdu kynþokkafull nærföt á Amöndu .
Sem varð ekki til að bæta ímynd þeirra skötuhjúanna .
Allar líkur eru á að enn sé langt í dóm í málinu .
Með töfum og frestunum er líklegt að réttarhöldin standi í allt að eitt ár .
Amanda Knox verður því áberandi í ítölskum fjölmiðlum enn um sinn .
" Frelsum Amöndu " Í heimaborg Amöndu Knox , Seattle , eru margir sem ekki trúa því að hún sé það harðsvíraða morðkvendi sem ítalska lögreglan og fjölmiðlar þar í landi fjalla um .
Þessi hópur hefur hafið baráttu til að styðja við bakið á henni í réttarhöldunum og aflar fé með því að selja boli , krúsir og húfur með áletruninni " Frelsum Amöndu " .
Stuðningsmenn Amöndu telja ítölsku lögregluna hafa klúðrað rannsókninni illilega .
Á myndbandi lögreglunnar sjáist til dæmis hvar lögreglumenn þurrki blóð af gólfi herbergis Meredith og hendi mikilvægum vísbendingum til hliðar , bæði fatnaði og hári .
Margir mikilsmetandi lögfræðingar hafa látið til sín taka í baráttunni .
Mike Heavey , dómari í Seattle , ritaði opið bréf til dómstólsins á Ítalíu , þar sem sagði að Amanda Knox ætti á hættu að verða dæmd fyrir morð þar sem áhrif hefðu verið höfð á álit almennings og dómstóla með ólögmætum og óviðeigandi hætti .
Þrátt fyrir baráttuna í Seattle er ólíklegt að Amanda Knox verði látin laus á næstunni .
Mikil áhersla hópsins á vanhæfni ítölsku lögreglunnar og dómskerfisins hefur hleypt illu blóði í Ítali , sem segja að fólk í níu þúsund kílómetra fjarlægð geti ekki sett sig í dómarasætið með þessum hætti .
Fjölskylda Amöndu kann stuðningshópi hennar litlar þakkir fyrir baráttuna og faðir hennar hefur lýst því yfir að fjölskyldan hafi trú á ítölskum verjendum dótturinnar .
