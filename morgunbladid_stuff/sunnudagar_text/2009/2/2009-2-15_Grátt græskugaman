Eftir Árna Matthíasson arnim@mbl.is ALLIR þekkja væntanlega Baggalút sem haldið hefur úti samnefndu vefsetri í nokkur ár , aukinheldur sem þeir hafa haslað sér völl á öldum ljósvakans og gefið út geysvinsælar plötur .
Annað slíkt vefsetur , þar sem menn fara frjálslega með staðreyndir og skrumskæla flest er dindill.is sem hefur verið til alllengi en gekk í endurnýjun lífdaganna fyrir stuttu .
Dindli svipar ekki svo mjög til Baggalúts , fer nokkuð aðrar leiðir í sínum húmor , er meðal annars pólitískari og gamanið oft grátt .
Dæmi um fréttir af Dindli : " Jóhanna á djamminu – Myndir Jóhanna Sigurðardóttir , verðandi forsætisráðherra , lék á als oddi í gærkvöld , þegar hún endasentist um miðbæ Reykjavíkur og drakk í sig næturlíf borgarinnar .
Hún hóf kvöldið snemma og með látum : " Já , við hittumst nokkrar skvísur heima hjá einni okkar og skelltum í nokkra Cosmopolitan handa okkur , áður en við svo fórum niður í bæ , allar í megastuði , " sagði Jóhanna .
" Og : " Biskup Íslands kaupir Morgunblaðið Karl Sigurbjörnsson , biskup Íslands , keypti Árvakur hf , útgáfufélag Morgunblaðsins , í dag fyrir 3.000 milljónir króna .
Samkvæmt heimildum fékk biskupinn lán frá ótilgreindum aðila fyrir kaupunum og það er tryggt með veði í bréfunum sjálfum eins og tíðkast í viðskiptalífinu .
Sem aðaleigandi blaðsins hyggst biskup hafa mikil áhrif á ritstjórnarstefnu blaðsins .
" Og : " Mótmælendur brenna Þjóðveldisbæinn Þjóðveldisbærinn brann hratt og örugglega .
Hann þótti rótgróið einkenni gamla Íslands sem nú er horfið .
Hópur herskárra mótmælenda lagði eld að Þjóðveldisbænum í Þjórsárdal í nótt .
Bærinn brann hratt og örugglega til kaldra kola á stuttum tíma .
Talið er að bruninn sé táknrænn fyrir þá kröfu sem uppi er í samfélaginu um nýtt og betra Ísland .
" Aðrar fréttir á síðunni eru eftir þessu , sjá til að mynda fyrirsagnalistann : – Afmælisveisla fór í hundana : Laddi spratt nakinn upp úr tertunni – Allar aðrar íþróttir en handbolti lagðar niður á Íslandi – Húsnæðisverð lækkar á Gaza-ströndinni – Hvað er málið með að þurfa að vakna snemma í stríði ? – Mótmælendur hata alla nema mig og vini mína Á síðunni eru líka útvarpsþættir , að vísu aðeins tveir , báðir hluti af þáttaröðinni Veröld dýranna , Laufhjörtur og Bremsufiskur , og þar eru einnig fréttaskýringar , til að mynda ein þar sem leidd eru rök að því að sú gagnmerka bók " Gemsinn " eftir Stephen King sé áhrifamesta bókmenntaverk 21. aldarinnar .
Við grípum niður í greinina : " " Gemsinn " hlaut hvarvetna gríðarlega góðar viðtökur og gagnrýnendur sammæltust um að ný viðmið hefðu verið sett á sviði bókmennta og listsköpunar .
" Aldrei áður hef ég lesið skáldverk frá upphafi til enda í einni lotu og brostið í grát af hrifningu á hverri einustu síðu .
" Gemsinn " markar tímamót .
" Gemsinn " vekur upp áður óþekktar tilfinningar .
" Gemsinn " er ekki bara bók heldur einlægasta greining á mannlegu atferli sem nokkru sinni hefur verið fest á prent , " sagði Wes Tracker , gagnrýnandi listatímaritsins Intelligent Life .
" Ójá .
