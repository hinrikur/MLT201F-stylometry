Eftir Ingu Rún Sigurðardóttur ingarun@mbl.is Fastur liður í hátískuviku í París er sýning brúðarkjóla .
Flestir hönnuðir sýna að minnsta kosti einn brúðarkjól og svo auðvitað fleiri kjóla sem eru við hæfi í fínustu brúðkaupum .
Sýningum á hátísku sumarsins er nýlokið en í þetta skiptið voru 20 sýningar haldnar á þremur dögum í stað 23 sýninga á fjórum dögum eins og síðast .
Það eru þó ekki stóru tískuhúsin á borð við Dior , Chanel , Christian Lacroix , Givenchy , Jean-Paul Gaultier og Valentino , sem hættu við heldur eru það minni fyrirtækin .
" Við sögðum þeim að ýta ekki sjálfum sér út í eitthvað sem þau ráða ekki við í svona erfiðu umhverfi .
Það er ákveðin áhætta fólgin í sýningarhaldinu og við hvetjum tískuhúsin til að eyða ekki peningum í sýningu þegar það er ekki nauðsynlegt , " sagði Didier Grumbach , forseti Franska hátískusambandsins í samtali við AFP .
Franski hönnuðurinn Anne Valerie Hash játaði að hún væri ekki með í þetta sinn til að spara peninga .
" Það er ómögulegt að setja upp hátískusýningu þegar helsta áhyggjuefni mitt er að geta borgað starfsfólkinu mínu laun .
" Breska merkið Boudicca dró sig einnig í hlé í þetta skiptið .
" Hátíska er ekki aðeins til á sýningarpöllum , " sögðu hönnuðir Boudicca , Zowie Broach og Brian Kirby .
Þau sögðust enfremur vera að vinna að " röð af draumum á pappír " sem þau hyggjast setja á netið .
Það voru því engin ný nöfn á sjónarsviðinu í þetta skiptið nema hjá einu af þekktu tískuhúsunum en Maria Grazia Chiuri og Pier Paolo Piccioli sýndu fyrstu hátískulínu sína hjá Valentino .
Tvíeykið vann í tíu ár með stofnanda tískuhússins og tók við af Alessöndru Facchinetti , sem var rekin í október , aðeins ári eftir að hafa verið útnefnd arftaki Valentino .
Eitt er ljóst , að þrátt fyrir kreppuna eru hátískubrúðarkjólarnir mikið augnayndi og áreiðanlega eitthvað að finna þar fyrir alla , sem hafa áhuga á flottum fötum og nýjustu tísku .
