Magnús Jón Eyjólfsson , fyrrverandi stöðvarstjóri Pósts og síma í Hafnarfirði , fæddist á Dröngum á Skógarströnd 14. október 1915 .
Hann lést á Sólvangi í Hafnarfirði 16. janúar síðastliðinn .
Foreldrar hans voru Eyjólfur Stefánsson bóndi á Dröngum og síðar bátasmiður í Hafnarfirði , f. 2. nóvember 1868 , d. 24. október 1959 , og kona hans Jensína Kristín Jónsdóttir , f. 11. nóvember 1869 , d. 26. nóvember 1927 .
Magnús var yngstur systkina sinna , en þau sem upp komust voru Stefán , Sigurborg , Bogi Ragnar og Ingimundur .
Auk þess eignaðist Eyjólfur Stefánsson fjórar dætur sem komust upp með fyrri konu sinni , Sigríði Friðriksdóttur , sem hann missti .
Þær voru Sigríður , Friðbjörg , Jóhanna og Salbjörg , allar látnar .
Magnús kvæntist 24. júní 1944 Þórunni Flygenring , f. 24. júní 1919 , dóttur Kirstínar Pálsdóttur Flygenring , f. 1897 , d. 1980 , og Ingólfs Flygenring framkvæmdastjóra í Hafnarfirði , f. 1896 , d. 1979 .
Dætur Magnúsar og Þórunnar eru 1 ) Kristín f. 17. maí 1946 , gift Sigurði Helgasyni f. 1. maí 1947 , börn þeirra eru Helgi og Þórunn og 2 ) Ásta f. 3. júní 1950 , gift Oddi Borgari Björnssyni f. 19. ágúst 1950 , börn þeirra eru Magnús , Charlotta og Björn .
Magnús ólst upp í Hafnarfirði frá árinu 1920 , þegar foreldrar hans fluttust þangað frá Dröngum .
Hann lauk gagnfræðaprófi frá MR , sveinsprófi í rafvirkjun frá Iðnskólanum í Hafnarfirði og prófi í símvirkjun frá Símvirkjaskólanum .
Starfaði sem símvirki á Símstöðinni í Hafnarfirði og sinnti stundakennslu við Iðnskólann í Hafnarfirði um árabil .
Samdi ásamt öðrum Ágrip af rafmagnsfræði .
Hann var stöðvarstjóri Pósts og síma í Hafnarfirði 1962-78 og sá um Póst- og símaminjasafn Póst- og símamálastofnunar frá 1978-83 .
Útför Magnúsar var gerð frá Hafnarfjarðarkirkju 23. janúar .
Mig langar með örfáum orðum að minnast móðurbróður míns Magnúsar Eyjólfssonar , fyrrum stöðvarstjóra Pósts og síma í Hafnarfirði , sem lést 16. janúar síðastliðinn 93 ára að aldri .
Útför hans fór fram 23. janúar frá Hafnarfjarðarkirkju .
Þetta var látlaus athöfn og í góðu samræmi við Magga frænda .
Þessi hávaxni og spengilegi maður var afar vel af Guði gerður bæði til líkama og sálar .
Hann var góðum gáfum gæddur eins og þau öll systkinin frá Dröngum .
Magnús kynntist á unga aldri boðskap Biblíunnar þar sem okkur er kennt að vera hógvær og af hjarta lítillát .
Kannski var það þess vegna sem mikil hógværð einkenndi hann alla tíð og var hann þó hispurslaus og langt frá því að vera hlédrægur eða feiminn .
Magnús var yngstur af börnum Eyjólfs frá Dröngum og sá síðasti sem kveður þetta jarðlíf .
Hann ólst að mestu upp í Hafnarfirði og missti móður sína þegar hann var tólf ára .
Eyjólfur faðir hans hélt barnmörgu heimilinu saman eftir lát konu sinnar , og segir frá ævi hans í bókinni Kaldur á köflum sem út kom árið 1953 .
Mér er það minnisstætt er þau hjónin , Magnús og Þórunn , kona hans , komu í heimsókn til okkar í Reykjavík á sjötta áratug síðustu aldar á Volkswagen-bjöllunni sinni , hann í frakka og með hanska .
Þau hjónin voru í mínum barnsaugum sem glæsileg heldrafólk .
Mér sýndist Magnús yfirleitt vera mikið snyrtimenni og það kom í ljós þegar ég táningur og rúmlega það heimsótti hann í Hafnarfjörð og skoðaði með honum bókasafnið hans , sem var mikið að vöxtum og vel og skipulega raðað í hillur .
Bækur voru okkur sameiginlegt áhugamál .
Það var alltaf einhver góður strengur á milli okkar frændanna þó nærri 30 ára aldursmunur væri .
Síðustu æviárin var hann farinn að kröftum en alla tíð afar viðræðugóður og það sem einkenndi hann var einstaklega jákvætt og glaðlegt viðhorf til lífsins .
Þar er hann okkur hinum góð fyrirmynd .
Magnús átti góðan og traustan lífsförunaut , Þórunni Flygenring , sem nú afar ern nálgast níræðisaldurinn .
Með þeim hjónum var mikið jafnræði .
Þau áttu gott og hlýlegt heimili á Garðsstígnum í Hafnarfirði þar sem dæturnar tvær ólust upp .
Það væri ekki í anda Magga frænda að skrifa hér mærðarlega og margorða minningargrein og skal því staðar numið .
Ég votta Þórunni og dætrunum og fjölskyldum þeirra samúð mína og þakka fyrir minninguna um góðan frænda .
Bjarni E. Guðleifsson .
