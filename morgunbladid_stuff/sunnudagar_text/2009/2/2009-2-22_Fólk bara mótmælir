Eftir Pétur Blöndal pebl@mbl.is Í guðs bænum , við skulum nú ekki hafa þetta heilt Morgunblað , " segir Einar Leifur Pétursson og býður blaðamanni til sætis " í stássstofunni " á Minni-Grund .
" Þó að ég sé svona gæi , þá er ég mikið fyrir að vera heldur svona álengdar – að geta togað í spotta baka til , " bætir hann við brosandi .
Svo flýtir hann sér að segja : " Æ , ég veit það ekki – ég er víst hættur að toga í spotta .
" Lilli manni Foreldrar Einars voru Ólafía Einarsdóttir og Pétur Lárusson " fulltrúi á skrifstofu Alþingis Íslendinga eins og það var orðað í símaskránni " , en Pétur vann þar í tæpa hálfa öld .
Það var gott með feðgum og hangir málverk af föðurnum yfir rúmi sonarins áttræðum í herberginu á Minni-Grund , en það er eftir Gunnlaug Blöndal .
Einar er fæddur og alinn upp í Vesturbænum og hefur aldrei verið búsettur fyrir austan læk .
" Í heiminn kom ég heima hjá mér á Sólvallagötu 25 , húsið nefnist Hof , og þar bjó ég mína hundstíð , " segir hann .
" Ég þekkti hvorugan afa minn , en ólst upp með báðum ömmum mínum og það var mikill skóli .
Móðuramma mín var Guðleif Erlendsdóttir frá Breiðabólstað á Álftanesi , dóttir Erlendar Erlendssonar útvegsbónda .
Hún giftist manni sem fórst með báti úr útgerð Erlendar .
Svo giftist hún aftur Einari Ketilssyni , sem dó ungur árið 1900 , en hann var í fyrsta árgangi gamla Stýrimannaskólans .
Ég man að einn kapteinn , Kristinn Markússon , kom oft á afmælisdegi þessa afa míns og færði ömmu eitthvað .
" Kirstín Katrín Pétursdóttir var " hin amman " , dóttir Péturs Guðjónssonar , fyrsta lærða organistans á Íslandi .
" Hann hét Guðjohnsen á meðan hann var í námi í Danmörku , " segir Einar .
" Guðjohnsenarnir halda enn því nafni .
Hún var ákaflega heyrnardauf , kunni ekki við heyrnartæki sem þá voru á frumstigi , en afskaplega músíkölsk .
Og kallaði mig lilla manna .
Ég var langyngstur þriggja systkina og gutlaði á píanó .
Hennar uppáhald var Beethoven og til að geðjast henni klæmdist ég í gegnum hann lítilsháttar ...
æ , svo brá ég mér yfir í annað og sá að hún fylgdist með – tók allt í einu eftir að hún var farin að dilla fætinum við King for a Day ! Eftir það kom hún til mín og sagði : " Lilli manni minn , þetta var nú ekki beinlínis Beethoven , en þetta var ágætt .
" Ömmurnar Það hafði mótandi áhrif á lilla manna að alast upp með ömmum sínum .
" Já , almáttugur , " segir hann .
" Þær voru ákaflega ólíkar .
Móðuramma mín var hörkudugleg , sumir sögðu frek , en ég varð aldrei var við það .
Hún vann við hjúkrun og fékk eftirlaun sem fyrrverandi hjúkrunarkona á fjárlögum , þrátt fyrir að ekkert væri til sem hét hjúkrunarkona eða -fræðingur þá .
Hún átti eftir eina dóttur , það gekk barnaveiki sem drap allt saman , þannig að mamma varð ein eftir og ólst upp hjá henni og í skjóli frændfólksins .
Svo var amma þannig , að hún sagði : " Mín dóttir , hún þarf að læra , ekkert annað en það .
" Og hún lét hana taka inntökupróf í Menntaskólann , sem hún stóðst og var þar með alls konar stórmennum , eins og Helga Tómassyni og Níelsi Dungal .
" – Það hefur verið sár reynsla að missa frá sér börnin sín ? " Amma var einstaklega æðrulaus .
Næstsíðasta barnið hennar var Guðrún Lárusdóttir , alþingiskona og bæjarfulltrúi , sem fórst í Tungufljóti 20. ágúst 1938 .
Ég man að ég og Lalli bróðir minn vorum viðstaddir þegar föður mínum var tilkynnt þetta .
Amma bjó þá heima hjá okkur í Hofi og við fórum öll saman að tilkynna henni þetta .
Þá sagði hún þessi orð , sem mér eru svo ógleymanleg , dæsti og sagði svo : " Verra gæti það verið , þig á ég þó eftir Pétur minn .
" Hin amma mín , dóttir Péturs gamla Guðjónssonar , giftist ungum guðfræðistúdent , Lárusi Halldórssyni frá Hofi í Vopnafirði , og hann er afi minn í þá ættina .
Hann var fyrst prestur fyrir austan .
Það kom upp óánægja með sóknarprestinn og úr varð að fríkirkjusöfnuðurinn á Íslandi var stofnaður í kringum það .
Hann varð fyrsti prestur þeirra , en aðeins fyrir austan , því hann dó svo ungur .
" Einar vann sem þingsveinn á unglingsárunum .
" Þá var skylt að hafa tvo þingsveina í neðri deild og einn í efri deild , til að hægt væri að senda mann eftir brennivíni og fleiru , " segir hann og hlær .
" Ég var þrettán ára og bannað að afgreiða mig , þurfti skilríki upp á það , en ég þekkti Guðbrand í ríkinu , var jafnaldri sonar hans .
Ætli ég hefði ekki getað tekið út fyrir sjálfan mig líka – ef ég hefði verið kominn í sopann ! " Þingsveinn Þetta var síðla á fjórða áratugnum , en þá sat meðal annarra á þingi Gísli Sveinsson , þingmaður Vestur-Skaftfellinga .
" Ég hafði aðsetur uppi á efsta lofti í þinghúsinu og pallarnir voru þar fyrir framan , " segir Einar .
" Svo varð ég var við að Gísli sendi þingsvein eftir brennivíni ! Ég vissi að ekki mátti biðja strákinn um það og sagði : " Þú átt að segja góurinn , að þú sért sendur af Gísla Sveinssyni , forseta sameinaðs Alþingis , að sækja pöntun .
Og hvað áttu nú að segja ? " Strákurinn endurtók rulluna , fór svo og keypti það sem um var rætt , og þegar hann kom til baka spurði Gísli hvað sagt hefði verið við hann .
" Þeir sögðu ekki neitt – þeir bara hlógu , " svaraði strákurinn .
Þetta er ein af þeim mannkynssögum sem má ekki segja ! " Einn daginn hélt Einar Olgeirsson eina af sínum maraþonræðum og fór þá að lesa upp úr Morgunblaðinu .
" Hann las úr greinum eftir Ólaf Thors .
Ólafur sat við gluggakistuna , brosti í kampinn og sagði : " Ég verð að segja , að hann skrifar prýðilega , þessi maður .
" Þá hlógu allir í þingsalnum .
" – Hvað finnst þér um að eggjum sé kastað í þinghúsið ? " Mér finnst það skrílsháttur , hreint út sagt , " svarar Einar , " að ráðist sé á saklausa og fallega byggingu eins og þinghúsið og eggin eyðilögð ! " – Þú hefur ekki viljað fara sjálfur í pólitík ? " Nei , ég get ekki sagt það , en mér stóð það til boða .
Ég var í Vöku í Stúdentaráði fyrsta árið mitt í Háskólanum , trúlega af því að árgangurinn okkar var svo stór og ég átti eitthvað í honum .
Svo fór ég ekkert í það aftur fyrr en ég varð varaformaður í Stúdentafélagi Reykjavíkur þegar búið var að endurreisa það .
En það var ósköp gaman að lifa og við lifðum lífinu lifandi þá , gerðum alls konar vitleysur , það gera allir menn meira eða minna .
" Kreppan og stríðið Einar segist bara hafa verið stráklingur í kreppunni miklu og stríðinu sem fylgdi í kjölfarið .
" Ég varð var við allt þetta í kringum mig , en heima varð ég ekki var við neitt .
Faðir minn vann mikla aukavinnu og þar var alltaf nóg að bíta og brenna .
En ég man að móðir mín sendi mig alloft með mat í nokkur kot .
Einu sinni var karlinn sem við hjálpuðum veikur , svo mamma fékk nágranna sinn Matthías Einarsson til að líta til með honum .
Karlinn fékkst ekki úr rúminu , en Matthías gaf sig ekki og loks var hann fluttur á spítala .
Þá kom í ljós af hverju hann vildi ekki rísa úr rekkju .
" Það var engin furða , " sagði Matthías móður minni , " því hann lá á helvíti miklum sementspoka fullum af fimmeyringum .
" Það var stór upphæð .
Matthías var húmoristi og kallaði þetta allt fimmeyringa , en ég man að þarna voru spesíur og ríkisdalir .
Það gat verið klókt að ná sér í ölmusu hjá bænum .
" Einar varð stúdent lýðveldisárið .
" Við útskrifuðumst 17. júní árið 1944 fyrir hádegi .
Ég var inspector scholae og þurfti að halda ræðu , athöfnin var örstutt , því svo fóru allir á Þingvöll .
" – Og dagurinn hefur verið eftirminnilegur ? " Vissulega , þetta var í lok stríðsins og allt annað hugarfar en í dag .
Nú eru allir svo bölsýnir .
Víst eru erfiðir tímar , en þeir eru ekki bara hér , heldur úti um allan heim .
Erfiðleikarnir eru hafðir til þess að vinna sig upp úr þeim , ekki satt ? " segir hann með áherslu , hallar sér aftur í stólnum og hlær .
" Þetta var nú speki .
" – Áttirðu samskipti við hermennina ? " Nei , ég þótti ekki líklegur til þess .
Á þessum tíma fékkst ekkert sælgæti og einu afskiptin sem ég man eftir var þegar ég stóð fyrir utan kantínuna í Vonarstræti , alveg við Tjörnina , og sendi þá inn eftir súkkulaðipökkum .
En ég var kallaður nasisti , af því að ég vildi Ísland frjálst .
Þegar herinn gekk á land 10. maí árið 1940 , þá gekk ég með sorgarband þann daginn árið eftir .
Ég vissi ekki fyrri til en tveir lögreglumenn , annar íslenskur og hinn breskur , tóku mig umsvifalaust og keyrðu inn á Kirkjusand .
Ég brúkaði æstan kjaft , var sæmilega að mér í ensku , og hitti á kúltiveraðan strákling frá Oxford .
Eftir að við töluðum saman var ég látinn laus og það voru einu afskiptin af hernáminu .
Þetta var ólíkt mótmælunum í dag .
" – En þú varst kallaður nasisti ? " Það getur vel verið að ég hafi haft sympatíu með því , en það eina sem gat valdið þessu viðurnefni var að ég gekk einhvern tíma í fylkingunni 1. maí .
Þar voru tvær breiðfylkingar , annars vegar þjóðernissinnar og hins vegar kommarnir .
Ég var úniformlaus og hafði sæmilegan rytma , þannig að við Fúsi Halldórs gengum fremst , af því ég gat trommað sæmilega göngulagið .
Þetta voru nú öll afskiptin .
" Nóg að gert Einar er enn " ungur maður miðað við aldur " og nam lögfræði , " lífsins speki , fræðin um lífið sjálft , og svo hóf ég minn feril á því að dæma fólk , sem fullmektugur hjá sakadómara .
En það átti ekki við mig ; mér þykir leiðinlegt að sekta fólk og svo þekkti ég annan hvern sem ég þurfti að taka fyrir " .
Og við tóku 16 ár sem fulltrúi borgarstjórans í Reykjavík , Gunnars Thoroddsens , sem hafði kennt Einari í Háskólanum .
" Hann var mikill vinur minn , " segir Einar .
" Það þurfti að tala við fólkið , sýna því og sinna því , og hann var feginn að hafa mann sem nennti að hlusta .
" Eftir það varð Einar skrifstofustjóri borgarverkfræðings " og svo fór ég loks að sinna mínum hugðarefnum – þóttist hafa nóg að gert " .
Einar kvæntist Kristjönu Kristinsdóttur frá Húsavík árið 1955 .
" Hún er löngu dáin , " segir hann .
" Hún var svolítið eldri en ég og átti ekkert barn , en við tókum strax barn og ég á afabörn og langafabörn .
Ég lét þessa einu konu nægja , enda dugði það í 33 ár .
Það gekk allt skikkanlega .
" Mótmælin Er þetta ekki gamla sagan , það þarf ekki nema einn gikk , og þá koma margir á eftir , " segir Einar loks um mótmælin á Austurvelli .
" Mér finnst gleymast , að þetta er ekkert séríslenskt fyrirbæri – þetta hefur gerst um allan heim – ég tala nú ekki um í Evrópu .
En það kemur mér eiginlega ekkert á óvart í nútímanum .
Mér fannst best þegar talað var við eina , sem sagðist ekki hafa hugmynd um hverju hún mótmælti , það væri bara svo gaman að vera í þrönginni .
" Einar segist ekki taka þátt í neinum fjöldahreyfingum og bætir við : " Nema þeim sem ég stjórna sjálfur ! " Svo lítur hann sposkur á blaðamann .
" Fólk veit ekkert hverju það er að mótmæla – það bara mótmælir .
" Þá sagði hún þessi orð , sem mér eru svo ógleymanleg , dæsti og sagði svo : " Verra gæti það verið , þig á ég þó eftir Pétur minn .
" 