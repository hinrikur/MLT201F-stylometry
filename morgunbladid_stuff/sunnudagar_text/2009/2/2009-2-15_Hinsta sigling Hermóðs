Eftir Hermann Guðjónsson Um nýliðin áramót gátu Íslendingar glatt sig við það að árið 2008 urðu engin banaslys á sjómönnum á íslenskum skipum , hvorki hér við land né á fjarlægum slóðum .
Slíkri gæfu var sannarlega ekki að fagna um þetta leyti árs 1959 .
Þá hurfu 42 sjómenn af tveimur skipum í hafið á skömmum tíma .
Togarinn Júlí frá Hafnarfirði sökk í aftakaveðri á Nýfundnalandsmiðum í febrúarbyrjun og að morgni hins 18. febrúar fórst vitaskipið Hermóður undan Reykjanesi .
Um borð voru 12 sjómenn og drukknuðu þeir allir .
Sá elsti var 65 ára , sá yngsti einungis 16 ára .
Fimm konur misstu eiginmenn sína og 17 börn sáu föður sinn ekki framar .
Höggið var þungt , skarðið stórt .
Hermóður Vitaskipið Hermóður var annað skipið í eigu Vitamálaskrifstofunnar sem bar heiti sendiboða ásanna – hins hvata sonar Óðins – sem frá er sagt í Snorra Eddu .
Skipið var smíðað í Stokkhólmi eftir fyrirsögn starfsmanna Vitamálaskrifstofunnar og var fullbúið haustið 1947 .
Skrokkur Hermóðs var úr stáli , sérstyrktur til siglinga í ís .
Skipið var ekki ýkja stórt , einungis 33,7 m að lengd og 7 m að breidd , talið 208 brúttótonn að þeirra tíðar mælingareglum og bar um 150 tonn .
Meginverkefni Hermóðs voru flutningar vegna vitaþjónustunnar .
Ferðir með gashylki í vitana voru árvissar og flutningur á matvælum , kolum , áburði og öðrum nauðsynjum til vitavarða einnig .
Auk vitaþjónustunnar og tilfallandi verkefna við flutninga fyrir Landssímann var Hermóður notaður til landhelgisgæslu að vetrarlagi þegar minnst þörf var fyrir hann á öðrum vettvangi .
Hann var þá leigður Landhelgisgæslunni með allri áhöfn um tveggja til þriggja mánaða skeið og sinnti gjarnan eftirlits- og björgunarstörfum við Vestmannaeyjar framan af vertíð .
Síðasta siglingin Hinn 17. febrúar 1959 lá Hermóður í Vestmannaeyjahöfn .
Eins og oft áður hafði skipið gegnt hlutverki varðskips á Eyjamiðum undanfarið og nú var tímabært að halda heim til Reykjavíkur eftir tveggja vikna úthald .
Veður var allsæmilegt síðdegis þegar Hermóður sigldi frá Eyjum en fór versnandi og um kvöldið var komið hávaðarok af suðvestri .
Storminum fylgdi mikið hafrót .
Flutningaskipið Vatnajökull komst nauðulega gegnum Reykjanesröstina fyrri hluta nætur .
Hermóður var nokkuð á eftir honum .
Hann var undan Reykjanesi þegar samtöl fóru á milli skipanna um fjögurleytið um nóttina .
Þá amaði ekkert að tólfmenningunum um borð en röddin í talstöð Vatnajökuls var síðasta lífsmarkið sem barst frá vitaskipinu Hermóði .
Búist var við Hermóði til hafnar í Reykjavík að morgni 18. febrúar .
Hann kom ekki og leit hófst .
Um hádegisbilið sáu leitarmenn fyrstu vísbendingarnar um að vitaskipið væri ekki lengur ofansjávar þegar brak úr því tók að reka á fjörur í Höfnum .
Lestarhlerar og brotinn björgunarbátur Hermóðs gáfu til kynna að ólíklegt væri að nokkur vitaskipsmanna hefði komist lífs af .
Þegar daginn eftir slysið þótti ljóst að Hermóður hefði sokkið skyndilega án þess að skipverjar ættu sér neina von um björgun og þeir voru allir taldir af .
Alþingi felldi niður reglulega fundi sína og hélt þess í stað stuttan minningarfund í samúðar- og virðingarskyni við hina látnu sjómenn og aðstandendur þeirra .
Björgunarsveitir hættu leit þegar vonir um að skipverjar fyndust á lífi voru kulnaðar .
Liðsmenn Landhelgisgæslunnar notuðu þó hvert tækifæri til að svipast um eftir vísbendingum um hvarf Hermóðs og urðu þess brátt áskynja af olíudreif á sjónum undan Höfnum að þar myndi flak skipsins að finna .
Ýmislegt brak úr skipinu rak á fjörur á Reykjanesi dagana eftir slysið en líkum sjómannanna skilaði hafið ekki .
Vitamálaskrifstofan og Landhelgisgæslan höfðu forgöngu um að haldin var fjölsótt minningarathöfn um Hermóðsmenn í Dómkirkjunni í Reykjavík hinn 7. mars 1959 .
Á sjómannadaginn árið 1996 var vígt í Fossvogskirkjugarði í Reykjavík minningarmark um drukknaða sjómenn sem ekki hafa fundist og því ekki verið unnt að jarðsetja lík þeirra .
Þetta minningarmark heitir Minningaöldur sjómannadagsins og á það eru letruð nöfn horfinna sjómanna .
Ættingi eins mannanna sem fórust með Hermóði átti frumkvæði að því við Sjómannadagsráð að minningamarkið var sett upp og við vígslu þess voru nöfn allra Hermóðsmanna skráð á Minningaöldur sjómannadagsins .
Hermóðsslysið er stærsta áfall sem hefur hent íslensku vitaþjónustuna fyrr og síðar .
Sjómennirnir tólf urðu ekki grátnir úr helju frekar en Baldur hinn góði sem æsir sendu Hermóð hinn hvata að sækja úr greipum dauðans .
Þeir fylla flokk hinna fjölmörgu íslensku sjómanna sem hafa týnt lífi við störf sín og minning þeirra verðskuldar virðingu .
Undanfarið höfum við borið gæfu til að vinna svo að málum að sjóslysum hefur snarfækkað .
Til þess þurfti ötult og markvisst starf margra aðila að slysavörnum og öryggismálum sjómanna .
Miklu skiptir að haldið verði einarðlega áfram á þeirri braut .
Höfundur er siglingamálastjóri .
