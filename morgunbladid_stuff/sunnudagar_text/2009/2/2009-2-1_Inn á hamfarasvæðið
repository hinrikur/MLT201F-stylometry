Eftir Orra Pál Ormarsson orri@mbl.is Útvega þarf Ólafi Þór Haukssyni almennilegt skrifborð eigi það ekki hreinlega að svigna undan þeim verkefnum sem hann á fyrir höndum .
Ólafur tekur í dag við sérstöku rannsóknar- og saksóknaraembætti sem stofnað var með lögum í lok síðasta árs og á að rannsaka grun um refsiverða háttsemi í aðdraganda , tengslum við og kjölfar bankahrunsins , hvort sem það tengist starfsemi fjármálafyrirtækja , annarra lögaðila eða einstaklinga , og eftir atvikum fylgja rannsókn eftir með saksókn .
Á umliðnum vikum hefur verið fjallað um fjölmörg mál í fjölmiðlum , þar sem áhöld eru um hvort saknæmt athæfi hafi átt sér stað .
Á þessu stigi kveðst Ólafur ekki vera í aðstöðu til að hafa skoðun á þeim málum enda ekki búið að leggja þau formlega upp við embættið .
" Það sem ég byrja á að gera er að reyna að varpa ljósi á stærri myndina , þ.e. hvað gerðist í raun og veru síðastliðið haust þegar bankakerfi landsins fór á hliðina .
Í framhaldi af því munum við setja okkur í samband við þær stofnanir sem lögin segja okkur að við eigum að hafa samstarf við og langlíklegast er að málin komi frá og byggja upp gott samstarf við þær .
" Meta umfang várinnar Ólafur segir ekki liggja fyrir hver starfsmannafjöldi embættisins verður .
" Við byrjum nokkrir karlar á þessari könnunarvinnu .
Það má kannski líkja þessu við það þegar lögregla fer inn á stórt hamfarasvæði .
Þá eru sendir inn á svæðið nokkrir aðilar sem kallaðir eru undanfarar .
Þeir horfa ekki á einstök mál heldur reyna að meta umfang várinnar og hvernig bregðast eigi við .
Við erum í þeim sporum í dag að byggja embættið upp í samræmi við þörf og kröfur , " segir Ólafur .
Hann segir þessa rannsókn lúta sömu lögmálum og aðrar lögreglurannsóknir .
Markmiðið sé að leiða í ljós staðreyndir máls svo ákærandi geti gert það upp við sig hvort hann höfði mál eður ei .
Telji hann mál þannig vaxið að það sé ekki líklegt til að leiða til sakfellingar beri að fella það niður .
" Það er rétt að árétta að sömu lögmál gilda um rannsókn á efnahagsbrotum og bankahruni og hverju öðru , svo sem líkamsmeiðingum eða ölvunarakstri .
Þetta fellur allt undir sömu málsmeðferðarlögin , lög um meðferð sakamála .
" Skipan Ólafs gildir uns embættið verður lagt niður eða það sameinað annarri ríkisstofnun , sbr. ákvæði laga um embætti sérstaks saksóknara , en þá mun hann taka við embætti sýslumanns á Akranesi að nýju .
Stuðningur við þessa vinnu Ólafur segir útilokað að gera sér grein fyrir því hversu langan tíma verkefnið muni taka en áætlað sé samkvæmt lögum að endurmeta stöðuna í janúar 2011 .
" Horfi menn til þess hvað rannsóknir efnahagsbrota hérlendis og erlendis taka að jafnaði langan tíma er þetta frekar skammur tími .
" Liðlega tvær vikur eru síðan Ólafur var skipaður í embættið og kveðst hann hafa fengið góð viðbrögð frá fólki síðan .
" Það er stuðningur við það að þessi vinna sé unnin og ég merki ekki annað en það sé vilji til þess að þessir hlutir verði skoðaðir í ljósi löggæslunnar og komist verði að einhverri niðurstöðu .
Hver svo sem hún verður .
" Embætti sérstaks saksóknara verður til húsa í Borgartúni 7b í Reykjavík .
