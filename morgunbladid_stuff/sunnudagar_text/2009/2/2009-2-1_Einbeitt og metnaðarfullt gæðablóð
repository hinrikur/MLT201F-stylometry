Eftir Freystein Jóhannsson freysteinn@mbl.is Magnús " Hörður er frumburður okkar hjónanna og við vorum mjög spennt þegar hann kom í heiminn .
Reyndar var ég nú bara barn sjálfur þegar hann fæddist .
Hann var sérlega skemmtilegur strákur , kátur og veitti okkur foreldrum sínum mikla ánægju .
Eftir að hann fór að eldast og tala og síðar lékum við okkur mikið saman .
Hann var ekki kominn af barnsaldri þegar ég fann hjá honum mikinn metnað og keppnisskap .
Ég var kannski svolítið kröfuharður við strákinn .
Hann fylgdist með mér þegar ég var í handboltanum , ég var í marki hjá FH í tíu ár og ég tók hann með mér á æfingar og leiki .
Ég vildi að hann yrði handboltamaður , hann spilaði bæði handbolta og fótbolta framan af en svo valdi hann fótboltann og þá var ég svekktur .
En ég afneitaði honum ekki ! Ég var fljótur að jafna mig en ég fer ekki ofan af því að hann hefði orðið dúndurgóður handboltamaður .
En ég studdi hann áfram og við móðir hans höfum alltaf verið stolt af honum .
Hann varð líka frábær fótboltamaður .
Hörður er ákaflega einbeittur og metnaðarfullur , hann ætlaði að ná langt og hann æfði meira en aðrir .
Hann fór á æfingu þótt hann væri fárveikur .
Eins með skólann , hann var ekkert að liggja heima þótt hann væri ekki frískur .
Og hann var framúrskarandi námsmaður .
Dugnaðurinn og driftin hafa alltaf verið hans aðal .
Hann var ákaflega reglufastur í sambandi við alla hluti .
Og hann var tapsár með afbrigðum og er enn .
Við spiluðum alltaf á spil eða fórum í einhverja spilaleiki á jólum og kepptum þá fram á nætur .
Hann vildi ekki hætta í mínus og ef honum tókst ekki að laga stöðuna grýtti hann bara spilunum í mig .
Hann varð aftur á móti ákaflega ánægður þegar ég vildi tefla við hann .
Ég var lélegur skákmaður og hann tók mig alltaf í skákinni .
Þá leið honum betur .
" Nú þegir þú , pabbi " Hörður er lúmskt stríðinn .
Hann virðist ákaflega rólyndur á yfirborðinu .
En það er grunnt á skapinu í honum .
Ekki að hann sé einhver vargur .
Hann er mjög ljúfur strákur , líkur mömmu sinni ! Hann er kurteis maður og hógvær .
Þegar hann var í fótboltanum og ég að leika Bjössa bollu fann ég að hann var ekkert hrifinn af þessu hlutverki mínu .
En hann sagði aldrei neitt .
Hann skildi þetta síðar þegar ég sagði honum að Bjössi bolla hefði byggt húsið okkar og verið aðalfyrirvinna fjölskyldunnar .
Eins veit ég að hann var ekki alltaf ánægður með mig á hliðarlínunni .
Einu sinni sneri dómarinn sér við á vellinum og sagði : Þegi þú , Magnús ! Hann hefði nú haft gott af að hafa eitthvað af jafnaðargeði Harðar .
Nú þegir þú , pabbi , sagði Hörður stundum við mig fyrir leik , en hann skammaði mig aldrei eftir á , ekki einu sinni þegar ég var næsta viss um að ég hefði farið örlítið yfir strikið .
Fótboltinn er okkar fjölskyldumál .
Liverpool er okkar lið og ég flagga þegar það á heimaleiki .
Þessi liverpoolismi gerir okkur að einskonar trúarsöfnuði .
Það var stór stund þegar við Hörður og Rósmundur komum fyrst á Anfield .
Þegar You never walk alone barst yfir völlinn , þá blikuðu tár á hvarmi .
Svo erum við öll FH-ingar .
Konan mín er Gaflari og hennar fólk allt FH-ingar .
Ég hefði aldrei fengið hennar ef ég hefði gengið í Hauka .
" Samvizkusamur og harður við sjálfan sig " Ég var ekki sáttur þegar Hörður hætti í fótboltanum .
Hann var eitthvað farinn að finna fyrir meiðslum en ég hefði viljað sjá hann lengur á vellinum .
En eins og með allt annað hjá honum þá virði ég ákvörðun hans .
Hann hafði svo samband við okkur foreldra sína og ráðgaðist við okkur um hvort hann ætti að sækja um stöðu íþróttafréttamanns hjá Stöð 2 .
Hann var mjög hikandi en við hvöttum hann og hann sótti um á síðustu stundu .
Og það verð ég að segja að hann er langskemmtilegasti lýsandinn núna hjá Stöð 2 .
Menn koma stundum til mín í Suðurbæjarlauginni og spyrja hvort Hörður muni lýsa þessum eða hinum leiknum og láta það fljóta með að þeir horfi frekar á leiki ef hann lýsir .
Það gleður mig að heyra svona lagað .
Mér finnst rosalega ósanngjarnt að hann skuli ekki fá að lýsa leikjum Liverpool .
Þeir segja að hann sé hlutdrægur en það bara bull og vitleysa .
Hann er ekki hlutdrægur , hann er bara lifandi og hrífur fólk með sér .
Hörður var fyrirmyndar unglingur , duglegur í námi og leik , mjög samvizkusamur og harður við sjálfan sig .
Hann hefur þetta allt til að bera enn þá .
Og svo er hann gæðablóð .
Það sýnir vel hvílíkt gæðablóð hann er að þeir félagar Auddi og Sveppi eru stundum að gera honum einhverja glennu .
Þeir vita sem er að hann lætur þá ekki slá sig út af laginu en tekur þeim með jafnaðargeði .
Ekki alls fyrir löngu óðu þeir inn á hann í beinni útsendingu , ég hefði sko kýlt þá en hann var sallarólegur , fipaðist hvergi en hélt bara sínu striki .
Við erum mjög stolt af Herði , hvað hann hefur staðið sig vel í öllu .
Og svo er hann duglegur að koma með barnabörn ; þau eru orðin fimm .
" Magnús Ólafsson Hann fæddist 17. febrúar 1946 .
Hann varð prentsmiður frá Iðnskólanum í Reykjavík og stundaði leiklistarnám í Leiklistarskóla Ævars Kvaran .
Hann starfaði sem prentsmiður hjá Hilmi og Morgunblaðinu og útlitsteiknari hjá DV , hönnuður hjá Prentsmiðju Ólafs Karlssonar og framkvæmdastjóri og hefur rekið eigin prentsmiðju .
Hann hefur leikið hjá ýmsum leikhúsum og í kvikmyndum og sjónvarpi .
Hefur einnig samið söngtexta og gamanmál .
Hann var markmaður handbolta liðs FH í mörg ár sem varð Íslandsmeistari og bikarmeistari nokkrum sinnum .
Hann er kvæntur Elísabetu Sonju Harðardóttur og eiga þau fjögur börn ; auk Harðar : Rósmund , Sonju Maggý og Hjalta Frey .
Mjúkur með þykkan skráp Hörður " Ég man eftir pabba sem manni sem vann mikið en gaf sér samt tíma fyrir mig og til sunnudagsbíltúra og bíóferða , stundum fór hann meira að segja með mig á myndir sem voru bannaðar .
Og þegar hann var í handboltanum tók hann mig með á æfingar og leiki .
Það var náttúrlega stórkostleg upplifun að koma í búningsherbergið og hitta þessa karla ; Geir Hallsteinsson , Gunnar Einarsson , Bigga Björns , Gils Stefánsson , Þórarin Ragnarsson og þá alla ; þetta var gullaldarlið og það var mjög sérstök stemning í klefanum .
Pabbi gat verið nokkuð harður en hann var alls ekki ósanngjarn .
Það hefur kannski spilað inn í að ég var elztur .
En honum líkaði ekki linkind , heldur fann ég að dugnaður og ósérhlífni var honum að skapi .
Þannig fléttaðist það inn í mína skapgerð að reyna að sinna hlutunum vel og keppnisskapið síaðist inn í mig .
Pabbi studdi mig alltaf bæði innan vallar og utan .
Ég man sérstaklega eftir afmælisdögunum mínum .
Þeir voru mjög skemmtilegir .
Við áttum 16 mm sýningarvél og pabbi fór í sendiráðin og fékk lánaðar teiknimyndir sem hann sýndi okkur á gardínum eða uppi á vegg .
Út á þetta voru afmælin mín mjög vinsæl .
Pabbi átti það líka til að hringja í Hafnarfjarðarbíó sáluga og panta miða fyrir mig og félaga mína í stúku .
Að sitja í miðstúkunni var rosalega flott .
Það kostaði að vísu pínulítið meira , en var alveg þess virði svona stöku sinnum .
" Ekki skemmt að vera sonur Bjössa bollu " Ég var bæði í fótbolta og handbolta upp alla yngri flokkana .
Þegar ég var 11 ára fóru mamma , pabbi og Rósmundur til Kanada en ég vildi ekki fara með þeim , heldur tók ég handboltaferð með FH til Danmerkur framyfir .
Þetta létu þau mig um og ég er viss um að pabbi vissi alveg hvað klukkan sló .
Eins vildi ég helzt ekki fara með þeim út á land á sumrin , því ég vildi ekki missa úr leik .
Og þegar ég fór , vildi ég komast sem fyrst heim aftur .
Þau vildu kannski stoppa einhvers staðar og gista en það fannst mér ómögulegt .
Ég hef ekki verið skemmtilegur ferðafélagi , en ég man ekki til þess að þau létu það neitt bitna á mér .
Sextán ára valdi ég fótboltann .
Ég átti í erfiðleikum í handboltanum því sjónin var ekki góð , það gekk ekki að spila með gleraugu og linsur komu ekki til greina á þessum aldri .
Það var auðveldara fyrir mig að spila fótbolta , en hetjurnar voru allar í handboltanum .
Sjálfur hefði ég aldrei orðið meira en miðlungshandknattleiksmaður .
Ég hef oft dáðst að pabba á leiksviðinu og í sjónvarpi og kvikmyndum .
Mér var hins vegar ekkert rosalega skemmt þegar ég var kallaður sonur Bjössa bollu .
Mér fannst hann samt frábær í því gervi .
Hins vegar fannst mér Sumargleðin aldrei neitt rosalega skemmtileg .
Ég var þá kominn á unglingsaldurinn og hún höfðaði ekki til mín .
Aldrei fann ég að pabba þætti það miður að ég skyldi ekki deyja úr hlátri yfir þessum atriðum , hann vissi sem var að mér þótti mikið til hans koma sem leikara og skemmtikrafts .
Og ég er enn mjög stoltur af því sem hann hefur gert á því sviði , eins og til dæmis í Dagvaktinni núna .
Þar er hann hreint út sagt frábær .
Ég man þegar hann var að byrja að leika í kvikmyndum , þá fékk hann lítið hlutverk í Landi og sonum og tók mig með sér norður í Svarfaðardal þar sem myndin var tekin .
Það var ógleymanleg ferð og í hópi ljúfustu minninga minna um samband okkar feðganna .
" Stundum svolítið líflegur á hliðarlínunni " Hann pabbi er rosalega góður maður , hann vill öllum vel .
Hann getur verið svolítið fljótfær en hann er maður til þess að biðjast afsökunar ef honum finnst hann hafa gert eitthvað rangt .
Hann særir engan viljandi .
Oft kemur hann mér á óvart með hvað hann er gríðarlega gjafmildur og stórtækur .
Hann reiðist ekki oft en þegar það gerist verður maður smeykur .
Þegar þessi stóri og mikli maður brýnir raustina þá þagnar maður og lætur sig bara hverfa ef það er hægt ! Auðvitað erum við ekkert alltaf sammála .
Við rífumst um alls konar mál , mest pólitík og fótbolta .
Það eru ekki illindi í þessu hjá okkur .
Við skiptumst bara hressilega á skoðunum .
Það skilur ekkert eftir sig .
Mér finnst hins vegar þessi Liverpoolumræða stundum orðin svolítið þreytt .
Hann á það til að vera of dómharður og kröfuharður og þá reyni ég að róa hann niður .
Þegar ég var í fótboltanum var hann stundum svolítið líflegur á hliðarlínunni .
Einu sinni vorum við að spila við KA , þeir skoruðu , voru kolrangstæðir en markið stóð .
Pabbi átti þá eitthvað vantalað við línuvörðinn en þurfti að fara yfir vegg til að ná til hans og var kominn langleiðina yfir þegar FH-mennirnir stoppuðu hann .
Ég leit bara í hina áttina meðan þetta gekk yfir .
Hann fékk líka oft að heyra það þegar hann fylgdi FH í útileiki .
Það hristi hann bara af sér .
Hann hefur nefnilega þykkan skráp þegar hann vill það við hafa , þótt innst inni sé hann mjúkur maður .
" Rosalega góður afi " Samband okkar pabba er gott , það mætti alveg vera meira , en við hittumst eins oft og við getum og tölum saman í síma þess í milli .
Hann er rosalega góður afi , sonur minn fjögurra ára og hann fara mikið í sund saman .
Þeir eru ekkert farnir að fara í bíó en þegar það verður mun ég fylgjast vel með því að hann taki ekki strákinn með á bannaðar myndir .
Ég verð fljótur að taka fyrir það .
" Hörður Magnússon Hann fæddist 19. febrúar 1966 , stundaði nám við Lækjarskóla og Flensborgarskóla og starfaði í Háskólabíói og Sportmönnum .
Hann lék knattspyrnu með meistaraflokki FH 1983-2001 , varð markakóngur úrvalsdeildar þrívegis 1989-91 .
Kjörinn íþróttamaður Hafnarfjarðar árið 1991 .
Hann varð tíu sinnum markakóngur FH og hefur leikið flesta leiki FH í efstu deild sem og skorað flestu mörkin .
Lék um 400 leiki fyrir FH og skoraði 240 mörk .
Hörður lék einnig 9 A-landsleiki og skoraði 1 mark .
Frá 2000 hefur hann verið íþróttafréttamaður á Stöð 2 .
Hann er í sambúð með Helgu Helgudóttur .
Þau eiga sex börn .
