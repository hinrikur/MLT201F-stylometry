Páll Steingrímsson og Dufþakur Pálsson fóru til Suðurskautslandsins til að leita uppi og mynda skarfa .
Þarna verpa þeir innan um mörgæsir .
Sagan sem Páll er að gera og ætlar að færa í heimildarkvikmynd er um skarfa á jörðinni , hæfni til aðlögunar og tengsl þeirra við manninn .
Hér birtast dagbókarbrot hans úr ferðinni .
2. desember Af ýmsu þjóðerni Lögðum upp frá Ushuaia , syðst í Argentínu í gærkvöld í stafalogni og bjartviðri en spáin fyrir siglinguna yfir til Suðurskautslandsins var slæm .
Vestan hvassviðri og sjólag eftir því .
Samkvæmt spánni var reiknað með að vindur ykist eftir því sem nær drægi landi .
Þetta gekk hér um bil eftir , en skipið Clipper Adventurer fór vel í sjó .
Farþegar á skipinu voru af ýmsu þjóðerni sem marka má af því að kynningar um borð voru á ensku , kínversku og japönsku , en spænsku heyrði maður iðulega .
4. desember 250 þúsund mörgæsir Síðastliðin nótt gaf litla hvíld , hávaða rok og sjógangur .
Skipstjórinn lofaði breytingu á eftir sex tíma , en þeir sex tímar tognuðu um helming í annan endann og flest farið af stað í klefanum sem ekki var njörvað niður .
Þegar komið var að því að fara í land á Snow Hill Island hafði lagnaðarís lokað leiðinni .
Skipstjórinn knúði þá skipið inn í ísinum og bauð fólki að ganga frá borði út á ísinn .
Þetta kallaði hann , , að ganga á vatni " .
Fólk naut þess að hafa fast undir fótum .
Sumir þó ragir að reyna ísgönguna .
Dagurinn var bjartur og glampaði á ísjaka sem bar við snjókrýnd fjöll .
Umhverfið varð allt einhvernveginn upphafið og óraunverulegt , tilfinningin svo í takti við það .
Þegar minnst varði flaug skarfahópur yfir ísinn .
Fuglinn sem ég lagði svo mikið upp úr að sjá og mynda .
Á Snow hill-ey er steinskýli sem leiðangursmenn Nordenskjöld hlóðu 1902 og höfðust við í nærri því tvö ár .
Skipstjóri leiðangursins Larsem og nítján skipverjar hlóðu annað byrgi á Paulet-ey eftir að skip þeirra Ant-artica brotnaði og sökk í ísnum 40 km frá landi .
Þeir drápu mörgæsir og söfnuðu matarforða sem entist þeim veturinn .
Larsen sendi menn til að leita að Nordenskjöld , en það var ekki heiglum hent þar sem kennileiti voru óljós og víðáttur gríðarlegar .
Fyrir einhverja furðulega tilviljun náðu hóparnir saman , en þekktu ekki í fyrstu hver annan , svo torkennilegir voru menn orðnir , veðurbarðir , úfnir og sótsvartir af vanþrifnaði .
Um kvöldið fórum við á gúmmíbátum út í Devil Island að skoða gríðarstóra mörgæsabyggð .
Allir fuglarnir , 250 þúsund , voru af sömu tegund , Adélie .
Það var mikil upplifun að koma í varpið .
Fuglarnir voru ótrúlega spakir .
Ef maður nam staðar áttu þeir til að labba til manns eða fram hjá rétt við fætur manns .
Loftið ómaði af kvaki fuglanna og stöðugt rennerí í sjó og úr .
Álega var hafin en töluverður ástarbrími enn í gangi .
Í miðju varpinu voru stöku skúmar á hreiðrum öruggir um næga fæðu á staðnum .
Við höfðum lofað að mynda fána 66° Norður á þessum undarlegu gráðum og fengum nokkrar mörgæsir til að ganga í gegnum rammann meðan smellt var af .
Svo skemmtilega vildi til að við vorum einmitt staddir á 66° suður .
Göngulag mörgæsa er mjög sérstætt .
Fæturnar sitja aftarlega , því reisir fuglinn sig og gengur uppréttur kjagandi í spori og teygir út vængina til að halda jafnvægi .
Þegar sól lækkaði á lofti jókst litadýrðin , himinn , ís og sjór skartaði gulli og silfri .
Ég var smástund að átta mig á hvað rangt var við sólarlagið .
En sólin settist frá hægri til vinstri .
Sama var að segja um vatnið , þegar maður tók tappann úr vaskinum .
Snúningur í niðurfallinu var líka öfugur .
5. desember Krökkt af fugli Fallegur morgunn og farið snemma af stað .
Íshröngl var með ströndinni en þægilegasta lending .
Það er ekki ofsögum sagt að Poulet-eyja var hreinlega krökk af fugli .
Adélie-mörgæsirnar voru fyrirferðarmiklar eða um 10.000 varppör , en þarna var líka fuglinn sem ég lagði svo mikið upp úr að finna , Suðurskautsskarfurinn Blue Eyed Shag með gríðarstórt varp .
Þetta var mikill léttir en satt að segja var ekki á vísan að róa .
Fyrst sáum við skarfana í litlum kletti sem skagaði út í sjó , en á ströndinni var líka hópur að spígspora .
Í þeim var einhver leikur því þeir hlupu í sjóinn með háum hljóðum , tóku stutta sundspretti eða snöggar dýfur og hrukku síðan aftur í land .
Þessi leikur stóð lengi .
Skarfarnir áttu hér bróðurlegt samflot við mörgæsirnar .
Upp af ströndinni var keilulaga bunga .
Frá jafnsléttu og upp á topp var hún þakin hreiðurlaupum .
Á hverjum laupi sat fugl og flestir höfðu líka félagsskap af maka sem reigði sig og sýndi ýmsa tilburði sem fylgir tilhugalífi .
Margir fuglanna voru þó komnir með smáa unga .
Skúmar voru þarna á sveimi og einn sáum við taka unga og gera sér veislu .
Bak hæðardragi inni á eynni var stöðuvatn ísilagt að mestu .
Á svellinu sátu nokkrir hópar mörgæsa .
Viðdvöl þarna hefði mátt vera lengri , því endalaust var eitthvað að koma upp á .
Nokkrir Weddel-selir voru í fjörunni og á ísnum við ströndina .
Þeir bærðu varla á sér þótt við mættum á staðinn en sváfu í makindum .
Mannaferðir trufluðu þá ekki frekar en öldugjálfur .
Þegar um borð var komið átti að sigla í sund þar sem ísrek var mikið en hættulaust að fara um á gúmmíbátum en sundið var stíflað af borgarísjökum og hvergi hægt að fara .
Þá var siglt út fyrir eyna sem myndaði sundið og leitað að tröllajökum sem sigla mætti að .
Það gekk eftir og við eyddum drjúgum tíma í að skoða þessar íseyjar og hröngl sem milli þeirra flaut .
Dúnalogn var allan tímann og stórkostleg upplifun að lóna milli jakanna .
Stærsti borgarísjaki sem mældur hefur verið brotnaði úr ísröndinni í Ross-hafi árið 2000 .
Hann var 295 kílómetrar að lengd , 40 metra hár frá sjó og náði niður að 300 metra dýpi .
Lengd hans samsvarar vegalengdinni frá Reykjavík austur í Öræfasveit .
Ísinn mjakast af landinu í átt til sjávar , jaðrarnir brotna og jakar fljóta til hafs .
Vegna þess að hann er myndaður úr snjó inniheldur hann snefilefni úr andrúmsloftinu frá þessum löngu liðna tíma .
Þannig gefur hann upplýsingar um loftslag og hitasveiflur , hlýrra og kaldra skeiða í sögu jarðar .
Um kvöldið var veisla á dekki .
Hitastig hefði mátt vera nokkrum gráðum hærra en stemningin var fín , áframhaldandi logn og bjartviðri .
Þegar á leið sló roða á himin og haf .
Í veislulok sáum við svo mynd með Attenborough um suðurskautið , frábæra eins og allt sem sá höfuðsnillingur skilar og segir frá .
Skipið liggur nú við akkeri en á morgun á að fara í land á eyju skammt undan .
6. desember Steinhlaðin leiði á Vonareyju Þessi dagur var ekki jafn hlaðinn ævintýrum og undanfarnir dagar .
Við fórum í land á eynni Hope en þar er argentínsk rannsóknarstöð með fastastarfslið og íbúa um 40 að tölu .
Skemmtileg málmskilti eru á þili í útjaðri bæjarins með nöfnum íbúanna frá upphafi byggðar á staðnum .
Einn fyrir hvert ár til dagsins í dag þ.e. skjöldur fyrir hvert ár .
Þarna er kirkjugarður svipaður þeim sem sjá má í útbyggðum Grænlands .
Steinhlaðin leiði með hvítum trékrossi .
Veður breyttist skyndilega þannig að hætt var við að ferja milli skips og lands .
Nokkrir farþegar komust aldrei á þurrt en við hin urðum að bíða í gestaskála tvo til þrjá klukkutíma meðan skipið skipti um legu og fært var úr landi um borð .
Á eyjunni var kumbaldaþyrping , skemmur , íveruhús og braggar .
Eitt lítið hýsi var kapella með tilskildum munum fyrir kaþólskan sið og auðvitað Maríulíkneski .
Biðinni lauk og við náðum í munaðinn um borð .
Kvöldinu lauk með mynd um Suðurskautslandið , kynnir var David Attenborough .
7. desember Þá geispaði þessi auli Auðséð var að skipstjórn treysti ekki á veður þar sem við vorum svo siglt var til baka vestur fyrir skagann sem hugmyndin var að skýldi okkur .
Landtaka var í fyrsta sinn á meginlandinu Portal Point en ekki á eyjum .
Morgunninn sem við dvöldum í landi var ólýsanlegur , slík var dýrðin .
Flestir fóru í göngutúr eftir hjarnsnjónum upp á bungu sem gaf útsýni til allra átta .
Ég varð eftir á sjávarklöppunum þar sem ég tók eftir tveim Weddel-selum .
Annar var á grunnum sjávarpolli en hinn lá á bakinu í sólbaði rétt ofan sjávarmarka .
Ég fetaði mig nær og nær honum þar til linsuhlífin snerti á honum kampana .
Þá rumskaði hann aðeins og geispaði þessi auli en myndavélin kom honum ekki frekar við en goluþytur .
Hann lokaði aftur augunum og stundi .
Ferjað var aftur um borð í gegnum þétt íshröngl og dýrðlegt endurskin af sjó og svelli .
Hnatthlýnunar sem nú er mjög í umræðu gætir ekki á suðursvæðinu .
Þar fer enn kólnandi og hafíssvæðið stækkar .
Aðeins á skaganum sem næst liggur Argentínu er hlýnun áþreifanlega ör .
Landið er allt hulið jökli , nema stöku strandsvæði sem koma undan snjó á sumrin eða um 2% .
Í nokkra daga hefur legið smáspenna í loftinu .
Farþegum er boðið upp á að stinga sér í sjóinn .
Ótrúlega margir létu til leiðast og demdu sér í ískalt vatnið .
Hitastig er líklega um 1° að jafnaði en þurrt handklæði og heitt að drekka tekur fljótlega úr hrollinn .
8. desember Hvalirnir horfnir Í dag náðum við tveimur landtökum .
Sú fyrri á Deception-eyju en þar voru leifar af hvalstöð með lýsistönkum og bræðslukötlum sem farnir voru að skrika á undirstöðunum og hölluðu á ýmsa vegu , einnig húsarústir og bátsflök .
Mér finnst einkennilegt hve lítið við höfum séð af hvölum .
Ég hafði á tilfinningunni að stórhvalastofnar hefðu hjarnað við líkt og heima en það er öðru nær .
Við sáum engin stórhveli nema tvo hnúfubaka .
Kannski hefur Suðurhafið orðið enn verr úti en Atlantshafið .
Það voru ekki bara hvalir sem veiðimenn sóttu eftir hér suður frá en einnig selir , sæljón og mörgæsir sem þeir drápu og bræddu af þeim spikið .
Óhemju magn af lýsi var flutt héðan sem ljósmeti í norðlægari löndum .
Hálfmánaey var krökk af Gentoo-mörgæsum sem við spjölluðum aðeins við .
Þeim þótti íslenska skrítið mál og enn þá sérkennilegri furðufuglarnir sem mæltu á þessa tungu .
En þær voru hvergi smeykar , bentu okkur með höfuðhreyfingum og sérkennilegu gaggi á að hér réðu þær húsum en viku ekki frekar en við værum skuggar .
Þarna sáum við líka Weddel-seli og þeir rumskuðu ekki .
Næsta landtaka var á Halfmoon-eyju .
Þá fengum við að sjá mörgæs sem ekki hafði borið fyrir áður .
Hún er kölluð Chinstrap-mörgæs og var ef hægt er að gera mun á ennþá gæfari en hinar sem við höfum séð .
Mörgæsin er eins og enskt nafnið bendir til með svart strik á vanganum og einhvernveginn sérlega andlitsfríð .
Þarna rættist líka von sem ég hafði ekki flíkað .
Kríur voru á sveimi með ströndinni .
Við erum hér greinilega snemma á varptíð því flestir fuglar eru á eggjum , en þarna voru margar mörgæsanna með unga og brá fyrir hálfstálpuðum dúnbelgjum , greinilega sísvöngum .
Við strönd þar sem við lentum lagðist ég stundum á magann með vélina á mölinni þar sem von var á fuglum að fara úr og í sjó .
Þá kom iðulega fyrir að mörgæsirnar löbbuðu upp í linsuna og einu sinni yfir fótinn á mér .
Að taka upp mörgæs er eins og að taka upp selkóp .
Hún er einn massífur vöðvi .
Ekki er henni mikið um gælur eða að láta snerta sig .
Þá lemur hún frá sér með vængjunum en það er eins og að vera barinn með spýtu .
Tvisvar í ferðinni var ég ósáttur við að sleppt var landtöku vegna veðurskipta en Duffi benti mér á að farþegarnir væru ekki allir lundakallar á leið í Útey .
Ernest Shackelton er þekktur fyrir leiðangur sinn árið 1914 á Endurance .
Skipið var sérstaklega hannað til að standast mikið álag .
Endurance náði ekki landi en festist í ísnum 40 km frá ströndinni .
Þrátt fyrir þrotlausa baráttu við að verja skipið lemstrun liðaðist það sundur og sökk eftir átta mánuði .
Fimm mánuðum síðar náðu skipverjar landi á Elephant-ey .
Þaðan hélt Shackelton ásamt fimm félugum sínum á opnum báti 850 mílur yfir stormasamasta belti jarðar til að sækja hjálp í hvalstöð á Suður Georgiu-ey .
Leiðangursstjórinn gerði þrjár misheppnaðar tilraunir til að ná félögum sínum þar til það tókst að lokum nær tveimur árum eftir að ferðin hófst .
Frank Hurley kvikmyndaði leiðangurinn og þykir sú mynd mikið afrek .
Þetta var síðasta kvöldið okkar við Suðurskautslandið .
Ég hafði sagt leiðangursstjóranum frá mynddiskum sem ég væri með heiman frá Íslandi .
Hann hafði líka stýrt ferðum í Norðurhafinu og var forvitinn um hvað ég hefði að bjóða .
Hann setti í tölvuna sína mynd , sem ég hafði lokið nokkrum dögum áður en lagt var upp , " Undur vatnsins " og ákvað strax að hún skyldi vera mynd kvöldsins .
Þetta var ánægjulegt fyrir mig og ekki síst viðtökurnar .
Sjaldan hef ég verið samflota við jafnstóran hóp af þægilegu fólki .
Minnst skipti höfðum við við Kínverjana en þeir töluðu aðeins eigin mál .
Þeir höfðu greinilega ásett sér að njóta hverrar stundar og fóru undirbúnir til þess , með tilheyrandi skilti með einhverjum uppörvunartexta .
Enda brugðu þeir á leik í hvert sinn sem borðinn var dreginn fram .
Dagskrá um borð var mjög skipulögð .
Maður hafði á tilfinningunni að maður væri staddur á háskólafyrirlestrum þegar boðið var til setustofu .
Jarðfræði , dýrafræði , sagnfræði , fuglafræði og veðurfræði svo eitthvað sé nefnt .
Fyrirlesarar komu efni sínu vel til skila en enginn þó eins og leiðangursstjórinn Laurie .
Hann talaði alltaf blaðalaust en týndi aldrei þræði .
Maðurinn var ótrúlega fjölfróður og svo mikill frásagnarsnillingur að honum dapraðist aldrei flug .
Laurie er afburðasögumaður og óþreytandi upplýsari .
Vinnutími hans var líka 16 stundir á dag allan úthaldstímann .
Þegar ég sá ferilskrá hans skildi ég að hann hafði þrek í embættið .
Laurie er afburðamaður á mörgum sviðum .
Hann hefur óvenjulegt líkamsþrek , hefur meðal annars gengið á skíðum með 46 kílóa birgðir á bakinu frá Rússlandi til Kanada á 91 degi og hlaupið 10 maraþon á 10 dögum .
Hann er með menntagráður í íþróttafræði , guðfræði og mannfræði og heiðursdoktor í lögfræði .
Aðeins einum manni hef ég kynnst um ævina sem að hluta hefði staðið á skottinu á honum en það er Stefán heitinn Jónsson veiðimaður , rithöfundur , alþingismaður og fréttamaður o.s.frv. En báðum var gefinn leiftrandi húmor .
Lokakvöldið spilaði Laurie skoskan dans á fiðlu og hvatti menn til að klappa undir .
Þegar við gengum frá borði og kvöddum var það eins og að kveðja vini sína í Vestmannaeyjum .
Gamall draumur * Síðan ég var unglingur og las um landkönnuði heimsins hefur mig dreymt um að sjá Suðurskautslandið .
Fyrir mér var það svo sérstæður heimur að ég las allt sem ég komst yfir um lífið þar .
Landkönnun og veiðar á svæðinu var það sem helst birtist um álfuna .
* Á síðustu áratugum hefur jarðarkúlan verið að skreppa saman og minnka .
Það er kanski ekki alveg rétt .
Ummálið er hið sama og vegalengdir hinar sömu en tækifæri til að fara milli staða og tíminn sem það tekur hafa breyst gríðarlega .
Í dag þekkir þú varla Íslending sem kominn er til vits og ekki hefur komið til útlanda .
* Leiðir yfir opið haf og meginlönd eru nú reiknaðar í flugtímum og ekkert tiltökumál að skreppa milli heimsálfa .
– Enn eru þó svæði á jörðinni sem fáir þekkja .
Eitt þeirra er Suðurskautslandið .
* Það eru ekki allir sem vita að það er stærra en Evrópa .
Fyrir tveim mannsöldrum voru það aðeins ofurhugar á sviði landkönnunar og síðar hval- og selveiðimenn sem lögðu í þá þrekraun að fara til Suðurskautslandsins .
* Þetta landsvæði er mjög frábrugðið öðru sem við þekkjum .
Að langmestu leyti gróðursnautt , ekki einu sinni þang , og þar eru engin landdýr .
Eins er stutt síðan að menn fóru að hafa þar vetursetu .
Vetrardvöl er tengd vísindum eða öðrum rannsóknum .
* Þrátt fyrir allan þennan ís sem hlaðist hefur á Suðurskautslandið er það þurrasta svæði jarðar , úrkoma minni en í Sahara .
Lægsta hitastig sem vitað er um á jörðinni voru -89,6° sem mældist í rússnesku stöðinni Vostok 21.07.83 .
* Á síðustu árum hefur ferðamennska til landsins orðið atvinnuvegur .
Það er að segja að skipafélög hafa verið stofnuð sem gera út á Suðurskautsferðir .
Um borð í skipunum eru zodiac-bátar til að koma mönnum í snertingu við þetta merkilega land því hvergi er eiginleg höfn eða skipabryggja .
* Þótt engin séu landdýr á svæðinu eru þar fuglar og sumstaðar í þéttum byggðum .
Helst eru það mörgæsir , þessir sérkennilegu ófleygu sundfuglar .
En þar eru ýmsar aðrar tegundir og margar sérstæðar fyrir okkur norðurbúa .
Aðalástæða mín fyrir ferðinni var að mynda Suðurskautsskarfinn , en hann er síðasti fuglinn af skarfaættinni sem orðið hefur mér að söguefni í mynd um skarfa í heiminum .
" Páll Steingrímsson 