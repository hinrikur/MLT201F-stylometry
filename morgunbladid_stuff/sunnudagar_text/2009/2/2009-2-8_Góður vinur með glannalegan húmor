Eftir Ingu Rún Sigurðardóttur ingarun@mbl.is Karl Ágúst : " Eyvindur var afskaplega skemmtilegur krakki , jákvæður og blíður sem barn .
Hann velti mikið fyrir sér lífinu og tilverunni , hann var forvitinn og íhugull .
Hann hefur ennþá gaman af því að velta hlutunum fyrir sér og líka að skoða nýjar hugmyndir .
Hann er fróðleiksfús og áhugasamur um heimin n í kringum sig .
Ég forðaðist það að velta fyrir mér hvað hann tæki sér fyrir hendur ! Ég átti aldrei von á því að hann færi út í svipaða hluti og ég hef verið að fást við .
Það er svo merkilegt með fólk í minni starfsgrein að þó stór hluti af leikarastéttinni myndi aldrei vilja gera annað en að leika , held ég að fæstir óski börnunum sínum þess að lenda í sama starfi .
Þetta er afskaplega skemmtileg og sérkennileg þversögn .
Ég held að ég hafi svolítið smitast af þessari hugsun sem ég varð var við allt í kringum mig .
Hann er svo sem ekki starfandi leikari en hann er grínari og er á þessum vettvangi .
Mér finnst hann afskaplega fyndinn uppistandari og fyrsta skiptið sem ég sá hann á sviði kom mér á óvart .
Þetta var skemmtileg upplifun og gaman að sjá hvað hann er gjörólíkur mér í því starfi .
Ég hafði líka gaman af þessum glannalega húmor , sem gengur skrefi lengra en ég hef viljað gera eða þorað .
Það er kynslóðarmunur þarna á .
Svipuð áhugamál og nýtt hlutverk Eyvindur ólst ekki upp hjá mér nema að hluta en var samt sem áður töluvert mikið hjá mér svo við náðum að gera eitt og annað saman þegar hann var enn á barnsaldri og á unglingsárum .
Þegar hann komst svo á legg höfum við borið gæfu til þess að verða góðir vinir .
Það er gott að eiga hann að , hann er duglegur við að spjalla , segja frá hugmyndum sínum og hlusta .
Ég er mjög þakklátur fyrir það að eiga hann fyrir vin .
Augljóslega höfum við áhuga á svipuðum hlutum , þjóðfélagsmálum og ýmsu sem snertir þau .
Við erum báðir áhugamenn um húmor og bókmenntir og sitthvað fleira .
Núna er hann kvæntur maður og búinn að eignast barn .
Það er ánægjulegt að fylgjast með honum í þessu nýja hlutverki .
Ég held að það eigi mjög vel við hann .
Það er ekkert sjálfgefið og ég hefði ekkert endilega spáð því að það hlutverk hentaði honum neitt sérstaklega vel .
En ég sé ekki betur en að hann standi sig prýðilega og vandi sig eins og við þurfum að gera í hlutverki maka og foreldra .
Hann hefur mikla ánægju af góðum mat og góðum drykk .
Hann er mikill bjóráhugamaður og það er líka vegna þess að hann er svolítill dellukall .
Hann tekur að sér mál og sökkvir sér á kaf í þau , kynnir sér þau mjög rækilega .
Ég er svona líka , dett í dellur sem standa yfir í ákveðinn tíma og ég sinni af miklum áhuga en svo fjarar þetta út með tímanum ! Annað sem við eigum sameiginlegt er að við erum báðir svolítið utan við okkur og getum verið frekar mikið úti á þekju .
Hann er ólíkur mér að því leyti að hann er afskaplega duglegur við að tala og er málglaður .
Hann hefur alltaf verið duglegur að tjá sig og hefur mikla yfirburði á því sviði ! Svo er hann einstaklega hjartahlýr .
Það er ákveðin þversögn í því að sem uppistandari er hann hranalegur og reiður en það er hlið á hans persónu sem ég þekki ekki .
Ég þekki hann sem ljúfan og hlýjan dreng , umburðarlyndan og víðsýnan .
En hann gerir sér upp ákveðna þröngsýni og dómhörku í uppistandinu .
Eyvindur er mikið í tónlist og er í hljómsveit .
Hann hefur sinnt þessu þónokkuð undanfarin ár og bæði syngur og spilar .
Hann var nokkur ár í gítarnámi þegar hann var strákur .
Þetta er auðvitað öðruvísi en uppistandið en þarna er hann líka á sviði .
Óvænt sprenging Ég man eftir einni skemmtilegri sögu af honum sem krakka .
Eyvindur og Þórarinn Jónsson , myndlistarmaður og " hryðjuverkamaður " í Kanada , ekki-sprengjumaðurinn , hafa verið miklir vinir frá blautu barnsbeini .
Þeir stóðu varla í lappirnar þegar þeir kynntust og bjuggu líka í nágrenni hvor við annan .
Eitt af því sem þeir gerðu saman var að skjóta upp flugeldum á gamlárskvöld .
Þarna mótast væntanlega framtíð Þórarins sem sprengjumanns ! Þeir voru held ég báðir afskaplega hræddir við sprengiefni en það var samt ákveðin spenna fólgin í því að sprengja þetta púður á gamlárskvöld .
Eitt árið voru þeir búnir að sanka að sér allskyns rakettum og kínverjum og öðru sem tilheyrir og setja þetta í íþróttatösku .
Þarna átti að gera mikið úr kvöldinu en þegar þeir voru rétt að byrja að sprengja það saklausasta af safninu þeyttist raketta ofan í töskuna ! Það varð meiri flugeldasýning og hávaði úr því en þeir höfðu óskað eftir .
Ég held að þeir hafi , allavega ekki þetta gamlárskvöldið , þurft meira púður .
Það var líka gaman að því að á síðasta ári þýddum við Eyvindur saman bók að nafni Stórhættulega strákabókin og reyndar kom pabbi minn þar við sögu líka .
Þetta var afturhvarf til fortíðar því mitt fyrsta verkefni sem þýðandi var að þýða The Hobbit eftir Tolkien með pabba þegar ég var tvítugur .
Þetta var kærkomið afturhvarf og gaman að því að við gætum sameinast um þetta allir þrír .
Alveg ótrúlegt að ég skyldi eiga tvo þýðendur þarna sinn hvorum megin við mig til samstarfs ! Duglegur sælkeri og barnakarl Eyvindur : " Pabbi og mamma skildu þegar ég var fimm ára gamall .
Ég var samt mikið með pabba og samband okkar hefur verið gott , alveg stóráfallalaust .
Pabbi var mikið heima með mig þegar ég var pínulítill en fyrstu minningarnar mínar um pabba tengjast því að hann hafi verið að vinna mikið .
Ég var líka oft með honum í vinnunni , fór með honum í tökur og hann notaði mig í hitt og þetta .
Ég lék krakka í Spaugstofunni og svoleiðis .
Svo lék ég í Áramótaskaupinu 1985 , var í hlutverki bófabarns ! Það var mjög spennandi að fylgjast með honum að störfum .
Ég var mjög ungur þegar ég sá hann fyrst á sviði .
Ég þekki ekkert annað en pabba í einhverjum hlutverkum .
Leitandi og andlega þenkjandi Hann hefur alla tíð verið leitandi karakter .
Kannski er hann núna búinn að finna það sem hann var að leita að .
Hann er allavega orðinn meira andlega þenkjandi en hann var .
Hann tekur þátt í trommuhringjum sem er andlegt að miklu leyti .
Ég myndi ekki kalla þetta trúarbrögð en þetta snýst um eitthvað meira en að tromma ! Ég hef oft tekið þátt í þessu með honum og hann stjórnaði trommuhring í brúðkaupinu mínu .
Hann fer alla leið með hlutina .
Dæmi um það er að hann getur ekki flutt í nýtt húsnæði án þess að brjóta niður veggi og breyta öllu .
Þetta er ábyggilega í genunum , ég tek svona delluköst og er viss um að ég hef fengið þetta í vöggugjöf .
Pabbi fær allavega svona dellur , hann var til dæmis kominn út í hráfæði og lífrænt ræktað um daginn .
Hann er líka ofboðslega lengi að borða og situr eftir löngu eftir að hinir eru búnir að standa upp frá borðum .
Aðrir í fjölskyldunni eru búnir að gefast upp á því að bíða eftir honum .
Hann er rólegur að eðlisfari en samt tekur hann sér oft allt of mikið fyrir hendur .
Maður hefur oft áhyggjur af honum , að hann eigi eftir að drepa sig á vinnu .
Hann á svolítið erfitt með að segja nei og er líka mjög vandvirkur .
Hann er samt ekki hræddur við að biðja um hjálp .
Ég hef stundum komið að verkefnum með honum .
Ég held að ég hafi aldrei séð pabba reiðan , hann býr yfir miklu jafnaðargeði og mætir flestu með húmorinn að vopni .
Segir langar sögur Þegar ég var yngri var ég oft spurður : Er hann alltaf rosalega fyndinn heima ? Og svarið er að hann er mjög fyndinn dagsdaglega en hann er ekki í neinu hlutverki heima .
Hann er hins vegar húmoristi .
Ég lít á pabba fyrst og fremst sem rithöfund , frekar en grínista eða leikara .
Hann skrifar mjög mikið og er lært leikskáld .
Hann segir oft sögur og þær eru gjarnan ofboðslega langar .
Ég held það hafi verið Guðmundur Ólafsson , leikari og rithöfundur , sem sagði að hann segði sögur í rauntíma .
Hann segir mjög langar sögur en þær eru fyndnar .
Ég man eftir einni sögu af pabba sem gerðist fyrir mörgum árum .
Það er kannski til marks um það hversu tilbúinn hann er að prófa allt mögulegt en hann fór í nálastungumeðferð til þess að hætta að reykja .
Hann fékk risastóra nál inn í eyrað og þetta var víst rosalega vont .
En þetta virkaði ekki .
Hann hætti síðar að reykja , fyrir áreiðanlega um 12 árum .
Ég held að hann hafi skammast sín svo mikið þegar ég byrjaði að reykja ! Ég held að hann hafi fengið áfall þegar ég bað hann um eld í fyrsta skipti .
Blómstrar í afahlutverkinu Pabbi eldar mikið .
Hann er mikill kokkur og hefur verið það síðan ég man eftir mér .
Á tímabili gerði hann allt frá grunni , ég man að hann bjó til pasta frá grunni og líka hrísgrjónapasta , þar sem hann malaði sjálfur hrísgrjónin .
Hann bauð líka oft fólki í súpu í hádeginu á sunnudögum og gerir það ennþá þó það sé ekki jafn oft og áður .
Hann er vissulega mikill sælkeri .
Núna er ég farinn að kynnast foreldrum mínum í gegnum ömmu- og afahlutverkið .
Það að eignast barn breytir því hvernig maður sér foreldra sína og sambandinu við þau .
Það er mjög gaman að fylgjast með pabba í þessu hlutverki og það á vel við hann en hann er rosalega mikill barnakarl .
Eyvindur Karlsson Eyvindur Karlsson fæddist 7. desember 1981 .
Hann er kvæntur Huldu Birgisdóttur sjúkraliða .
Þau eiga soninn Þórhall , sem er eins og hálfs árs og von er á öðrum erfingja í apríl .
Eyvindur er sonur Karls Ágústs og Maríu Sigurðardóttur , leikhússtjóra Leikfélags Akureyrar .
María á einnig soninn Hjalta Rúnar Jónsson .
Eyvindur er stúdent frá Menntaskólanum við Hamrahlíð og lauk BA-gráðu í bókmenntafræði frá Háskóla Íslands árið 2005 .
Hann er rithöfundur , þýðandi , grínisti og tónlistarmaður .
Hann gaf út skáldsöguna Ósagt hjá Forlaginu árið 2007 og hefur einnig starfað við blaðaskrif og dagskrárgerð .
Hann hefur fengist við uppistand um nokkurra ára skeið og starfrækir vefsíðuna Vitleysa.is .
Hann er ennfremur meðlimur í hljómsveitinni Misery Loves Company .
Eyvindur er sérstakur áhugamaður um bjórgerð og bjórmenningu almennt .
Karl Ágúst Úlfsson Karl Ágúst Úlfsson fæddist 4. nóvember 1957 .
Hann er kvæntur Ásdísi Olsen , aðjunkt við Menntavísindasvið Háskóla Íslands .
Saman eiga þau Brynhildi , 14 ára , og Álfheiði , 5 ára .
Fyrir átti Ásdís dæturnar Bergþóru og Valgerði Halldórsdætur .
Karl Ágúst er leikari , leikskáld og þýðandi .
Hann er stúdent frá Menntaskólanum við Hamrahlíð , lauk námi frá Leiklistarskóla Íslands 1981 og fékk meistaragráðu í leikritun og handritagerð við Ohio University í Bandaríkjunum árið 1994 .
Hann er þekktastur fyrir störf sín í Spaugstofunni , gríni allra landsmanna í Sjónvarpinu á laugardagskvöldum , en hefur ennfremur leikið á sviði og í kvikmyndum .
Einnig er hann stundakennari við Háskóla Íslands .
Þess má geta að um þessar mundir er hann að skrifa óperu í samvinnu við Þorvald Bjarna Þorvaldsson en ekki er ljóst hvar hún verður sett upp .
