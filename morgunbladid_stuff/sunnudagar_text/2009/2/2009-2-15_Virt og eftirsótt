MATARHÁTÍÐIN Food and Fun verður haldin í áttunda sinn dagana 18.-22. mars .
Siggi Hall matreiðslumeistari sagði að hátíðinni hefði verið seinkað um nokkrar vikur vegna efnahagsástandsins .
Hún hefur venjulega verið haldin um mánaðamót febrúar og mars .
Sjónvarpað frá keppni matreiðslumeistaranna " Það vilja allir að hátíðin verði haldin .
Hún er orðinn fastur viðburður eins og 17. júní og verslunarmannahelgin , " sagði Siggi .
Hann hefur verið í forystu keppninnar ásamt Baldvini Jónssyni frá upphafi .
Í ár verður fyrirkomulagi keppni matreiðslumeistara á Food and fun breytt svolítið frá fyrri keppnum .
M.a. verður henni sjónvarpað .
Siggi segir að keppnin njóti orðið mikillar virðingar og sé orðin eftirsótt enda alvöru keppni .
Matreiðslumeistarar vilji gjarnan hafa þátttöku í Food and fun á ferilskránni .
Það hefur aukið hróður keppninnar að norski matreiðslumeistarinn Geir Skeie , sem vann Food and fun í fyrra , sigraði í hinni virtu frönsku matreiðslukeppni Bocuse d ' Or í vetur .
Sænski matreiðslumeistarinn Jonas Lundgren sem varð þar í öðru sæti vann Food and fun-keppnina fyrir þremur árum .
Þá hafa einir fjórir dómarar í Bocuse d ' Or verið dómarar í Food and fun keppninni .
" Nú verður meira lagt upp úr alvöru keppninnar en við gleymum ekki " fun-inu " ( skemmtuninni ) .
Fjörið verður út um allan bæ í ýmsum uppákomum og á veitingastöðum , " sagði Siggi Hall .
gudni@mbl.is Í hnotskurn » Tólf veitingahús í Reykjavík taka þátt í Food and fun .
» Einnig verður haldin íslensk matreiðslukeppni þar sem íslenskir matreiðslumeistarar keppa um rétt til þátttöku í norrænni matreiðslukeppni sem haldin verður í Noregi .
» Fjöldi vel þekktra kokka hefur tekið þátt í keppninni í gegnum árin , og er þess skemmst að minnast að Geir Skeie , sem vann Food and fun í fyrra , sigraði í Bocuse d ' Or matreiðslukeppninni í vetur .
