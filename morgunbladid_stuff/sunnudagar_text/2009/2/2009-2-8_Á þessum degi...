Að kvöldi 7. febrúar 1855 byrjaði að snjóa í Devon-héraði í suðvesturhluta Englands og hélt áfram um nóttina .
Að morgni 8. febrúar hafði hætt að snjóa og hvít mjöllin lá yfir öllu .
Bakari nokkur , sem gekk snemma til vinnu sinnar , tók eftir undarlegum förum í snjónum .
Hann velti þessu ekki mikið fyrir sér fyrr en hann heyrði frá nágrönnum að förin , eða sporin , mynduðu langa slóð sem hlykkjaðist um allt héraðið .
Og loks varð ljóst að slóðin lá um rúmlega 150 kílómetra leið .
Hvað hafði verið þar á ferð um nóttina ? Förin virtust eftir hófa .
Ekki þó hesthófa , heldur einhvers konar klofna hófa .
En menn töldu ljóst að skepnan , sem skildi eftir sig sporin , hefði gengið á tveimur fótum .
Hið undarlegasta við sporin var þó sú staðreynd , að ekkert virtist hafa verið skepnunni fyrirstaða .
Sporin lágu að háum veggjum , en héldu áfram hinum megin við þá .
Þau lágu að húsum , yfir þök þeirra og svo áfram á jörðu niðri .
Þau lágu að fljóti og héldu áfram á bakkanum hinum megin .
Og allt í einu endaði slóðin .
Margir töldu ljóst hvað hafði verið á ferðinni um nóttina .
Hvaða skepna er á tveimur fótum , með klofna hófa , getur komist yfir hvað sem fyrir verður og horfið svo jafn skyndilega og hún birtist ? Þessi lýsing gat aðeins átt við djöfulinn sjálfan .
Mús eða kengúra ? Þótt margir væru hallir undir þá skýringu , að sá vondi sjálfur hefði ráfað um sveitina í leit að ógæfusömum sálum , þá voru ýmsir jarðbundnari og leituðu annarra skýringa .
Einn sagði förin ljóslega eftir mús , sem hefði stokkið áfram , í stað þess að hlaupa .
En kunni enga skýringu á ofurstökkum músarinnar yfir hvað sem fyrir varð .
Hið sama gilti um kenningar hans um að greifingi hefði ráfað þarna um .
Annar taldi ljóst að kengúra hefði sloppið frá nálægu búi , en við eftirgrennslan kom í ljós að allar kengúrur voru tryggilega lokaðar inni .
Sá þriðji varpaði fram þeirri skýringu , að loftbelgur hefði farið yfir sveitina um nóttina og dregið á eftir sér band , sem hefði skilið eftir þessi för .
Sú skýring varpar alla vega einhverju ljósi á þá staðreynd að förin lágu upp á þök og yfir fljót , en hins vegar var enn óútskýrt hve regluleg förin voru .
Þau voru alltaf eins og alltaf jafn stutt á milli þeirra .
Hugaræsingur og hjátrú Fréttin af slóðinni barst eins og eldur í sinu og endaði í blöðunum .
Lundúnablaðið The Times birti eftirfarandi frétt 16. febrúar : " Töluverður hugaræsingur hefur vaknað hjá íbúum bæjanna Topsham , Lympstone , Exmouth , Teignmouth og Dawlish í suðurhluta Devon , eftir að menn uppgötvuðu fjölda fótspora sem þykja bæði ókunnugleg og leyndardómsfull .
Svo langt gengur hjátrúin , að menn telja jafnvel að förin séu eftir kölska sjálfan ; og til marks um hversu æst fólk af öllum stéttum er vegna þessa er sú staðreynd að fjölyrt hefur verið um fyrirbærið úr predikunarstólum .
" Prestar létu sannarlega ekki sitt eftir liggja og kirkjur voru troðfullar næstu helgar á eftir .
Engar skýringar fengust á fyrirbærinu , svo enn bætti í sögurnar .
Sagt var að hundar hefðu verið ófáanlegir til að rekja slóðina , þeir hefðu lagt skottið á milli lappanna og flúið vælandi burt .
Enn hefur svipað fyrirbæri ekki sést í Devon .
En víst er , að sjáist slík slóð aftur mun hún verða rannsökuð af vísindalegri nákvæmni .
