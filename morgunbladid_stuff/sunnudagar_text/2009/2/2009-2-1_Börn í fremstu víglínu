Eftir Jóhönnu Maríu Vilhelmsdóttur jmv@mbl.is Uppreisnarmenn tóku mig þegar ég var 13 ára .
Ég missti fjögur ár úr skóla .
Þeir kenndu okkur að nota byssur .
Þeir kenndu okkur líka að nauðga , stela og drepa .
Ég notaði AK47 og tók þátt í mörgum bardögum .
Þegar ég kom til baka í þorpið mitt var fólkið hrætt við okkur og hafnaði okkur .
" Svo lýsir fyrrverandi barnahermaður frá Austur-Kongó reynslu sinni af nauðungarhernaði í hópi uppreisnarmanna .
Mannréttindasamtök víða um heim hafa fagnað fyrstu réttarhöldum sinnar tegundar sem hófust á vegum Alþjóðaglæpadómstólsins ( ICC ) í vikunni yfir stríðsherranum Thomas Lubanga Dyilo .
" Þessi fyrstu réttarhöld ICC sýna á óvéfengjanlegan hátt að notkun barna í vopnuðum bardögum er stríðsglæpur sem getur og mun verða leiddur til lykta á alþjóðlegum grundvelli , " segir í yfirlýsingu frá mannréttindasamtökunum Human Rights Watch .
Oft nægir matur til að sannfæra börnin Samkvæmt tölum Sameinuðu þjóðanna eru allt að 250.000 börn notuð til hernaðar í um 15 löndum heims þó vissulega sé erfitt að henda reiður á slíkum tölum .
Drengir og stúlkur sem eru tekin af uppreisnarhópum og stjórnarherjum og misnotuð í stríði .
Sum þeirra varla orðin tíu ára og of smágerð til að valda stórum byssum og of lítil til að þau skilji til hvers er ætlast af þeim .
" Mikil fátækt verður til þess að mörg barnanna ganga sjálfviljug til liðs við vígahópana , " segir Benjamin Bolele sem er frá Austur-Kongó en býr nú í Þýskalandi og hefur sérhæft sig í málefnum barnahermanna í heimalandi sínu .
" Til að ganga til liðs við hópana nægir mörgum barnanna að vita að þau fái reglulega að borða , " segir Bolele í viðtali við tímaritið Stern .
" Í sigurgöngu sinni inn í Kinshasa hafði Kabila með sér fjölda barnahermanna frá Rúanda .
Þessir barnahermenn höfðu mikil áhrif á götubörnin í milljónaborginni Kinshasa .
Rúöndsku barnahermennirnir sýndu vald með vopnum sínum og höfðu stundum nokkur fjárráð – það hafði mikil áhrif á sárfátæk götubörnin í Kinshasa .
Þannig var hægt að safna saman fleiri og fleiri börnum .
Stundum selja foreldrar meira að segja börnin sín til vígahópanna , " segir Bolele .
Meirihluta barnanna er þó rænt og þau skikkuð til hlýðni með ofbeldi eða eiturlyfjum .
" Sumir stríðsherra þvinga börnin meira að segja til að drepa ættingja sína eða nágranna til að gera þau háð hópnum og útiloka að þau geti snúið aftur heim , " segir Bolele .
Börn meðfærilegri en fullorðnir hermenn Sérfræðingar hafa efasemdir um að réttarhöldin yfir Thomas Lubanga Dyilo skili þeim árangri að hjálpa fórnarlömbunum , orsakir vandamálsins verði ekki upprættar þó svo að dómur falli .
Samkvæmt barnaverndarsamtökunum Terre des Hommes elst fjöldi barna upp á stríðsátakasvæðum .
Reynslan sé sú að því lengur sem stríð vari þeim mun fleiri börnum sé smalað til hernaðar og að eftir því sem börnunum fjölgi lækki jafnframt meðalaldur þeirra .
Þá veljist börn oftar til hernaðar þar sem þau séu meðfærilegri en fullorðnir hermenn , þar sem þau séu hörð af sér , skipti sjaldan skapi og búi síður yfir siðferðisvitund .
Prófsteinn sem fylgst verður með Réttarhöldin yfir Lubanga eru fyrstu réttarhöld Alþjóðaglæpadómstólsins sem var stofnaður árið 2002 .
" Her Lubanga safnaði , þjálfaði og notaði hundruð ungra barna til að drepa , ræna og nauðga .
Glæpir Lubanga setja enn mark sitt á börnin .
Þau geta ekki gleymt því sem þau upplifðu , sáu , gerðu , " sagði Luis Moreno-Ocampo aðalsaksóknari við upphaf málaferlanna yfir Lubanga Dyilo hjá Alþjóðaglæpadómstólnum .
Lubanga er fyrrverandi leiðtogi Samtaka kongóskra föðurlandsvina ( UCP ) sem starfa í Ituri-héraði í Austur-Kongó .
Hann er ákærður fyrir að nota börn undir 15 ára aldri í bardögum í borgarastyrjöldinni í Austur-Kongó á milli september 2002 og ágúst 2003 .
Hann hafi haft umsjón með því að stúlkum og drengjum væri rænt á skipulagðan hátt og sett með valdi undir stjórn vígasveita .
Lubanga hefur neitað sök en búist er við að málaferlin standi yfir í marga mánuði .
Ávöxtur sex ára vinnu Mikilvægt þykir að þessi fyrstu réttarhöld Alþjóðaglæpadómstólsins takist vel þar sem þau setja fordæmi fyrir það sem koma skal .
Réttarhöldin eru ávöxtur sex ára vinnu aðalsaksóknara dómstólsins , Luis Moreno-Ocampo .
Hann hefur sett á fót rannsóknir á fjórum Afríkudeilum , þ.ám .
í Darfúr þar sem hann hyggst í fyrsta sinn stefna sitjandi valdhafa ríkis , Omar Hassan al-Bashir , fyrir stríðsglæpi .
Málsóknin á hendur Lubanga hefur verið hlaðin erfiðleikum og á síðasta ári þurfti að fresta réttarhöldunum um hálft ár .
Litlu munaði að dómstóllinn léti Lubanga lausan úr haldi þar sem áhöld voru um hvort hann fengi sanngjarna málsmeðferð .
Dómararnir settu út á að sum sönnunargagnanna sem voru saksóknurum í vil hefðu verið fengin gegn þagnareiði .
Vandamálið leystist þegar Sameinuðu þjóðirnar og aðrir sem lagt höfðu fram sönnunargögn afléttu trúnaðarskilyrðum .
Lubanga var færður í varðhald á vegum dómstólsins í mars árið 2006 og í janúar 2007 ákváðu dómarar réttarins að næg sönnunargögn væru fyrir hendi til að hægt væri að rétta .
Staðreyndir Alþjóðaglæpadómstóllinn ( International Criminal Court , ICC ) var stofnaður árið 2002 .
Hann er dómstóll sem er ætlað að lögsækja einstaklinga fyrir þjóðarmorð , glæpi gegn mannkyninu eða stríðsglæpi .
108 ríki eiga aðild að dómstólnum og 40 önnur hafa undirritað en ekki samþykkt lagaboð hans .
Nokkur ríki eru gagnrýnin á starfsemi dómstólsins og hafa ekki gengið til aðildar , þ. á m. Kína , Rússland , Indland og Bandaríkin .
Dómstóllinn er ætlaður sem viðbót við þjóðardómstóla aðildarríkjanna og er ætlað að grípa inn í þegar þjóðardómstólar geta eða vilja ekki rannsaka slíka glæpi .
Fyrsti dagur réttarhalda ICC yfir Thomas Lubanga einkenndist af ringulreið og að lokum fór svo að í yfirheyrslum á miðvikudag dró fyrsta vitnið framburð sinn til baka .
Vitnið sagðist ekki hafa verið barnahermaður og að mannúðarsamtök hefðu lagt honum orð í munn .
Dómarar meta það svo að vitnið hafi verið hrætt frammi fyrir fullum réttarsalnum .
Að lokum var ákveðið að yfirheyra manninn fyrir lokuðum dyrum til að gæta persónuverndar .
Óháðar vígasveitir í 24 löndum heims notfæra sér ungmenni yngri en 18 ára til hernaðar , það gera einnig níu stjórnarherir .
Meðal þessara landa er Austur-Kongó .
Samkvæmt tölum Unicef eru allt að 30.000 barnahermenn í Austur-Kongó .
Þá er rúmlega helmingur bardagamanna nokkurra vígahópanna í austurhluta landsins börn , sum þeirra ekki eldri en tíu ára .
Stúlkur líða sérstaklega fyrir vistina í vígahópum þar sem nauðganir eru algengar og þær gjarnan neyddar í hjónabönd með eldri mönnum .
Stúlka frá Úganda segir svo frá : " Ég er tvítug .
Árið 1992 var mér rænt og ég varði níu árum með LRA ( Andspyrnuhreyfing Drottins í Úganda ) .
Við þurftum oft að fara um langan veg og drepa þau börn sem reyndu að komast undan , með bareflum , sveðjum eða byssustingjum .
Þegar ég var tíu ára var ég gerð að konu eins leiðtoganna .
Við vorum oft látin ráðast á þorp .
Ég var hrædd og ég kenndi í brjósti um fórnarlömbin en hefði ég neitað að fremja þessi voðaverk , hefðu þeir umsvifalaust drepið mig , " segir stúlkan sem nú nýtur umönnunar hjálparsamtakanna World Vision .
