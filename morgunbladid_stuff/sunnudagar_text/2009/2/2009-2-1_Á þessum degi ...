Fjórir svartir ungir menn , nemendur landbúnaðar- og tækniháskólans í Norður-Karólínu , gengu inn á matsölustað í verslanakeðjunni Woolworth ' s í borginni Greensboro 1. febrúar 1960 og fengu sér sæti við afgreiðsluborðið .
Þar voru stólar , sem eingöngu voru ætlaðir hvítu fólki , en ætlast var til að svartir mötuðust standandi .
Mennirnir fjórir sátu lengi dags við borðið .
Þeir fengu ekki afgreiðslu , en ekki var amast við mótmælasetu þeirra að öðru leyti .
Daginn eftir voru 28 háskólanemar á matsölustaðnum , á þriðja degi var talan komin upp í 300 og fjöldinn fór allt upp í þúsund manns .
Mótmælaseta nemendanna vakti verðskuldaða athygli .
Á næstu vikum hófu svartir víðs vegar um Bandaríkin mótmælasetur á stöðum , sem aðeins voru ætlaðir hvítum .
Ekki aðeins veitingastöðum , heldur í strætisvögnum og lestum , listasöfnum , á bekkjum í lystigörðum , í sundlaugum og bókasöfnum .
Alls staðar voru skiltin " Aðeins fyrir hvíta " og alls staðar settust svartir .
Friðsamleg mótmæli Ungu mennirnir voru alls ekki fyrstir til að mótmæla með þessum hætti .
Frægt varð þegar Rosa Parks settist fimm árum fyrr í sæti í strætisvagni sem ætlað var hvítum og neitaði tilmælum vagnstjórans um að færa sig .
Þau mótmæli , í Montgomery , Alabama , urðu til þess að Rosa varð holdgervingur réttindabaráttu svartra .
Mótmælaseturnar áttu það sameiginlegt að vera friðsamleg mótmæli , til að vekja athygli á þeim órétti sem svartir voru beittir .
Árið 1964 voru sett lög , sem bönnuðu kynþáttaaðskilnað á opinberum stöðum .
Ungu mennirnir , og aðrir svartir Bandaríkjamenn , áttu þá rétt á sömu þjónustu og hvítir íbúar landsins .
Á fyrsta degi mótmælasetunnar í veitingastað Woolworth ' s keðjunnar í Greenboro gekk öldruð , hvít kona að einum ungu mannanna sem sátu í " hvítu " sæti við afgreiðsluborðið .
Hún lagði hönd á öxl hans og sagði : " Piltar , ég er svo stolt af ykkur .
Þið hefðuð átt að gera þetta fyrir tíu árum .
" Hvort hún eða pilturinn hafi séð það fyrir að 49 árum síðar myndi svartur maður setjast í stól forseta Bandaríkjanna , skal ósagt látið .
rsv@mbl.is 