Eftir Helga Bjarnason helgi@mbl.is EIGNIR Lífeyrissjóðs verslunarmanna voru um áramót 7,2% minni en lífeyrisskuldbindingar , samkvæmt tryggingafræðilegri athugun .
Það er innan þeirra 10% vikmarka sem lög heimila .
Því munu lífeyrisgreiðslur og réttindi haldast óbreyttar frá áramótum .
Hins vegar er vissa um þróunina .
Lífeyrissjóður verslunarmanna birtir í auglýsingu í Morgunblaðinu í dag upplýsingar um starfsemi sjóðsins á síðasta ári .
Lífeyrissjóðirnir töpuðu miklum fjármunum við fall viðskiptabankanna og verðfall á öðrum eignum .
Fram kemur að þrátt fyrir það hafi sjóðurinn náð að verja meginhluta af eignasafni sínu .
Þannig námu eignir 249 milljörðum í lok árs 2008 í stað 269 milljarða ári fyrr .
Lífeyrissjóður verslunarmanna stóð vel fyrir kreppuna og hefur hækkað lífeyrisréttindi sjóðfélaga um rúm 21% umfram verðlagsbreytingar frá 1997 .
Fram kemur í upplýsingum frá sjóðnum að þróun lífeyrisgreiðslna muni ráðast af ástandinu á fjármálamörkuðum og áhrifum þess á eignir .
" Afkoma ársins veldur mér að sjálfsögðu vonbrigðum .
Miðað við allar aðstæður má þó ef til vill segja að það hafi unnist ákveðinn varnarsigur , " segir Þorgeir Eyjólfsson , framkvæmdastjóri .
Bendir hann í því sambandi á að nafnávöxtun hafi lækkað hjá erlendum sjóðum , þar á meðal lífeyrissjóðum , jafnvel um 20-30% .
Ákveðin óvissa er um horfur á þessu ári .
Þorgeir bendir á að verð hlutabréfa hafi haldið áfram að lækka á erlendum mörkuðum auk þess sem styrking íslensku krónunnar hafi neikvæð áhrif á stöðu sjóðsins .
Þá sé réttarleg óvissa um uppgjör gjaldmiðlavarnarsamninga .
" Staðan býður jafnframt upp á tækifæri þar sem verðbréf eru í lágu verði .
Það gefur okkur tækifæri til að fjárfesta í verðbréfum á hagstæðu verði til lengri tíma .
" Í hnotskurn » Lífeyrissjóður verslunarmanna tapaði 32 milljörðum á fjárfestingum sínum á síðasta ári .
» Ávöxtun eigna sjóðsins var neikvæð um 11,8% á árinu og raunávöxtun neikvæð um 24,1% .
Þegar litið er til síðustu fimm eða tíu ára sést að hrein raunávöxtun hefur verið jákvæð .
» Á síðasta ári fengu 8.662 greiddan lífeyri , alls að fjárhæð 5 milljarða kr. 