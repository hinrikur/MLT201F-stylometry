Í þrjá áratugi hefur Þórhalla Björnsdóttir haldið til í sama bæ og Dalai Lama en hann er væntanlegur til Íslands að ræða gildismat og leiðir til lífshamingju .
Þórhalla segir hér frá kynnum sínum af Dalai Lama og því hvernig stóð á því að hún settist að í agnarlitlu húsi undir stjörnubjörtum himni á Indlandi .
Það var í september 1975 sem ég kom í fyrsta skipti til bæjarins McLeod Ganj á Indlandi .
Þá hafði ég setið í marga klukkutíma í rútu sem silaðist upp brattar fjallshlíðar í endalausum beygjum .
Ferðin hafði byrjað í sól og sumri , enda regntímabilinu lokið fyrir skömmu .
Eftir því sem hærra kom varð loftið þungbúnna og fólk gekk undir regnhlífum .
Það tók greinilega mun lengri tíma fyrir regnskýin að hverfa á braut uppi í 2.000 metra hæð en niðri á sléttunni .
Árið 1975 voru engar ferðahandbækur til sem leiða ferðalanginn hvert skref á ferð hans , í raun var næstum engar upplýsingar að fá fyrir íslenskan ferðalang .
Ég vissi því ósköp lítið um McLeod Ganj , hafði rekist á nafnið í danskri ferðabók um Indland , skrifaðri af blaðamanni sem auðsjáanlega hafði ekki átt auðvelda daga á Indlandi .
Í bókinni voru tveir staðir sagðir standa upp úr – McLeod Ganj og Pondicherry – en þeir voru margar dagleiðir hvor frá öðrum .
Lítið vissi ég um það á þessum tíma og ætlaði mér því að heimsækja þá báða .
Það fór þó svo að ég settist að í þeim fyrrnefnda og hef ekki enn komið til þess síðarnefnda ! Sólin þurrkaði bæinn Bærinn McLeod Ganj er í nokkurra klukkutíma akstursfjarlægð frá landamærum Pakistans svo það lá beinast við að fara þangað fyrst .
Ég hafði satt best að segja ekki miklar væntingar , enda engan hitt sem þangað hafði komið .
Það fór þó fyrir mér eins og danska blaðamanninum .
Ég var vart komin út úr rútunni þegar mér fannst ég vera komin í öryggi og vellíðan .
Nokkuð sem ég hafði ekki upplifað fyrr á ferð minni en ég var að koma landveginn frá Istanbúl í Tyrklandi .
Bærinn var í sínum tötralegustu klæðum eftir rúmlega þriggja mánaða úrhelli , rakinn , fúkkinn og óhreinindin voru í hámarki , nokkuð sem er óumflýjanlegt á þessum árstíma enn þann dag í dag .
En þessar ytri aðstæður skiptu ekki máli , enda kom sólin í ljós eftir nokkra daga og þurrkaði bæinn og fólkið sem þar bjó .
Það tók mig langan tíma að átta mig á hvað það var við þennan stað og svæðið í kringum hann sem var öðruvísi en við aðra staði sem ég hafði heimsótt – hvers vegna mér fannst ég vera komin á leiðarenda og fann enga þörf fyrir að halda ferðinni áfram .
Það var ekki aðeins fegurð staðarins , framkoma fólksins sem þar bjó eða framandi og heillandi menning þess .
Trúi mér hver sem vill , það var hið magnaða andrúmsloft sem þarna var að finna , meira á sumum stöðum en öðrum og stundum svo sterkt að það var eins og áþreifanlegt .
Svæðið í kringum McLeod Ganj hefur í gegnum þúsundir ára verið dvalarstaður jóga sem iðkað hafa hugleiðslu .
Orka staðarins var endurvakin og aukin við komu Tíbetanna þangað og leiðtoga þeirra Dalai Lama , auk hinna mörgu einstæðu munka sem áttu að baki lífstíðarþjálfun í hugleiðslu .
Eftir komu Tíbetanna til staðarins hefur margur ferðalangurinn komið við í McLeod Ganj og fyrir mörgum farið eins og mér : Þeir hafa sest þarna að og aðrir koma aftur og aftur .
Ástvinir og eigur í Tíbet McLeod Ganj var ekki stór bær þegar ég kom þangað fyrst , samanstóð að mestu af þremur götum .
Íbúarnir voru svo til allir Tíbetar sem höfðu flúið Tíbet á eftir Dalai Lama .
Stór hluti þeirra sá fyrir sér með vegavinnu og bjó við hörmulegar aðstæður .
Aðrir stunduðu kaupmennsku en Tíbetum er kaupmennska í blóð borin , ekki síst konunum .
Enn þann dag í dag tæmist bærinn yfir vetrartímann , íbúarnir fara til allra átta á Indlandi , setja upp tjöld og bjóða varning til sölu .
Þrátt fyrir mikla erfiðleika sem allir í McLeod Ganj gengu í gegnum eftir að hafa misst ástvini sína , land sitt og eigur í Tíbet voru þeir með eindæmum glaðlyndir og hjálplegir .
Hvar sem maður kom var boðið upp á salt smjörte sem var tilbúið á hitabrúsa .
Bæði ungir og aldnir fitluðu við bænafestar og hreyfðu perlurnar í takt við möntruna Om Mani Padme Hum .
Ég sá ekki betur en að hvenær sem menn kæmu saman væri sest niður og farið með bænir og möntrur .
Næsti nálægi staður var einfaldlega valinn , oftar en ekki næsta götuhorn .
Bænir , bjölluhljóð og trumbusláttur bárust út frá híbýlum manna og litríkar bænaveifur blöktu í vindinum .
Búddísk heimspeki í Nepal Ég var búin að slíta út dans- og glaumskóm þegar þetta var .
Var búin að gera og skoða það sem ég hélt að væri eftirsóknarvert þegar ég lagði upp í þetta ferðalag í leit að innri þekkingu og skilningi sem mér fannst mig svo sárlega vanta .
Í McLeod Ganj heyrði ég af mánaðarlöngu námskeiði í búddískri heimspeki og hugleiðslu í Kopan-klaustrinu skammt fyrir utan Katmandú í Nepal .
Þessi námskeið eru haldin í nóvember og desember ár hvert og eru trúlega auðveldasta leiðin enn í dag til að fá einhverja hugmynd á skömmum tíma um hvað tíbetski búddisminn snýst .
Ég fór þangað og dvaldist í klaustrinu þar til næsta vor en fór þá aftur til McLeod Ganj .
Þar hef ég síðan dvalið árlega til lengri eða skemmri tíma , ekki af því að ég fyndi tilbúin svör eða skilning en ég fann þekkingu og einstaklinga sem höfðu tileinkað sér hana – og voru þrátt fyrir mikla tungumálaörðugleika afar tilbúnir til að miðla af innri skilningi sínum .
Apar og hlébarðar sem nágrannar Ég settist að skammt frá McLeod Ganj í agnarlitlu húsi umkringdu himinháum trjám sem voru íverustaður mýgrúa af fjörugum öpum af öllum stærðum og gerðum .
Hlébarðar læddust um í myrkrinu í leit að æti , sem oft var næsti hundur væri hann ekki búinn að koma sér í hús .
Birnir voru einnig á ferð en eingöngu á haustin þegar akrarnir voru fullir af kornstönglum tilbúnum fyrir uppskeru .
Þó að árið væri 1976 voru aðeins örfá hús með nútíma þægindi á borð við rennandi vatn og salerni .
Skógurinn var almenningssalerni , vatnið þurfti að sækja og bera frá næstu vatnslind eða krana .
Það var oft af skornum skammti og var margnotað áður en það vökvaði skóginn .
Þegar rökkva tók lýstu máni og stjörnur upp himinhvolfið og kerti eða grútarlampi upp heimili mitt .
Á þessum tíma lærði ég að auðveldlega má vera án hinna mörgu lífsþæginda sem við teljum svo ómissandi í dag .
Því einfaldara sem lífið er því minna þarf til að gleðjast .
Allir mættir til að hlusta Það var ári eftir komu mína til McLeod Ganj að ég sá Dalai Lama .
Hann var staddur í musteri sínu að kenna .
Á þessum tíma töluðu fáir Tíbetar ensku og enn færri Vesturlandabúar tíbetsku .
Kennslan fór fram á tíbetsku , og ekki annað í boði en að hlusta án skilnings og njóta hins einstaka og framandi andrúmslofts sem þarna var .
Allir sem gátu voru mættir í kennsluna , leikmenn , munkar , nunnur og jógarnir sem lifðu í fjöllunum í kringum McLeod Ganj og Dharamsala .
Sjálf var ég í ekki í neinum vafa um að það sem Dalai Lama kenndi væri þess virði að heyra og skilja .
Ég óskaði þess að einn góðan veðurdag mætti ég ekki bara sitja við fætur þessa manns heldur einnig skilja hvað hann væri að segja .
Í dag kennir Dalai Lama að minnsta kosti nokkrum sinnum á ári á Indlandi .
Kennslan er þýdd á mörg tungumál og mikill fjöldi fólks kemur alls staðar að úr heiminum til að hlýða á .
Hláturmildur Dalai Lama Árið 1979 hitti ég Dalai Lama í fyrsta sinn persónulega .
Ég mætti í viðtalið með styttu af hlæjandi Búdda sem ég bað hann að blessa og sagði honum um leið að mér hefði verið sagt að strjúka maga styttunnar .
Það ætti að skapa gleði .
Þegar Dalai Lama heyrði þetta fór hann að hlæja eins og honum er einum lagið .
Hláturinn stigmagnaðist þannig að hann bókstaflega veltist um af hlátri og nuddaði maga styttunnar af ákefð á meðan .
Hann hló svo mikið að hann datt næstum því út úr stólnum – sjálf varð ég voðalega vandræðaleg yfir að hafa sagt einhverja bölvaða vitleysu .
Styttan er hins vegar fyrir vikið í miklu uppáhaldi , enda vel blessuð af hlátri ! Sterk útgeislun Ég veit ekki alveg við hverju ég bjóst , en örugglega einhverju hástemmdara og meira framandi en þessum venjulega og hlýja munki sem sat við hlið mér , hlustaði á mig eins og fáir geta hlustað og ræddi við mig af mikilli einlægni .
Hann hvorki leit út né hegðaði sér eins og Búdda , enda spurning hvernig þeir eiga að hegða sér í mannslíkama öðruvísi en að vera manneskjulegasta manneskja sem maður getur átt von á að hitta .
Persóna sem hefur hæfileika til að vera með sérhverri manneskju , hversu stutt eða lengi sem það varir , á þann hátt að hann er fullkomlega " með " henni – ekki bara í tíma og rúmi heldur einnig þar sem hún er stödd hverju sinni .
Dalai Lama er með sterka útgeislun sem dregur fólk að honum – en ég er ekki í minnsta vafa um að hann sjálfur dregst einnig að fólki .
Hann notar hvert tækifæri sem gefst til að staldra aðeins við og spjalla og heilsa mönnum – og lætur áhyggjufulla öryggisverði ekki stoppa sig .
Þegar hann gefur sig að fólki eru viðbrögð þess oftast þannig að bros breiðist út um allt andlit , stundum er grátið en langoftast eru viðbrögðin sterk og viðmælandinn geymir upplifunina lengi með sér .
Umhyggja hans fyrir öldruðum er einnig mjög hjartnæm , margir þeirra sem eru við dauðans dyr bíða með að deyja þar til þeir hafa hitt Dalai Lama í hinsta sinn .
Þeir fara svo friðsællega þegar þessi síðasta ósk hefur verið uppfyllt .
Leiðin að hamingjunni Þegar Dalai Lama er spurður hvernig hann fari að því að draga fólk svona að sér segir hann að hann upplifi hverja manneskju sem hann hitti sem vin og finni fyrir nánd með henni .
Hann telur að þetta stafi af því að hann horfi alltaf á hvað hann eigi sameiginlegt með þeim sem hann er með , ekki það sem aðskilji þá .
" Sérhver manneskja sem ég hitti er nákvæmlega eins og ég : Að leitast við að vera hamingjusöm , " segir hann .
Vegna minna eigin kynna af Dalai Lama er það mér mikið gleðiefni að vita til þess að íslenska þjóðin fái nú að sjá og heyra í þessum einstaka manni .
Heimsókn hans hefur lengi staðið til .
Það er hópur áhugamanna sem stendur á bak við komu hans – fólk sem óskar eftir að gefa Íslendingum tækifæri til að heyra og sjá þann sem snert hefur hjörtu milljóna manna um allan heim .
Tíbetar fengu skjól á Indlandi Tenzin Gyatso , hinn fjórtándi Dalai Lama , flúði árið 1959 yfir til Indlands og á eftir honum um 100.000 Tíbetar .
Indlandsstjórn veitti þeim hæli og á sjöunda áratugnum settist Dalai Lama og hluti hópsins að í bænum McLeod Ganj á Norður-Indlandi .
Bærinn er hluti af Dharamsala í fylkinu Himachal Pradesh – í 2.000 metra hæð í Himalaja-fjallgarðinum .
Tíbetsk menning varðveitt Í gegnum árin hef ég haft góðar aðstæður til að fylgjast með því hvernig Tíbetum í útlegð , undir forustu leiðtoga síns og með aðstoð Indlands og annarra erlendra ríkja , hefur tekist að byggja upp og varðveita hina fágætu menningu sína .
Á sama tíma hefur henni kerfisbundið verið útrýmt í Tíbet .
Þekking og iðkun á tíbetskri læknisfræði sem eingöngu var til og stunduð í Tíbet hefur verið varðveitt í útlegð .
Í dag er ekki eingöngu hægt að finna tíbetskar læknastofur alls staðar þar sem Tíbetar búa heldur einnig í Bandaríkjunum og Evrópu .
Frábærir listamenn hafa verið þjálfaðir , listamenn sem skemmta fólki sínu og ferðast um allan heim til að kynna list og menningu lands sín .
Listmálun eins og hún var stunduð í Tíbet – og kallast Tanga málun – hefur varðveist og sama er að segja um aðrar handverksgreinar .
Rökræðulist , sem er stunduð til að þjálfa hugann í hraðri og skarpri hugsun , sérstaklega með tilliti til þess að öðlast dýpri skilning á búddískri heimspeki , hefur varðveist og er notuð í klaustrum og skólum sem sérhæfa sig í búddískum fræðum .
Mikilvægast af öllu – og ekki eingöngu fyrir Tíbeta heldur fyrir okkur öll – er að þeim hefur tekist að varðveita þá þekkingu og skilning sem var til í Tíbet , bæði í rituðu máli og í huga hinna mörgu sem tileinkuðu líf sitt námi og hugleiðslu .
Í Tíbet fór námið meðal annars þannig fram að nemendur lærðu námsefnið utan bókar .
Margir Tíbetanna komu með eitt og eitt fræðirit með sér þegar þeir flúðu Tíbet en innihaldi margra þeirra var bjargað vegna þess að það var til í minni munkanna sem náðu að flýja til Indlands .
Hans Heilagleiki Dalai Lama er oft ávarpaður sem Hans Heilagleiki .
Sjálfur vill hann ekkert við heilagleikann kannast en segist hæversklega vera einfaldur búddamunkur og gerir lítið úr því að hann sé nokkuð sérstakur .
Í tilfelli Dalai Lama vísar Hans Heilagleiki til innri þroska .
Það er á færi fæstra okkar að sjá og meta dýpt innri þroska einstaklings á borð við Dalai Lama – en það sem við getum séð og metið er ómæld ósérhlífni í vinnu fyrir aðra og næmi á þarfir þeirra .
Einnig þann ásetning hans að vinna í þágu annarra – ekki bara á meðan aldur og kraftar endast heldur um ókomna framtíð .
Núverandi Dalai Lama er sagður sá fjórtándi í röðinni en endurholdganir þessa sama huga eru sagðar ná mun lengra aftur .
Ég hef oft verið viðstödd þegar Dalai Lama er spurður hvort hann muni eftir fyrri lífum sínum .
Hann hefur svarað því þannig að þegar hann var ungur drengur hafi hann átt minningar frá fyrra lífi en í dag séu þær horfnar og nú muni hann ekkert .
Fyrir honum þýðir endurholdgun að fæðast aftur til að ljúka verki sem áður var hafið en er ólokið .
Í þeim skilningi finnst honum hann vera endurholdgaður .
Þegar hann er spurður hvort hinn fimmtándi Dalai Lama muni birtast svarar hann : " Titillinn Dalai Lama verður til vegna orsaka og aðstæðna – ef ekki verður þörf á öðrum Dalai Lama verður ekki Dalai Lama , en svo lengi sem tíbetska þjóðin þarfnast Dalai Lama mun verða annar Dalai Lama .
" Hann segir jafnframt : " En hvað mig varðar er það ásetningur minn að fæðast aftur og aftur og hjálpa þar sem þörfin er mest .
" Það er mikilvægt að átta sig á að á bak við þennan ásetning er margra lífstíða þjálfun – þjálfun sem Dalai Lama styrkir og dýpkar dag hvern með margra klukkutíma hugleiðslu .
Dalai Lama í Laugardalshöllinni Hinn 2. júní gefst Íslendingum tækifæri að sjá og hitta Dalai Lama .
Hann mun halda almennan fyrirlestur í Laugardalshöllinni um gildismat og leiðir til lífshamingju .
Fyrirlesturinn verður þýddur jafnóðum fyrir þá sem þess óska .
Allar nánari upplýsingar má nálgast á vefsíðunni www.dalailama.is þar sem miðasala á fyrirlesturinn fer einnig fram .
