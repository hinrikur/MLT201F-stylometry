8. Einar Benediktsson er meðal svipmestu fulltrúa þeirrar veglegu sveitar , sem hefur auðgað mannheim með skáldlegum sýnum og slíkri túlkun á mannlegri skynjun , sem lyftir huga " í æðri átt " , eins og hann kemst að orði í sínu mikla ljóði um norðurljósin .
En hann , ásamt mörgum öðrum , gat sviðið sárt undan því , að mannlegur innblástur og innsæi rekst á óyfirstíganleg takmörk sín , þegar andinn lyftist hæst eða kafar dýpst .
Einar segir : En aldrei sá neinn þann , sem augað gaf , og uppsprettur ljóssins ei fundnar né skýrðar .
Með beygðum knjám og með bænastaf menn bíða við musteri allrar dýrðar .
En autt er allt sviðið og harðlæst hvert hlið og hljóður sá andi , sem býr þar .
Satt er þetta , svo langt sem það nær .
Aldrei sá neinn þann , sem augað gaf .
Enginn sá heldur augun sín , aldrei .
Sjónina sína getur enginn séð né neina skynjun sína .
Og Guð er forsenda allrar skynjunar .
Því er hann ekki skynjanlegur neinum líkamlegum skilvitum .
Augun þín og eyrun og allt hitt , sem þér er gefið , væri ekkert án hans .
Hann lofar þér að eiga það .
Og lofar þér að vera þú .
En hann hefur greypt mynd sína í grunn veru þinnar .
Og það er þín innsta þrá , kannski dulin þér , ómeðvituð , en sterkari en annað , sem með þér býr , að sú mynd nái að framkallast , nái sínum réttu dráttum og svip , svo að þú getir notið þín til fulls og að eilífu .
" Heimþrá vor til Guðs er lífsins kjarni " , segir Einar í öðru miklu ljóði .
Sú innsta þrá er lífshvötin sjálf , sem stefnir að eilífu miði samkvæmt vilja og kærleika skapara þíns .
Það er til önnur skynjun en líkamleg .
Hana áttu skáldin fornu , sem fengu orðið hér síðast .
Þeir eru báðir að biðja .
Og sá sem biður er að ljúka upp huga sínum fyrir Guði .
Það eru þeir báðir að gera þessir biðjandi ljóðasmiðir .
Og verða gagnteknir , auðfinnanlega alteknir af einu , einni hugsun og vissu , einu undri : Musteri allrar dýrðar er ekki lokað , sá andi , sem býr á bak við geimdjúpin og hjartaslögin og hefur skapað öll djásn og furður , sem sjást eða dyljast í geimnum og eigin líkama , er ekki hljóður .
Ekki í þeirri merkingu , að hann vilji ekki láta til sín vita .
Undrið , sem yfirgnæfir öll önnur er það , að musteri allrar dýrðar stendur manninum opið , hann er skapaður til þess að stefna þangað og reyna til fulls , að lífið og gleðin eru sköpuð hvort fyrir annað .
Þetta er frumtónn í allri Biblíunni .
Honum mætir þú altærum hjá Jesú Kristi .
Og máttugum , ef þú opnar þig fyrir hógværð og lítillæti hans .
Svo hógvær er hann og lítillátur , að hann er að tala til þín í þeim orðum , sem þú ert að lesa núna .
Og hann getur látið anda sinn gefa þeim líf handa þér .
Eins og hann lætur nóttina fæða nýjan dag handa þér .
