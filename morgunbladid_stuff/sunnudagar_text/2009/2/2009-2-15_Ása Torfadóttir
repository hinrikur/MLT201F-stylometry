Ása Torfadóttir fæddist á Lækjarbakka í Mýrdal 1. október 1917 en fluttist barnung til Vestmannaeyja .
Hún lést á dvalar- og hjúkrunarheimilinu Grund 29. janúar sl. Útförin fór fram frá Bústaðakirkju 9. febr .
sl. Ég man fyrst eftir Ásu ömmu á Miklubrautinni .
Ég var eina barnabarnið fyrstu 6 árin og naut þess í botn .
Það var skjólgóður garður hjá ömmu þar sem gott var að leika sér í fótbolta og gulræturnar sem þar spruttu voru þær bestu sem ég hef nokkurn tíman fengið .
Amma var skemmtileg og kraftmikil kona .
Hún fékk sinn skammt af erfiðleikum í lífinu .
Mamma hennar dó þegar hún var 12 ára og við það féll á hana mikil ábyrgð enda þrír yngri bræður á heimilinu .
Svo kynntist hún Árna afa og þau voru komin með tvö börn og voru að byggja í Eyjum þegar afi veiktist af berklum og varð að fara á Vífilsstaði .
Þau fluttu til Reykjavíkur og eignuðust þriðja barnið .
Afi komst aldrei til heilsu og lífsbaráttan var erfið hjá ömmu sem var eina fyrirvinnan .
Hún var mjög stolt og vildi helst enga hjálp þiggja .
Börnin fóru snemma að vinna fyrir sér eins og þá tíðkaðist og allt gekk þetta ágætlega með dugnaði og útsjónarsemi .
Hún fékk vinnu hjá SÍBS á Suðurgötunni þar sem hún vann alla tíð síðan .
Ég heimsótti hana oft þangað og kíkti á legókubbana og fékk stundum að fylgjast með þegar dregið var í happdrættinu .
Afi var dáinn þegar ég fæddist en ég kynntist honum aðeins í gegnum ömmu sem talaði oft um hann og eins af ljóðunum hans og greinunum sem amma hvatti mig til að lesa .
Þegar hann veiktist var hann á fullu við kennslu og í bæjarstjórn , semjandi ljóð við lögin hans Geira ásamt Ása í Bæ vini þeirra og sennilega á leið á þing fyrir kommana .
Síðan er hann sleginn niður af berklunum og það er átakanlegt að lesa eftir hann ljóð sem hann samdi þegar hann lá á Kristnesspítala eftir að hafa verið höggvinn .
Þar lýsir hann því hvernig tilfinning það er fyrir fjölskylduföður að liggja hjálparlaus og geta ekki unnið og lagt fjölskyldu sinni lið í lífsbaráttunni .
Amma var afar listhneigð og þreyttist ekki á að draga mann á málverkasýningar og í leikhús eða bíó .
Hún var fluggreind og hafði beitta kímnigáfu .
Sennilega var það sambland af þessari kímnigáfu og listhneigð sem varð til þess að hún ákvað að láta gera af mér brjóstmynd þegar ég var sjö ára hjá virtum leirlistamanni .
Ég man enn eftir strætóferðunum með henni þegar hún fór með mig til að láta mig sitja fyrir .
Það voru gerð tvö eintök af þessu stórkostlega listaverki en einhvern veginn finnst mér að það hafi aldrei verið metið að verðleikum innan fjölskyldunnar .
Auðvitað samt gott að þetta sé til ef maður yrði einhvern tímann borgarstjóri .
Síðustu æviárin bjó hún á Grund og virtist líða þar ákaflega vel .
Hún var búin að missa dálítið af andlegri snerpu og langtímaminnið orðið gloppótt en þó glitti iðulega í gamla takta .
Þegar ég sagði henni fyrir tveimur árum að ég væri fluttur í Kópavoginn og að gatan héti Hjallabrekka þá glotti amma til mín og sagði : " Það er aldeilis , bara bæði hjalli og brekka ! " Amma mín var orðin þreytt og tilbúin til að deyja .
Söknuðurinn er sár en minningin um yndislega ömmu og traustan og góðan vin mun lifa .
Friðfinnur Hermannsson .
Kær mágkona mín , Ása Torfadóttir , er látin .
Vissulega er eftirsjá að henni og söknuður en góðu minningarnar sitja eftir sem betur fer og eru og verða rifjaðar upp .
Ása var ein af þessum hressu og gefandi manneskjum , sem öllum sem kynntust henni þótti vænt um .
Ég get alveg sagt það eftir nær fimmtíu ár sem mágkona hennar .
Það geislaði alltaf allt gott frá henni , aldrei setti hún út á nokkurn hlut .
En dásamaði og dáðist að öllu sem gert var .
Foreldrar hennar voru Katrín Ólafsdóttir frá Lækjarbakka í Mýrdal og Torfi Einarsson frá Varmahlíð , V-Eyjafjöllum , og áttu þau auk hennar þrjá syni .
Settust þau að í Vestmannaeyjum og ólust systkinin þar upp .
Móðir þeirra dó haustið 1929 eftir um tveggja ára legu á spítala frá manni og 4 börnunum ungum , Ása elst um 12 ára og bræðurnir 3 , 4 og 6 ára .
Hefur það verið þungt högg hjá svo ungri fjölskyldu , þó að ráðskona hafi verið fengin hlýtur það að hafa lent töluvert á henni að gæta bræðra sinna og hjálpa til á allan hátt heima við ásamt sinni skólagöngu .
Lauk hún fyrsta bekk í gagnfræðaskóla en seinna fór hún í Húsmæðraskóla Reykjavíkur .
Árni Guðmundsson kennari ( Árni úr Eyjum ) kemur inn í líf hennar og giftu þau sig á gamlársdag 1939 og voru nú bjartir dagar framundan hjá þeim .
Árni var vel metinn kennari , skrifaði mikið , gaf út blöð og var í bæjarstjórn ásamt fleiri félagsstörfum sem hann tók að sér eða var beðinn um að sinna .
Árni var þekktur fyrir texta sína við Vestmannaeyjalögin sín sem eru vinsæl enn í dag og mikið sungin .
Það hefur því verið mikið reiðarslag þegar Árni veiktist af berklum og fór á Vífilsstaði .
Hann ílentist þar og það varð til þess að Ása seldi íbúðarhús þeirra í Eyjum , sem var í smíðum , og fluttist til Reykjavíkur og náði að kaupa íbúð þar og vera nær Árna til að geta heimsótt hann oftar .
Árna missti hún 1961 stóð hún þá ein upp með þrjú börn sem hún kom öllum til mennta .
Ása vann hjá SÍBS til margra ára og var gjaldkeri hjá happdrættinu sem var mikið ábyrgðarstarf og mikil vinna í því sambandi við útdrátt vinninga en allt þótti henni sjálfsagt og kvartaði ekki og viðurkenndi ekki þreytu .
Ása var vinmörg og mjög gestrisin og var því oft mikill gestagangur og oft boðið í matarveislur vinum og ættingjum .
Kjarnakonan flutti að síðustu í næsta hús við hliðina á sínu húsi eins og hún var oft búin að segja að hún ætlaði að gera .
Alltaf svaraði hún okkur að sér liði vel og vel væri hugsað um alla , aðeins í eitt skipti þegar við sátum á ganginum sem sneri að húsinu hennar og horfðum á svefnherbergisgluggann hennar sem var , varð mér að orði að hún hefði sagt að það yrði stutt að flytja yfir á Grund .
Svaraði hún þá , maður segir nú svo margt .
Þá hugsaði ég : hollt er heima hvað ? Blessuð sé minning hennar .
Innilegar samúðarkveðjur til fjölskyldu hennar allrar .
Kristín Helgadóttir .
Í dag kveð ég mágkonu mína , Ásu Torfadóttur .
Hugurinn reikar aftur til ársins 1947 .
Ása og Árni voru að hefja byggingu íbúðarhúss við Heiðarveg .
Nokkrir kennarar við Barnaskóla Vestmannaeyja tóku sig saman og byggðu sér hús , sem síðan voru nefnd Kennarabústaðir .
Allt lék í lyndi .
Árni kenndi í barnaskólanum og Ása gætti barnanna , Katrínar og Hermanns .
Um haustið dundu erfiðleikarnir yfir .
Margir í Eyjum greindust með berkla , þar á meðal Árni .
Draumur þeirra um framtíðarhúsið varð að engu .
Hann fluttist að Vífilsstöðum sem þá var berklaspítali .
Ása varð eftir í Eyjum með börnin tvö .
Árin liðu og það var beðið og vonað að hann fengi heilsuna á ný .
En batinn lét á sér standa .
Árið 1950 flutti Ása með börnin til Reykjavíkur .
Með því móti gætu þau verið nær honum .
Þau fluttu í lítið herbergi og eldhús inni í Laugarnesi .
Þarna var Ása með börnin fyrstu árin .
Það jákvæða var að fjölskyldan var nær sínum nánasta og gat heimsótt hann .
Seinna fluttu þau í íbúð að Miklubraut 78 .
Ása vann um árabil á skrifstofu SÍBS allt þar til hún lét af störfum aldurs vegna .
Þau hjónin lögðu SÍBS allt það lið sem þau mögulega gátu .
Vistin á Vífilsstöðum hélt áfram .
Ása sýndi að hún var gædd miklu þreki til að takast á við aðstæður sem þessar .
Það voru líka bjartar hliðar á tilverunni .
Árið 1953 fæddist þeim þriðja barnið .
Torfi var sólargeisli á erfiðum tímum .
Þau áttu sínar hamingjustundir þrátt fyrir allt .
Heimilisfaðirinn fékk bæjarleyfi af og til , og þá gat fjölskyldan dvalið saman .
Þá réði gleðin ríkjum .
Af meiri vilja en mætti gáfu þau hjónin út " Þjóðhátíðarblað Vestmannaeyja " árin 1955-1960 .
Ekki er hægt að minnast Ásu án þess að nefna vinina þrjá : Oddgeir Kristjánsson , Ása í Bæ og Árna úr Eyjum .
Þeir sömdu lög og ljóð sem eru sígildar perlur .
Auk Svövu konu Oddgeirs sem var kær vinkona Ásu .
Árni lést árið 1961 eftir áralanga baráttu .
Ása flutti síðar að Hringbraut með börnin , þar sem hún bjó þeim fallegt heimili .
Í gegnum árin tók Ása alltaf jafn vel á móti okkur þegar við komum í heimsókn .
Þegar eldgosið hófst á Heimaey árið 1973 setti Ása sig strax í samband við okkur og bauð fjölskyldunni að dvelja hjá sér eins lengi og þyrfti .
Hjá henni dvöldum við þar til við fengum íbúð .
Ása fylgdist vel með öllu sem var að gerast í Eyjum og lét sér annt um Háeyrarfólkið .
Ef litið er yfir farinn veg kemur upp í hugann hvílíkum styrk Ása hefur verið gædd .
Hún sigraðist á erfiðleikunum sem stundum virtust óyfirstíganlegir .
Oftast hláturmild og glöð .
Síðustu æviárin dvaldi Ása á Grund , næsta húsi við gamla heimilið hennar .
Þar leið henni vel .
Það var ánægjulegt að heimsækja hana .
Jákvæð og hress .
Rifjaðar voru upp gamlar léttar sögur úr Eyjum , af skemmtilegu fólki .
Um síðastliðin jól færðum við henni jólastjörnu .
Um leið og ég kvaddi hana sagði ég : " Gleymdu ekki að vökva blómið .
" Það var engin hætta á því .
Hún hafði aldrei gleymt að vökva lífsblómin sín .
Að leiðarlokum þökkum við fjölskyldan Ásu fyrir samfylgdina .
Með innilegum samúðarkveðjum til fjölskyldu hennar .
Sigurður Guðmundsson .
Elskuleg föðursystir , Ása Torfadóttir , er látin .
Ása var orðin 91 árs og hafði átt við lasleika að stríða um sinn svo að andlát hennar kom ekki beinlínis á óvart en kveðjan er sár engu að síður .
Ása var elst fjögurra barna Torfa Einarssonar og Katrínar Ólafsdóttur og ólst upp í Vestmannaeyjum .
Hún var aðeins barn að aldri þegar móðir hennar lést og eftir það fannst henni hún bera mikla ábyrgð á velferð bræðra sinna .
Það hefur áreiðanlega ekki alltaf verið auðvelt því að þeir voru fjörmiklir og uppátækjasamir .
Við bræðrabörn hennar höfum gjarnan litið til Ásu sem föðurömmunnar sem við aldrei kynntumst .
Vinátta hennar hefur verið okkur mjög mikilvæg og við höfum getað leitað til hennar með vandamál okkar , bæði stór og smá .
Hún átti oftar en ekki ráð sem við studdumst við og hafa orðið okkur gott veganesti .
Skólaganga Ásu var ekki eins mikil og hún hefði viljað en aðstæður heimilisins á þeim tíma leyfðu kannski ekki langa fjarveru heimasætunnar .
Ásu var því mjög annt um að við ættingjar hennar menntuðum okkur og þá ekki síst stelpurnar .
Hún lagði líka sinn skerf til þess að við fengjum víða sýn til lífsins og var dugleg að kynna okkur fyrir ólíkum listgreinum enda var hún sú kona sem ég hef vitað öflugasta við að sækja listviðburði af ýmsu tagi .
Ásu var gjarnan miðdepill fjölskyldunnar og sameiningartákn .
Þótt hún um sinn byggi í minnsta húsnæðinu voru sameiginlegar stundir fjölskyldunnar gjarnan heima hjá henni .
Eflaust hefur heilsuleysi Árna , manns hennar , ráðið þarna einhverju í byrjun en líka eftir að hans naut ekki lengur við héldum við áfram að hittast heima hjá Ásu .
Á þessum stundum miðlaði hún til okkar venjum og siðum fjölskyldunnar í Vestmannaeyjum og minningum um fjölskyldur foreldra hennar í Mýrdalnum og undir Eyjafjöllum .
Lengi vel hélt hún t.d. þeim sið að efna árlega til fýlaveislu þar sem við lærðum að meta fýl og fleira sem kannski var ekki á borðum landsmanna alla jafna .
Ása var vinmörg og gestrisin og það var oft glatt á hjalla heima hjá henni .
Við sem fengum að halda upp á sjötugsafmælið hennar með henni minnumst þess með brosi á vör .
Samband okkar Ásu hefur alltaf verið mikið , kannski vegna þess að ég var lengi eina systkinabarn hennar hér í Reykjavík og við áttum lengstum heima stutt hvor frá annarri en líklega er það vegna þess að við áttum skap saman og vorum kannski svolítið líkar .
Að minnsta kosti hefur hún alltaf verið mér mikil fyrirmynd og fáar konur hef ég þekkt í lífinu sem mér hafa fundist eins kátar og líflegar en líka traustar og Ása frænka .
Hún lét aldrei mótlæti í lífinu buga sig en hélt góðri lund og jákvæðum lífsviðhorfum til dauðadags .
Hún var sterk kona sem hafði jafnrétti og jafnræði í þjóðfélaginu að leiðarljósi .
Það er gott að minnast góðrar frænku eins og Ásu Torfadóttur og henni eru færðar þakkir fyrir að gera okkur lífið skemmtilegra og innihaldsríkara .
Kristín Björgvinsdóttir .
Í dag kveð ég hana Ásu frænku mína .
Konu sem hafði djúpstæð áhrif í líf mitt og allra þeirra sem næst henni stóðum .
Ása var sú sem ávallt hélt stórfjölskyldunni saman .
Hún hringdi í okkur öll með reglulegu millibili , vildi fylgjast með og styðja við okkur í bak og fyrir .
Kunni að halda utan um okkur stór og smá án þess að við yrðum þess beinlínis vör .
Þegar lífið var okkur erfitt þá var Ása ávallt nærri .
Hennar ráð og hlýja var mér og vafalaust mörgum öðrum ómetanleg .
Hún hafði jú sjálf reynt svo margt á langri ævi .
Ása var líka nærri þegar lífið lék við okkur og reyndar átti hún stóran þátt í að gera líf okkar allra betra og innihaldsríkara .
Hún var allra kvenna skeleggust , fylgdist með öllu sem máli skipti í þjóðlífinu .
Það hafði jú ekki lítil áhrif á unga og ómótaða konu sem ég eitt sinn var .
Að kjósa konu til forseta væri beinlínis skylda mín þegar kjósa skyldi í fyrsta sinn .
Ása átti auðvitað marga vini og alltaf var gaman hjá Ásu .
Á jólunum í litlu kjallaraíbúðinni á Miklubrautinni og síðar á Hringbrautinni í stærri húsakynnum var alltaf margt um manninn , spilað og sungið .
Auk jólaboðanna góðu voru fýlaveislur hennar með öllu ógleymanlegar .
Það var mikil gæfa að fá að njóta þeirra .
Ása kunni að skemmta gestum sínum og var ævinlega hrókur alls fagnaðar en hún kunni líka þá list að láta fólki líða vel í návist sinni , án þess að menn gerðu sér endilega grein fyrir því að sú vellíðan væri henni að þakka .
Örlæti hennar var einstakt .
Þessi glæsilega og góða kona er nú horfin á braut hins óþekkta en ég trúi því að hún fari nú á afar áhugaverðan stað .
Vafalaust verður móttökunefndin skipuð skemmtilegum Eyjapeyjum og öðrum rauðliðum .
Annað væri henni ekki samboðið .
Blessuð sé minning Ásu Torfadóttur .
Katrín Björgvinsdóttir .
Klukkan var að verða hálfníu eitt kvöldið þegar ég trítlaði niður til Ásu og sagðist eiga miða á ákveðna tónleika klukkan níu .
" Já , þessa tónleika langar mig á ! Mig langaði ekkert á tónleikana sem vinkona mín reyndi að fá mig á í gær , en þessa langar mig á , " sagði Ása .
Nokkrum mínútum seinna var hún komin í rauðu úlpuna og með varalitinn .
Við skemmtum okkur vel það kvöld .
Og því fer fjarri að þetta kvöld hafi verið einsdæmi .
Ása var nefnilega ekki bara góð vinkona mín , – hún var líka selskapsdaman mín .
Við vorum listaspírur með sama smekk .
Hvort sem það voru tónleikar , myndlistarsýningar , bókmenntakvöld , bíó eða leikhús , – ég vissi alltaf að Ásu langaði það sama og mig .
Og við fórum svo sannarlega oft saman út að skemmta okkur .
Svo var hún næstum alltaf tilkippileg með engum fyrirvara .
Ég man bara eftir einu skipti sem hún var það ekki : Ég hringdi einn laugardaginn og sagðist eiga boðskort á myndlistaropnun .
" Æ , ég er eitthvað drusluleg , " sagði Ása .
" En ef þú færð miða á danska djassistann í Þjóðleikhúsinu á mánudagskvöldið , þá bara ligg ég í bælinu þangað til .
" Á mánudagskvöldinu var hún eiturhress og við skemmtum okkur konunglega með Nils Henning og félögum .
Það voru ekki bara listviðburðirnir sjálfir sem við nutum saman , heldur naut ég þess alltaf að vera með Ásu .
Hún var svo einstaklega skemmtileg .
Alltaf að lauma út úr sér gullkornum .
– T.d. eitt sinn er við vorum á seinustu stundu á einhvern listviðburðinn – og Ása sveiflaðist til vinstri og hægri þegar ég keyrði hringtorgið á Hringbrautinni : " Þú keyrir alltaf eins og bankaræningi á flótta , " sagði mín þá hin rólegasta .
En við vorum ekki bara eins og þeytispjöld út um allar trissur .
Við bjuggum lengi í sama húsi – og þá fannst okkur stundum óþarfi að sjóða tvær ýsur í tveimur pottum hvor á sinni hæðinni .
Auk þess var einstaklega dýrmætt fyrir mig að fá að hreiðra um mig í sófanum hjá henni þegar þannig lá á mér , – hún kannski bara að horfa á sjónvarpið – og hvorug í stuði til að spjalla .
En við vorum svo sannarlega oft í stuði til að spjalla .
Okkur skorti aldrei umræðuefni .
Báðar með sama áhugann á pólitík og öðrum landsmálum og heimsmálum , – náttúrulækningum og ýmsu sem viðkom heilsu og lífsstíl , – listum og menningu , – og bara svo ótal mörgu .
Því miður kynntist ég Ásu ekki fyrr en á efri árum , en mér finnst hún hljóti að vera fremst meðal þeirra sem vaxa að visku með árunum .
Hún var einstaklega sterkur karakter og merkileg kona .
Það er svo merkilegt , að við fundum aldrei fyrir þessum tæpu 40 árum sem voru á milli okkar .
Við vorum bara vinkonur .
Virkilega góðar og nánar vinkonur .
Auðvitað breyttust samskiptin á allra seinustu árum þegar minnið og hreyfigetan minnkaði hjá Ásu , en hún var mér alltaf jafn einstaklega dýrmæt .
Ég sakna hennar og syrgi hana sárt .
Ég er óendanlega þakklát fyrir að hafa kynnst henni og fengið að njóta hennar dýrmætu vináttu .
Guð blessi minningu Ásu vinkonu og styrki alla þá sem hennar sakna .
Laufey B. Waage .
