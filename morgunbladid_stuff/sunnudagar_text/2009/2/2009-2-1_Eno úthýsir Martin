CHRIS Martin , söngvari hljómsveitarinnar Coldplay , hefur það víst náðugt þessa dagana , á meðan félagar hans í sveitinni svitna í hljóðveri og vinna að nýjum lögum .
Samkvæmt dagblaðinu The Sun greindi Martin frá því á föstudaginn að hann mætti ekki láta sjá sig í hljóðverinu .
Martin sagði að rokkgoðsögnin Brian Eno , sem var í Roxy Music forðum daga , vann síðan með David Byrne og hefur síðan getið sér afar gott orð sem upptökustjóri , meðal annars með U2 , stýrði upptökum á þessu nýja efni .
" Brian Eno hefur verið að stýra upptökum hjá okkur – þess vegna erum við orðnir betri , " sagði Martin .
" Hann skrifaði okkur og sagði að sér hefði þótt síðasta plata í lagi en hún hefði samt getað verið betri .
Hann sagðist vilja vinna með okkur en þá yrði mér bannað að mæta í hljóðverið ! Hann sagði að þetta gengi betur ef ég væri ekki á svæðinu fyrstu tvær vikurnar .
Það gengi allt betur án söngvarans .
" Eno var einn listamannanna sem tóku þátt í Tilraunamaraþoninu á Listahátíð hér í sumar .
Þar vann hann hljóðverk á skyggnið framan á Hafnarhúsinu og kom einnig upp áhrifamiklu hljóðverki í einum salanna .
Sagan segir að Eno hafi haft ungar stúlkur , nema úr Listaháskólanum , sér til aðstoðar .
Þegar eldri karlar sem unnu að uppsetningu sýningarinnar , gamlir aðdáendur Enos , spurðu hvernig gengi að vinna með meistaranum horfðu stúlkurnar víst hissa á þá og sögðu : " Þessi Brian ? Er hann eitthvað frægur ? " 