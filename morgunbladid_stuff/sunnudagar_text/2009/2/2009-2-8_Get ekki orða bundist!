" SÉ FORYSTAN ónýt til boðs eða banns skal byggja á sjálfsdáð hins einstaka manns .
Ef afveg er stýrt fram til ystu þramar , ef allsherjar-skipun bælir og lamar , á héraðið vald , milli heiðar og sands .
Sé almúginn sínum foringjum framar , er festa hans vígsins síðasti hamar .
Vaknaðu , reistu þig , lýður míns lands .
" ( Einar Benediktsson ) Ég hef ekki lagt í vana minn að rita aðfinnslugreinar um verk minna ástkæru stjórnmálamanna , sem vegna einstakra kosta sinna og manngildis eru fremstir sinna jafningja , og þessara eitilhörðu Arnarhólsstráka og stelpna sem fylgja orðið foringjunum eftir að stólum hinnar eilífu ellilaunahamingju sem ráðherrastóllinn er .
En fyrir lýðræðissinna sem mig og mína líka , er það " harakiri " sálarinnar að viðurkenna að slíkar gæskur séu skammsýnar og villugjarnar sem við hin .
Við höfum lengi trúað að það séu blessaðir embættismennirnir sem hafi hlutverk púkans á fjósbitanum og gæskurnar þurfi á því einu að halda frá okkur að við herðum mittisbeltið og séum svo vammlausir að fjósbitafólið sé sífellt kveðið niður .
En , svo þegar krosstré ráðherrastólanna sem gæskurnar okkar ríða á eru við að bresta vegna þess að sitjandi stólsins og meðreiðar-sveinstaular og stúlkur íþyngja máttarviðum með andvara- og aðgerðaleysi , bergmála brestirnir í sálarkytru okkar nytsamra sakleysingjanna og skapa eyrnaverk , tannverk , magaverk og að lokum hausverk , síðan sálarverk tómleikans , sem kemur af að hafa tapað " glæpnum " og skynja að varnarstríði sjálfstæðisbaráttu okkar fámennu þjóðar sé á vonarvöl .
Og – , þjóðin spyr , hvað er að hjá stjórnendum þessa lands sem sigla að virðist þjóðarskútunni á sker hvert annað andartak á söguskeiði lýðveldistímans , á og eftir mestu góðærum þeirrar sögu .
Auðvitað fyllist þjóðin kvíða nú sem áður , og Arnarhólsfólkið okkar auðvitað líka .
Tjónið af strandi þjóðarskútunnar getur hæglega farið yfir 2000 milljarða króna og strandgóssið er sennilega verðlítið .
Auðvitað sitja eftir eignir um allt höfuðborgarsvæðið sem Matador-leikir bankanna gáfu , svo sem 50 milljarða tónlistarhöll .
Varla er þó að reikna með miklum arði af slíkum verðmætum í bráð .
Og kvíðakrankleiki þjóðarinnar er nú að nálgast hámark , því það virðist ekkert vera að gert á hriplekri þjóðarskútunni , aðeins tappað í nokkur göt , vissulega við kjölinn , meðan fossar inn og út um stórar rifur á þilfari undir fótum áttavilltra og ráðalausra skipstjóra og stýrimanna hans .
Já , púkarnir á fjósbitanum eru margir , en það sem verst er og um leið ástæða þessara skrifa , er sú augljósa staðreynd að vegna upplýsingastefnu stjórnvalda virðist sem engin viðleitni finnist hjá ríkisstjórn minna ástkæru stjórnmálamanna , þessara mætustu manna og kvenna okkar litla þjóðfélags , til að axla sína pólitísku ábyrgð og taka að sér að breyta þessu rugli , þessu skrípi , sem heitir efnahagsstefna íslenska ríkisins .
Af hverju ekki verðstöðvun á opinbera geirann , eins og 1988 , sem hluta nauðsynlegrar þjóðarsáttar sem auðvitað er nauðsynlegt að náist nú eins og þá ? Er það kannski vegna hræðslunnar við að hjásetarnir , – atvinnurekendur , verkalýðshreyfing , bankavaldið og stjórnendur hinna " munaðarlausu " fyrirtækja ríkisins ( þ.e.víst fyrirtæki okkar landsmanna ) , fari sínu fram og fari sínar leiðir þrátt fyrir að settar væru leikreglur með lögum , og bókstaflega gerðu grín að ríkisstjórninni og settum lögum eins og útrásarvíkingar og einkabankarnir komust á lag með að gera vegna veikleika eftirlitsaðila stjórnvalda á næstliðnum árum .
Já – púkarnir eru mættir í algjöru algleymi , rústa á sjúkrahúsakerfið , farið verður að heimta aðgangseyri við innlögn á sjúkrahús , skattar og verðtryggingartengd gjöld hafa verið hækkuð .
Innlendar landbúnaðarvörur hafa hækkað um 30-40% , s.s. ostar , brauðálegg ofl , því framleiðendur telja sér fært að feta í fótspor landsfeðranna og segja , að fyrst þeir stíga þessi spor , þá fetum við í spor þeirra .
Og fólkið spyr , er virkilega nauðsynlegt að halda hinum almenna launþega , launtakendum lífeyris og lántakendum langt fyrir neðan sultarmörk þegar flestir eru þá þegar sveltir til andlegrar og líkamlegrar heljar , fyrir okurvaxta Hrunadans og peningapúkastefnu Ólafslaga og aðrar svívirðilegar aðgerðir peninga- " páfa " þjóðarinnar , s.s. framhald okurvaxta sýnir ? Já – púkarnir á fjósbitanum eru margir og vissulega er erfitt fyrir ríkisstjórnina að kveða fólin niður en það verður hún að gera til að standa undir nafni .
Ríkisstjórnin hefur nokkra sagnfræðinga innanborðs , en sem betur fer ekki marga hagfræðinga .
Skipstjórinn ætti að biðja þá , þ.e. sagnfræðingana , að skoða hvernig Svíar komust efnahagslega sterkastir þjóða frá heimskreppunni 1929-1932 .
Wigfors-kenningin segir einfaldlega betra að ríkissjóður framleiði eldspýtur sem seljast og veiti atvinnu , en að fylgja kapítalískum óreiðukenningum sem ævinlega fara með lífsskilyrði þjóða á ystu nöf með jöfnu millibili .
Farið nú að stjórna vitrænt , gæskurnar , forðist Sturlunga og burtu með svartnættið , uppþot , niðurrif og nornaveiðar á saklausu bankafólki .
Erling Garðar Jónasson , tæknifræðingur , fv. rafveitustjóri .
