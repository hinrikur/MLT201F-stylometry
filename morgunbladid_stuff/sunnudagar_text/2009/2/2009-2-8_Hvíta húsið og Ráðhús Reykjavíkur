HUGMYNDIR um að hætta starfsemi Reykjavíkurflugvallar í Vatnsmýri og flytja hana annað eru að mínu mati misráðnar .
Ástæður þess eru einkum þær að Reykjavík , sem höfuðborg , nýtur einmitt kosta þess að hafa flugvöll í miðborginni en ekki síður eru efnahagsleg áhrif af slíkri starfsemi bæði umtalsverð og dýrmæt fyrir borgina og íbúa hennar .
Í höfuðborg Bandaríkjanna , Washington , er flugvöllurinn Reagan National Airport ( DCA ) í svipaðri fjarlægð frá Hvíta húsinu og Reykjavíkurflugvöllur frá Ráðhúsi Reykjavíkur .
Flugvöllurinn gegnir afar mikilvægu hlutverki sem samgöngumiðstöð milljóna Bandaríkjamanna sem eiga erindi til Washington á ári hverju , t.d. við stjórnsýslu alríkisstjórnarinnar þar í borg .
Við getum einnig nefnt aðra miðborgarflugvelli í Bandaríkjunum , svo sem Midway Field í Chicago , Love Field í Dallas , Philadelphia , LaGuardia í New York og Loganflugvöll í Boston .
Allir þessir flugvellir eru í næsta nágrenni við miðborgirnar og svona háttar til víða hér í Bandaríkjunum .
Devens og Keflavík Fyrir rúmum tuttugu árum var almenn umræða um það í Massachusettsfylki hvort loka skyldi Loganflugvelli í Boston og færa starfsemina yfir til Devensflugvallar , sem er aflagður herflugvöllur í svipaðri fjarlægð frá miðborg Boston og Reykjavík er frá Keflavík .
Hugmyndin var að byggja þar nýjan flugvöll og tilheyrandi mannvirki og var kosturinn við flutninginn m.a. talinn sá að á nýja staðnum yrðu farþegar mun betur tengdir öðrum samgönguleiðum .
Endanlega fékk þessi tillaga ekki stuðning almennings , sem taldi kostina við staðsetningu Loganflugvallar yfirgnæfandi umfram þá nýju , jafnvel þótt Logan sé nálægt þéttri íbúðabyggð .
Efnahagsáhrifin Um Loganflugvöll fara um þrjátíu milljónir farþega á ári og nokkrir minni flugvellir á Bostonsvæðinu þjóna um tíu milljónum farþega til viðbótar .
Um einn af þessum flugvöllum , við Manchester í New Hampshire ( MHT ) , fara nú um fjórar milljónir farþega og hefur fjöldi farþega fjórfaldast á sl. fimmtán árum .
Um 2.500 manns starfa við flugvöllinn .
Hagfræðiskýrslur , sem borgaryfirvöld í Manchester hafa látið gera um starfsemi flugvallarins í borginni , sýna að beinar og óbeinar tekjur borgarinnar af starfseminni nema árlega um einum milljarði dollara , þar sem meðaleyðsla hvers farþega nemur um 200 dollurum .
Um flugvöllinn fara tíu sinnum fleiri farþegar heldur en um Reykjavíkurflugvöll .
Þetta samsvarar því að tekjur Reykjavíkurborgar af flugvellinum í Vatnsmýri næmu rúmum 12 milljörðum króna og um 250 manns hefðu atvinnu af starfseminni .
Það er því mikilvægt að huga vel að þeim áhrifum sem starfsemin í Vatnsmýrinni hefur á tekjur Reykjavíkurborgar og atvinnumöguleika íbúanna þegar ræddar eru hugmyndir um að leggja flugvöllinn niður og flytja starfsemina á brott úr borginni .
Að mínu mati er miklu mikilvægara að huga að því hvernig auka megi tekjurnar af flugvellinum en að leggja hann niður .
Dr. Þorsteinn Gíslason nam flug- og vélaverkfræði við Princeton-háskóla og Dartmouth-háskóla í Bandaríkjunum .
Hann hefur búið um árabil í nágrenni Boston , þar sem hann rekur eigið fyrirtæki .
