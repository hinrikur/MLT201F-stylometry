Textaleit EGGERT sonur minn sendi inn fyrir mig fyrirspurn varðandi texta sem endar þannig : Ó ( eða og ) skálum bræður , skálum , það skapar fjör í sálum .
Aðeins tveir sýndu viðbrögð en könnuðust ekki við textann .
Ég er ekki á því að gefast upp , einhver hlýtur að muna þennan texta .
Ég man að í kringum 1947-50 heyrði ég föður minn og fleiri bændur í Kjós syngja þetta , einnig minnist ég þess að hann var sunginn í rútuferðalögum .
Heyrt hef ég að þessi texti hafi birst í Speglinum , varðandi þrætu sem þá var í gangi um hvort aflífa ætti kind nokkra eða gefa henni líf , var þá saminn gamanbragur um þessa þrætu og enduðu vísurnar á þessum orðum .
Ef einhver kannast við þetta þá vinsamlegast hringið í mig í s. 553-9789 .
Auður Ingvarsdóttir .
Samfylkingin og kosningar Í haust þegar efnahagshrunið skall á hefði stjórnin átt að fara strax frá og setja þjóðstjórn / utanþingsstjórn í staðinn , kannski til bráðabrigða .
Síðan hefði átt að fá utanaðkomandi aðila , t.d. einhverja útlendinga , til að rannsaka útrásarvíkingana , spillinguna í bönkunum o.fl. o.fl. En mér finnst Samfylkingin ætla að komast létt frá hlutunum .
Þeir í stjórn með Sjálfstæðisflokknum bera líka ábyrgð – en vilja núna kosningar vegna þess hvernig stjórnin hefur klúðrað öllu en þeir virðast samt treysta sínum ráðherrum og þingmönnum áfram ! Hvernig fer þetta saman ? Kjósandi .
Peningagræðgi eða valdagræðgi BANKA-teymið eða útrásarvíkingarnir , sem áttu mesta sök á falli íslensku bankanna , eru ekki öfundsverðir þessa dagana og mikið talað um peningagræðgi .
Við skulum samt ekki gleyma því að öll tókum við þátt í neysluæðinu og nutum góðs af því ríkisdæmi sem bankarnir færðu okkur uns blaðran sprakk .
En nú hefur komið í ljós að fólk er orðið þreytt á valdagrægði stjórnmálamanna .
Framsóknarflokkurinn , sem ekki lengur var talinn með í stjórnmálabaráttunni , er skyndilega komin með ótrúlegt fylgi vegna þess að formaður hans var ekki valinn úr hópi pólitíkusa .
Nýi formaðurinn , Sigmundur Davíð Gunnlaugsson er menntaður í skipulagshagfræði , en það er einmitt það sem okkur vantar nú , þegar allt virðist vera í upplausn og rugli .
Það sem hefur frést af afskiptum hans af stjórnmálasviðinu bendir til þess að þarna er menntaður maður sem vonandi verður ekki blindaður af valdagrægði .
Eldri borgari .
Svarað í síma 5691100 frá 10-12 og 13-15 | velvakandi@mbl.is 