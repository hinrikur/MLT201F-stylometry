Jón Karl fæddist í Reykjavík 12.6. 1951 .
Hann lést á Heilbrigðisstofnun Suðurlands 14.11 .
2008 .
Jón var sonur hjónanna Fjólu Sigurjónsdóttur og Kristjáns Guðmundssonar .
Hann var ættleiddur af Sigfúsi Jónssyni , f. 19.1. 1917 , d. 28.6. 1979 , og Ingrid Viola Jónsson .
Þau skildu .
Seinni kona Sigfúsar var Guðrún Aðalsteinsdóttir , f. 8.10 .
1924 , d. 3.1. 1977 .
Hún gekk Jóni í móðurstað .
Jón var ókvæntur og barnlaus .
Hann stundaði ýmis störf eftir grunnskóla , en lengst af átti hann við erfiðleika að etja sem gerðu hann ófæran til atvinnuþátttöku .
Jarðsetning fór fram í kyrrþey hinn 21.11 .
2008 .
Jón minn , þá ertu horfinn á braut og laus undan hugarvíli , hjálparleysi og einmanakennd .
Frá fyrstu tíð var leið þín að mörgu leyti þyrnum stráð .
Tilfinningalíf erfitt , sjálfsmyndin brotin og óöryggið undir niðri .
Skólinn varð byrði , tilgangurinn óljós og fjarlægur , væntingar umhverfisins urðu smátt og smátt að engu .
Það var eitthvað sem truflaði .
Þú náðir aldrei tökum á tilverunni .
Eftir grunnskólann tóku við erfið ár og síðar óregla og útigangur og samskipti við fjölskyldu og vini urðu lítil og loks engin .
Í mörg ár varstu eins og í felum , vissir sem var að þú varst ekki eftirsóttur .
Fyrir sjö árum byrjuðu samskipti okkar að nýju .
Þú hafðir eignast heimili með vini þínum , samastað .
Loksins fannst þér þú verðskulda athygli .
Þið vinirnir voruð frábærir , gerðuð ykkur að góðu þær fátæklegu og einmanalegu aðstæður sem þið bjugguð við , en í ykkar augum var þetta vin sem ekki yrði af ykkur tekin .
Bara ef þið hefðuð fengið meiri stuðning , það hefði breytt svo miklu .
Þið unduð ykkur þó vel þann skamma tíma sem ykkur var gefinn á ykkar fátæklega heimili .
Það var reiðarslag þegar vinur þinn var greindur með krabbamein og lést eftir stutta legu .
Um sama leyti lentir þú í slysi .
Þú varðst lamaður upp að hálsi .
Í fyrstu áttir þú erfitt með að trúa því , en bjartsýnin fleytti þér áfram og að lokum eignaðist þú heimili með góðri umönnun .
En vonin um styrk þvarr og við tóku tilbrigðalausir dagar .
Þau sex ár sem þú varst lamaður heyrði ég þig aldrei kvarta og þú talaðir aldrei illa um nokkurn mann .
Minni þitt var eftirtektarvert .
Þér var sérstaklega hugleikið að rifja upp gamlar minningar úr æsku , ekki síst af veru þinni í Miðbæ .
Þar virðist þér hafa liðið vel .
Þú hafðir ánægju af samskiptum við frændur og jafnaldra .
Þú saknaðir þeirra .
Stundum ræddir þú um það sem miður hafði farið á lífsleiðinni , en vildir þó heldur ræða um e-ð skemmtilegt , ekki um það sem tengt var brennivíni sem þú sagðir að væri óþverri og bölvaldur í lífi svo margra .
Þú hafðir mikinn áhuga á tónlist og í gegnum tíðina eignaðist þú oft krökkt af vínilplötum og seinna tónlistardiska sem þú fórst einstaklega vel með , enda snyrtipinni mikill .
Alls konar tónlist féll þér í geð , en þú áttir þér sérstakan uppáhaldssöngvara sem þú dáðir og elskaðir .
Þú sagðist ætla á tónleika með Jim Reeves þegar þú færir yfir um , sitja í stúku , annað væri ekki við hæfi , líklega mundi hann sjáfur taka á móti þér .
Jim létti þér lífið , gerði þér kleift að þola veikindi þín , en undanfarin ár voru þér sérstaklega erfið .
Smátt og smátt dró úr mætti þínum , verkirnir urðu verri og það eina sem skipti orðið máli var að fá sígarettu og gleyma sér í tónlistinni .
Þegar dauðinn kom var hann þér sem líkn .
Þú vars loksins laus úr viðjum .
Ég sé þig fyrir mér á göngu .
Far þú í friði kæri fósturbróðir .
Aðalsteinn Sigfússon .
