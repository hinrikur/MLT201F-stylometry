Eftir Ingu Rún Sigurðardóttur ingarun@mbl.is Herratískuviku í París er nýlokið en þar sýndu hönnuðir vetrartískuna eins og þeir sjá hana fyrir sér næsta haust .
Tískuhúsin virtust flest hafa það í huga að bjóða upp á eitthvað söluvænlegt á þessum samdráttartímum og var meira um svartan lit en venjulega .
Fyrir utan dökku litina var líka eitthvað um rauða tóna til að lífga upp á fötin .
" Það er dýpri merking hérna en venjulega .
Það er sköpun í gangi en raunveruleikinn er samt sem áður tekinn með í reikninginn , " sagði Jean-Jacques Picart , reyndur ráðgjafi á sjötugsaldri sem starfar m.a. fyrir lúxusfyrirtækið LVMH í samtali við fréttastofu AFP .
Athygli vekur að í sýningunum var lítið um bindi , kannski til marks um efnahagslægðina og það að störfum í bankageiranum fer fækkandi .
Þess í stað voru strákarnir með alls kyns trefla og klúta sem oftar en ekki voru bundnir á skemmtilegan hátt .
" Maður verður að reyna að vera bjartsýnn á þessum tímum .
Og maður verður að hlusta á hvað fólkið vill , " sagði Lucas Ossendrijver , hönnuður Lanvin en lína tískuhússins þótti mjög vel heppnuð .
Listrænn stjóri Lanvin tók í sama streng .
" Núna þarf maður að vera bjartsýnn og vekja upp þrá hjá fólki .
Hvort er betra að taka pillur eða kaupa jakka ? " sagði Alber Elbaz , sem útskýrði að tískuhúsið hefði getað gert dökka og þunglyndislega línu en hefði þess í stað ákveðið að hafa bjartsýnina að leiðarljósi .
Vonandi skilar viðhorfið sér til viðskiptavinanna .
