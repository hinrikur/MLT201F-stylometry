Stjórnmálin í landinu hafa ekkert breyst þótt ný ríkisstjórn sé við völd .
Þing var ekki fyrr komið saman en sjálfstæðismenn fóru í fýlu vegna þess að Samfylkingin setti sinn mann í stól þingforseta .
Sjálfstæðismönnum sárnaði gríðarlega að Vinstri grænir skyldu ekki grípa í taumana og koma í veg fyrir þennan ósóma .
Vinstri grænir , sem eru símalandi á þingi , eins og þjóðin hefur orðið óþægilega vör við , höfðu víst einhvern tímann sagt , þegar þeir voru á sinni löngu eyðimerkurgöngu í stjórnarandstöðu , að sjálfsagt væri að stjórnarandstæðingur væri forseti þingsins .
Það var náttúrlega bara enn ein aðferð þeirra við að koma sjálfum sér að í umræðunni .
Nú þegar þeir hafa fengið nægilegt rými fyrir sjálfa sig í ríkisstjórn hafa þeir vitaskuld engan áhuga á að hleypa stjórnarandstæðingum að .
Þeim finnst mjög notalegt að sjá fulltrúa hins græðgisfulla kapítalisma – sjálfstæðismenn – úti í kuldanum og munu reyna að halda þeim þar sem allra lengst .
En það er náttúrlega líka einkennilegt að sjá sjálfstæðismenn þykjast vera svekkta og vonsvikna vegna þess að Vinstri grænir gátu ekki staðið við eitthvað sem þeir sögðu einu sinni .
Sjálfstæðismenn eru sjóaðir í pólitík og vita vel að menn segja eitt í ríkisstjórn og allt annað í stjórnarandstöðu .
Sjálfir hafa þeir mjög auðveldlega komið sér á svipstundu í píslarvættishlutverk stjórnarandstæðingsins sem ráðrík ríkisstjórn beitir órétti .
Sjálfstæðismenn eru byrjaðir að væla flestum stundum og það fer þeim illa .
Ísland er rjúkandi rúst , fólk er að missa atvinnu og á í verulegum vandræðum með að borga reikninga sína en á þingi dunda menn við að rífast um það hver eigi að vera forseti Alþingis .
Þjóðinni er nákvæmlega sama hver sinnir því starfi .
Þeir einu sem þessa dagana hafa sérstaka skoðun á forseta Alþingis , fyrir utan sjálfhverfa þingmenn , eru öfgasinnaðir sjálfstæðismenn sem vegna sérkennilegs haturs á Ólafi Ragnari Grímssyni vilja að forseti Alþingis komi í stað forseta Íslands og skrifa öðru hvoru froðufellandi greinar um nauðsyn þessa .
Og þráhyggjan birtist víða því Samfylkingin er varla fær um að skapa sér trúverðuga stefnu vegna þess að tilvist Davíðs Oddssonar er sífellt að raska hugarró hennar .
Hún hefur lagt svo mikla áherslu á að losna við Davíð Oddsson úr Seðlabankanum að hún getur vart einbeitt sér að öðrum hlutum , eins og þeim að slá skjaldborg um heimilin í landinu .
Þessi mjög svo skoplega angist Samfylkingar vegna tilvistar Davíðs Oddssonar er farin að valda vandræðum við stjórn landsins .
Það er ekkert einkennilegt að þjóðin hafi ekki lengur trú á stjórnmálamönnum .
Stjórnmálamennirnir hafa greinilega ekkert lært .
Þeir sitja á þingi og koma sér þægilega fyrir í gömlu skotgröfunum og ræða mál sem engu skipta í stað þess að finna lausnir á skelfilegum vanda .
Þjóðin á betra skilið .
kolbrun@mbl.is Kolbrún Bergþórsdóttir 