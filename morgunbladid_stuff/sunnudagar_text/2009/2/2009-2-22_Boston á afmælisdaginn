" Ég skil ekkert hvert árin fóru svona fljótt , " segir Bryndís Víglundsdóttir sem er 75 ára í dag .
Hún segist þakka fyrir að vakna hress á hverjum degi og njóta lífsins .
" Ég verð úti í Boston á afmælisdaginn þar sem ég bjó lengi og vann .
Ég fer á mínar fyrri slóðir og hitti gamla kunningja og vini .
Það er svo gaman hvað heimurinn er lítill , það er lítið mál að ferðast á milli .
Bryndís og Elín , vinkona hennar , hafa stofnað fyrirtækið " Gaman að lifa " og er takmarkið að gefa út hljóðbækur .
" Ég hef alltaf sagt sögur , bæði fullorðnum og börnum og þar sem ég er orðin gömul var að hrökkva eða stökkva með fyrirtækið .
Ég setti sögur af Grýlu á disk , hún er ágætis kerling og strákarnir hennar eins og aðrir krakkar .
" Bryndís man vel eftir tíu ára afmælisdegi sínum .
" Mamma var dugleg við að gera dagamun á afmælisdögum okkar barnanna .
Ég man svo vel eftir borðinu , dúkurinn var ísaumaður með silkigarni og ofan á honum kínverskt bollastell , komið utan úr heimi .
Þá virtist Kína vera lengra frá en tunglið .
Ég man vel eftir þessu tilstandi .
Það er mikilvægt að börn finni að þau eru sérstök á afmælisdaginn .
" Bryndís var m.a. skólastjóri Þroskaþjálfaskóla Íslands .
