Á FYRSTU mínútunni yrðu stýrivextir lækkaðir í 3,3% .
Ef mönnum hjá AGS væri illa við það myndi ég bara senda Geir til að skýra þetta út fyrir þeim .
Þeir væru marga mánuði að draga sannleikann upp úr honum og á meðan gæti ég nýtt tímann og framkvæmt eftirfarandi .
Ég myndi fella niður allar skuldir allra , einstaklinga og fyrirtækja , sem skulda fyrirtækjum og stofnunum í eigu almennings .
Þá á ég líka við háar skatta- og meðlagsskuldir og sambærilegt .
Samtímis myndi ég sjá til þess að aðrir sem stunda það að lána gerðu slíkt hið sama eða standa einir án þess að geta vænst stuðnings eða samvinnu frá hinu opinbera .
Þessar niðurfellingar ættu þó ekki við um viðskiptareikninga , bílalán , kreditkortaskuldir , skuldir vegna þjónustu og sambærilegt .
Ef viðkomandi eigendur skulda hafa veð í einhverju myndi ég tryggja með allsherjarveði að ef sú eign yrði seld fengi viðkomandi lánardrottinn það hlutfall af söluverðinu sem var upprunalegt hlutfall af láninu sem hvílir á eigninni .
Það yrði bannað með öllu að bjóða upp eignir á uppboðum .
Ég myndi fella niður verðtryggingu og breyta skattakerfinu svo um munar .
Það yrði svo einfalt að það kæmist fyrir í litlu excel-skjali .
Það yrði 18% flatur skattur sem gengi jafnt yfir alla , en þó yrðu áfram skattfríar lágmarkstekjur .
Í tengslum við breytingar á skattkerfinu myndi ég að sjálfsögðu breyta öllu bótakerfinu og minnka það og einfalda gríðarlega .
Svo myndi ég setja lög um að allir sem fengju felldar niður skuldir myndu greiða hærri skatta en þeir sem ekki skulduðu nein lán sem felld voru niður , eða 58% skatt .
Þennan aukaskatt myndi fólk greiða þar til fyrirfram útreiknuðum , vaxtalausum , óverðtryggðum höfuðstól er náð en þó aldrei lengur en í 25 ár , ef það eru eftirstöðvar eftir þann tíma myndu þær fyrnast .
Þessi umframskattur , 40% , myndi renna til þeirra sem áttu hinar niðurfelldu skuldir .
Ef greiðslurnar myndu ekki nægja til að standa við skuldbindingar fyrirtækja og stofnana jafn hratt og um var samið þegar þær voru gerðar þyrfti einfaldlega að gera lánardrottnum lánardrottnanna grein fyrir því að við værum að vinna að endurreisn og meira fengist ekki að svo stöddu .
Ef einhver yrði fúll yfir því þá væri mér bara alveg sama .
Auðvitað yrði mikil niðurfelling á eignum íslensku lánardrottnanna við djarfa framkvæmd sem þessa en eins og málin eru að þróast þá munu allir tapa mestöllu .
Ef bókhöldin sýna annað í dag er það barnaleg sjálfsblekking .
Það er best fyrir alla að drífa í að rusla afskriftunum í gegn og koma hressilegri hreyfingu á peningana innanlands .
Ég myndi halda krónunni um sinn og gæta þess afar vel að hún yrði frekar lasburða í fyrstu , hvernig ætti að stjórna því myndi ég ráða mér hagfræðinga til ráðlegginga .
Það er alveg ljóst að sterkur lítill gjaldmiðill í höndum neyslusjúkrar smáþjóðar er vægast sagt uppskrift að stórslysi sem er ekki hægt að kenna Lehman Brothers eða einhverjum öðrum um .
Ég myndi svo fylgjast vel með umheiminum næstu árin og íhuga vel hvaða gjaldmiðil væri best að taka upp því nú eru viðsjárverðir tímar og gott í dag getur vel orðið mjög vont á morgun og öfugt .
Að sjálfsögðu þyrfti að huga að ýmsu samhliða róttækum ákvörðunum eins og ég myndi vilja standa fyrir .
Þar má nefna breytingar á reglum er snúa að fjármálafyrirtækjum og stofnunum , uppgjör við þá siðblindu , sameiginlegar auðlindir , allt óþolandi brask og spillingu , stjórnlaus útlán , hvað á að einkavæða og hvað ekki , offramboð húsnæðis , lög um innheimtu og margt margt fleira .
Ég hef mínar hugmyndir um flesta þessa hluti en þyrfti sjálfsagt að ráðfæra mig við hagfræðingana mína áður en meira er gefið upp .
Þó þori ég að segja að ég myndi samhliða niðurfellingu skulda taka kvótann til baka og leigja hann út .
Og varðandi offramboð af húsnæði þá myndi ég láta lánardrottna í eigu ríkisins leysa til sín allt tómt húsnæði , fullbyggt eður ei , og banna þeim að selja það aftur fyrr en hægt og rólega í skömmtum til að ná jafnvægi á framboð og eftirspurn .
Auðvitað myndi breyting mín á kerfinu og niðurfelling skulda aldrei koma jafnt niður á öllum .
En aðstæður eru þannig í dag að stór hluti þjóðarinnar er búinn að drulla upp á bak í rugli og restin er nauðbeygð til að hjálpa til við þrifin á skítnum , og þar eru ófædd börn ekki undanskilin .
Það er alveg sama hvaða leið yrði farin , það mun alltaf vera einhver sem fær meira en hinn og ef við ætlum að velta okkur upp úr því endalaust komumst við hvergi .
Heimurinn hefur alltaf verið skelfilega ósanngjarn og það er deginum ljósara að það mun aldrei aldrei breytast .
Þó er stundum hægt að gera hann aðeins minna óréttlátan og ég tel að það sem ég vil framkvæma myndi falla undir það .
Halldór Gunnar Halldórsson er í námi .
