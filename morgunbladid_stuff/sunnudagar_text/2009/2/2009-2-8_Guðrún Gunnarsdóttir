Guðrún Gunnarsdóttir fæddist í Brekkukoti í Blönduhlíð 6. október 1925 .
Hún lést á Heilbrigðisstofnuninni á Sauðárkróki laugardaginn 17. janúar síðastliðinn .
Hún var dóttir hjónanna Gunnars Gíslasonar og Sigríðar Guðmundsdóttur , sem lengi bjuggu í Ábæ í Austurdal .
Guðrún var þriðja í stórum systkinahópi en þau eru : Gísli , látinn , Jón , látinn , Guðrún , sem hér er minnst , Ásgeir , látinn , Guðmundur , látinn , Þrúður , Arnfríður , drengur sem dó í frumbernsku , Gunnar , Vagn , Óskar og Sigrún .
Guðrún gekk í barnaskóla á Ökrum en meðan hún var í skóla hélt hún til hjá frændfólki sínu í Miðhúsum .
Hún hafði gaman af söng og söng hún í kirkjukór sem ung stúlka í Blönduhlíðinni .
Guðrún fór 14 ára að heiman til að vinna fyrir sér , eins og alsiða var á þeim árum .
Hún réð sig sem ráðskonu í vegavinnu og kom þá fljótt í ljós að matseld fór henni vel úr hendi .
Einnig var hún í vist á Sauðárkróki hjá Árna Gíslasyni frænda sínum og hans konu .
Á þeim tíma kynntist hún lífsförunaut sínum og eiginmanni , Einari Sigtryggssyni smiði , f. 8. september 1924 .
Börn Guðrúnar og Einars eru þrjú : 1 ) Svanhildur Dagbjört , verslunarmaður á Sauðárkróki , f. 10. desember 1948 , gift Gísla Kristjánssyni , þau eiga þrjá syni , þeir eru Einar Andri , kvæntur Hönnu Dóru Björnsdóttur , þau eiga tvö börn ; Kristján Elvar , kona hans er Hafdís Einarsdóttir , þau eiga einn son ; og Hrannar Freyr , kvæntur Sigrúnu Heiðu Seastrand , þau eiga þrjú börn .
2 ) Gunnar Sigtryggur , byggingarfræðingur í Reykjavík , f. 2. maí 1950 , kvæntur Elísabetu Stellu Grétarsdóttur .
Sonur Gunnars er Halldór Einar og Elísabet Stella á þrjú börn .
3 ) Ásgeir Björgvin , smiður og verslunarmaður á Sauðárkróki , f. 18. febrúar 1957 , sambýliskona Sigríður Elín Þórðardóttir , hún á tvo syni frá fyrri sambúð , Andra Þór og Þórð Grétar Árnasyni .
Ásgeir á tvær dætur frá fyrri sambúð , Guðrúnu Lilju , sambýlismaður Claus Christensen , þau eiga dóttur , og Kolbrúnu Heiðu , hún á einn son .
Guðrún og Einar bjuggu alla tíð á Sauðárkróki , hófu búskap í húsinu Borgarey í Lindargötu en byggðu sér fjótlega hús á Hólavegi 10 og fluttu svo á Smáragrund 6 og loks byggðu þau Raftahlíð 4 og þar er þeirra síðasta heimili .
Guðrún vann hjá Fiskiðju Sauðárkróks , saumastofunni Vöku , og síðustu starfsárin hjá Heilbrigðisstofnun Sauðárkróks við sauma .
Útför Guðrúnar fór fram í kyrrþey .
Elsku Gunna tengdamamma mín er fallin frá .
Mig langar að minnast hennar með fáeinum orðum .
Þegar ég hugsa til hennar kemur margt upp í hugann , en fyrst fremst minnist ég Gunnu sem yndislegrar konu með ákveðnar skoðanir .
Hún var hreinskilin og kannski pínulítið dul .
Oft sátum við í eldhúsinu hennar og spjölluðum um allt milli himins og jarðar .
Það var bæði ljúft og sárt að hlusta á hana segja frá uppvexti sínum , hvernig lífsbaráttann var þegar ekkert eða lítið sem ekkert var til að bíta í eða brenna .
Oft blöðuðum við saman í gegnum tískublöðin eða móðinsblöðin eins og Gunna kallaði þau .
Hún fylgdist vel með tískunni og hafði ákveðnar skoðanir á því hvað væri flott eða púkalegt .
Gunnar var flink handverkskona en hún bæði saumaði og prjónaði listavel .
Allt sem hún bakaði kallaði hún brauð hvort sem um var að ræða marglaga hnallþóru eða annað góðgæti og hún bakaði heimisins bestu ástarpunga .
Takk fyrir samverustundirnar , umhyggjuna og hlýjuna sem þú sýndir mér og mínum .
Hvíl í friði , elsku Gunna mín .
Hver minning dýrmæt perla að liðnum lífsins degi , hin ljúfu og góðu kynni af alhug þakka hér .
Þinn kærleikur í verki var gjöf , sem gleymist eigi , og gæfa var það öllum , er fengu að kynnast þér .
( Ingibjörg Sigurðardóttir .
) Sigríður Elín Þórðardóttir .
Ég kynntist Gunnu fyrir mörgum árum , þegar ég byrjaði með syni hennar .
Í fyrstu bjuggum við hjá henni og Einari manninum hennar .
Ég var bara krakki þá , en Gunna tók mér vel og reyndist mér eins og önnur mamma .
Og þegar dætur mínar tvær þurftu pössun , tók hún það að sér og tók ekkert fyrir .
Henni þótti það alveg sjálfsagt og þannig var hún Gunna .
Hún var alltaf tilbúin að hjálpa öðrum en henni fannst ekkert sniðugt ef einhver ætlaði að hjálpa henni , það fannst henni algjör óþarfi .
Þannig að ef maður sá að hana vantaði hjálp , þá var það bara að hjálpa og ekki hlusta á mótbárurnar hennar , á eftir gat maður séð hversu glöð hún var .
Gunna var elst af mörgum systkinum og hafði alla sína bernsku þurft að hugsa um systkinin sín , þannig að að hugsa um aðra en sjálfa sig var henni náttúrlegt .
Eitt sinn fór ég með Gunnu til Akureyrar og við ætluðum að vera í tvo daga .
Við urðum næstum því að hætta við ferðina af því að Gunna hafði svo miklar áhyggjur af að Einar maðurinn hennar myndi deyja úr hungri .
Samt hafði hún skilið eftir eina máltíð inni í ofninum og aðra í ísskápnum , hún hafði einnið tilbúið alls konar bakkelsi og til að fullkomna allt , skriflegar leiðbeiningar .
En samt hafði hún áhyggjur .
Þannig var Guðrún , alltaf hugsandi um aðra , ef hún fékk gesti var búið að leggja á borð alls konar kræsingar .
En ef hún kom í heimsókn til mín var aftur á móti ekki til að tala um , að hafa fyrir henni .
Gunna vann í fjölda ára á saumastofu og gat saumað hvað sem var , allt frá gallabuxum til ballkjóls .
Ég var að vinna á saumastofunni með henni í nokkra mánuði og þar var hún mikils metin , reddaði hinum konunum ef upp komu vandamál og yfirmaðurinn leitaði ráða hjá henni .
Eftir að ég skildi , sá ég ekki Gunnu í mörg ár .
Ég eignaðist tvær dætur , og tók þær með einu sinni að heimsækja þau hjónin .
Það var gaman að hitta þau aftur og Gunna lét mig vita að ég og litlu stelpurnar værum einar af fjölskyldunni og alltaf velkomnar , eftir það fóru dæturnar nokkrum sinnum í heimsókn og þau hjónin komu fram við þær eins og sín eigin barnabörn .
Hún lifði löngu eftir að læknar voru búnir að afskrá hana og var hún mikið kvalin , en það var bara út af því hvað stórt og sterkt hjarta hún hafði , það vildi bara ekki gefast upp .
Gunnu verður sárt saknað og hún skilur eftir sig stórt skarð .
Ég vil senda öllum ættingjum hennar mínar samúðarkveðjur .
Gunna var " Konan sem kyndir ofninn minn , " Ég finn það gegnum svefninn , að einhver læðist inn með eldhúslampann sinn , og veit , að það er konan , sem kyndir ofninn minn , sem út með ösku fer og eld að spónum ber og yljar upp hjá mér , læðist út úr stofunni og lokar á eftir sér .
( Davíð Stefánsson .
) Hafdís og dætur .
Mig langar að skrifa nokkur kveðjuorð vegna andláts systur minnar Guðrúnar , sem jarðsett var sl. laugardag , 24.1. Eitt af því fyrsta sem ég man eftir í lífinu eru minningar um systur mína , hvernig hún verndaði mig og passaði .
Síðar þegar ég stækkaði fannst mér ég eiga skjól hjá henni , þegar eitthvað bjátaði á , alltaf var hún jafn góð og hjálpleg , heiðarleikinn , manngæskan og hlýjan var alltaf í fyrirrúmi hvernig sem ástæður voru hjá henni .
Alltaf talaði Gunna beint frá hjartanu , sagði sannleikann og meiningu sína umbúðalaust og án nokkurra vafninga , stóð svo fast á sínu , þetta voru miklir mannkostir sem ég dáðist að .
Ég held að minningar hennar úr frumbernsku hafi verið nokkuð sem hún vildi ekki leggja rækt við , frekar en mörg eldri systkina minna , einhvern veginn hef ég það á tilfinningunni að harðræðið , einangrunin , og fátæktin hafi haft meiri áhrif á systkinahópinn heldur en liggur á yfirborðinu vegna breyttra tíma .
Fyrir nokkrum árum varð hún fyrir því óhappi að slasa sig með þeim afleiðingum að hún missti sjón á öðru auga .
Þetta óhapp varð eins og byrjun á endi , því eftir það kom annað í ljós sem leiddi endalokin í ljós .
Ég harma mjög fráfall systur minnar , sem ég leit á sem höfuð ættarinnar að öðrum föllnum .
Gunna systi mín fór að heiman aðeins 14 ára gömul til að vinna fyrir sér , hennar fyrsta fjarvera var ráðskonustörf í Bólu í Blönduhlíð hjá þeim feðgum Guðmundi og Valdimar , miklum ágætismönnum , Gunna sagði mér að þeir hefðu alltaf verið mjög góðir og nærgætnir við sig .
Síðar varð hún ráðskona í vegavinnuflokki , og síðan í vinnu hjá frænda okkar Árna Gíslasyni .
Upp úr því kynnist hún mannsefni sínu , Einari Sigtryggssyni , sem hún kvæntist skömmu síðar .
Ég man enn í dag hvað mér fannst Einar vera glæsilegur maður og algjör snillingur að smíða .
Hún vann um nokkurn tíma við fatasaum hjá klæðskera á Sauðárkróki , fyrir utan fjölskyldu og heimilisstörf sem hún sinnti af alúð og kærleika .
Hvergi var betra að koma , hvergi var betri vinur .
Að lokum vil ég þakka sr. Sigríði Gunnarsdóttir fyrir fallega og látlausa athöfn , svo og frænda mínum , Stefáni R. Gíslasyni , og félögum fyrir sitt framlag .
Einar mágur minn , börnin ykkar barnabörn og tengdabörn , ég votta ykkur mína dýpstu samúð .
Mig hefur ljúfur lausnarinn leitt inn í náðar grasgarð sinn , vakandi svo ég væri hér , vitni skírnin mín um það ber .
( Hallgrímur Pétursson .
) Vagn Gunnarsson .
