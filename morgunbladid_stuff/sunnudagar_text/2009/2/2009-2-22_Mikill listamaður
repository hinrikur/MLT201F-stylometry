Það geta ekki margir státað af viðlíka árangri og Hank Williams ; á sinni stuttu ævi náði hann að setja svo mark sitt á vinsælasta tónlistarform heimalands síns að segja má að aðrir listamenn á því sviði standi í skugga hans .
Hank Williams fæddist í bjálkakofa í Alabama á millistríðsárunum og lést þrotinn að kröftum aðeins 27 ára gamall .
Í raun var hann ekki á toppnum nema í tvö eða þrjú ár .
Hann var tuttugu og fimm ára þegar honum var boðið að spila í Grand Ole Opry-útvarpsþættinum í Nashville 1949 , en það er ein helsta upphefð sem sveitatónlistarmanni getur hlotnast .
Á næstu tveimur árum sendi hann frá sér hvern sveitasmellinn af öðrum , en upp úr 1951 var hann eiginlega uppgefinn , átti í sífelldum erfiðleikum vegna baksjúkdóms og glímdi að auki við drykkjusýki og ofþreytu , og í desember 1952 lést hann á leið á tónleika , aðeins tuttugu og sjö ára gamall .
Hveitiauglýsingar 1951 , þegar Williams var á hátindi frægðarinnar , var hann ráðinn til þess að syngja í skemmtiþætti sem hveitiframleiðandinn Mother ' s Best Flour hélt úti á WSM-útvarpsstöðinni í Nashville .
Þátturinn var fimmtán mínútur og sendur út á hverjum morgni .
Yfirleitt var allt í beinni útsendingu og segir ekki frekar af þeim flutningi , en þar sem Williams hafði í nógu að snúast í spilamennsku og ferðalögum henni tengdum , tók hann upp þætti fyrirfram og ritaði á plötur sem síðan voru spilaðar í þættinum .
Plöturnar urðu á þriðja tug og tveir til þrír þættir á hverri plötu , þannig að lögin sem Williams tók þannig upp með sveit sinni urðu vel á annað hundraðið – 143 lög alls .
Rúmum aldarfjórðungi síðar var tiltekt á stöðinni og þá stóð meðal annars til að henda þessum plötubunka en framsýnn starfsmaður stöðvarinnar gerði sér lítið fyrir og hirti allt saman .
Með tímanum fór hann síðan að gefa út lög á laun , en upp komst um kauða en þá sló útgáfufyrirtæki Williams eign sinni á upptökurnar og hugðist gefa þær út .
Annað kom á daginn .
Dóttir Hanks Williams Nefni til sögunnar stúlkuna Cathy Deupree , sem komst að því á 21. afmælisdaginn sinn , 6. janúar 1974 , að hún væri dóttir Hanks Williams , en hún fæddist fimm mánuðum eftir að Willams lést .
Hún ákvað að leita réttar síns og eftir málaferli og flækjur , meðal annars glímu við hálfbróður sinn , Hank Williams yngri , var það loks staðfest með dómi 1985 að hún væri dóttir Hanks Williams og síðan tveimur árum síðar að hún tæki arf eftir hann .
Cathy Deupree heitir svo Jett Williams í dag og starfar sem tónlistarmaður .
Eitt af því sem Jett Williams tók sér fyrir hendur var að koma í veg fyrir að Mother ' s Best-upptökurnar yrðu gefnar út án samþykkis hennar og Hanks yngri og það tókst á endanum ; í febrúar fyrir fjórum árum var það staðfest fyrir dómi að þau ættu allan rétt á þeim og þá loks hófst vinna við að búa þær til útgáfu .
Gralið helga Seint á síðasta ári kom svo út gralið helga : Þriggja diska kassi með úrvali af upptökunum góðu .
Þegar sérfræðingar höfðu vélað um plöturnar sögulegu kom í ljós að þar væri að finna nothæfar upptökur af 143 lögum sem ekki höfðu áður komið út , en þar á meðal eru fjölmörg lög sem Williams tók aldrei upp í hljóðveri .
Á diskunum þremur , sem heita Hank Williams : The Unreleased Recordings , eru 54 lög alls og úr ýmsum áttum .
Tvö lög eru eftir Williams sem hann tók aldrei upp fyrir aðra úgtáfu , 27 lög eftir aðra sem hann tók aldrei upp fyrir aðra úgtáfu , átta lög sem ekki hafa heyrst áður nema sem heimagerðar prufuupptökur og svo eitt lag sem er í lengri útgáfu en áður hefur heyrst .
Lögin eru eins ólík og þau eru mörg , gospeltónlist , þjóðlög , sveitasöngvar , kántrí og gamlar lummur .
Það sem mörgum finnst þó mest um vert er að á diskunum er Hank Williams í toppformi með sína frábæru hljómsveit , Drifting Cowboys , léttur og skemmtilegur , og hljómurinn er betri en menn hafa áður heyrt ; skákar meira að segja hljóðversupptökum þess tíma , því þar beittu menn ýmsum brögðum til að gera tónlistina söluvænlegri .
Sem dæmi um lög sem heyrast nú í betri útgáfu en áður eru klassík eins og " I ' m So Lonesome I Could Cry " , " Cold , Cold Heart " og " Hey , Good Lookin " , en á diskunum má líka heyra stuttar athugasemdir frá Williams um lögin sem hann er að spila .
Á diskunum 54 eru fimmtíu og fjögur lög en slatti er eftir , því enn eru óútgefin áttatíu og níu lög .
Þau munu koma út á næstu þremur árum og gefa fyllri mynd af þessum mikla listamanni , einum helsta risa bandarískrar tónlistarsögu , og vonandi beina sjónum frá öllu óláninu sem hann lenti í síðustu æviárin , drykkjunni og vandræðunum sem drógu hann til dauða .
Árni Matthíasson 