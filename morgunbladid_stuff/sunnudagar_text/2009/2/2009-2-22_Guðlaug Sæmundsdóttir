Guðlaug Sæmundsdóttir fæddist í Stóru-Mörk í Vestur-Eyjafjallahreppi 6. nóvember 1921 .
Hún lést á Vífilsstöðum aðfaranótt föstudagsins 30. janúar síðastliðins .
Útför Guðlaugar var gerð frá Seljakirkju 9. febrúar sl. Nú horfin er á braut ástkær tengdamóðir mín .
Ég ber harm í huga en er þakklát fyrir að hafa átt samleið með þessari ljúfu og góðu konu .
Í mínum huga var Guðlaug einstaklega dugleg kona .
Kynni okkar voru náin og afar ánægjurík og bar aldrei skugga á .
Margar á ég minningar bæði í leik og starfi .
En minningarnar um hana er best að geyma í hjartanu og reyna að læra af hennar góðu verkum og vinsemd .
Margs er að minnast , margt er hér að þakka .
Guði sé lof fyrir liðna tíð .
Margs er að minnast , margs er að sakna .
Guð þerri tregatárin stríð .
Far þú í friði , friður Guðs þig blessi , hafðu þökk fyrir allt og allt .
Gekkst þú með Guði , Guð þér nú fylgi , hans dýrðarhnoss þú hljóta skalt .
( V.Briem .
) Hvíl í friði .
Steinunn .
Í dag kveðjum við elskulegu ömmu okkar , Guðlaugu Sæmundsdóttur .
Amma hefur alltaf verið stór hluti af lífi okkar enda var fjölskyldan henni mikilvæg og hún hélt ávallt verndarhendi yfir henni .
Hún var einstaklega umhyggjusöm og góð amma .
Amma ólst upp undir Eyjafjöllum á bænum Stóru-Mörk .
Hún sagði okkur oft skemmtilegar sögur úr sveitinni og voru þær í miklu uppáhaldi þegar hún róaði okkur fyrir svefninn í okkar ótal mörgu næturgistingum hjá ömmu og afa .
Sögur eins og þegar boli slapp laus á planinu og amma þurfti að flýja upp á hlöðuþakið undan æstu nautinu .
Síðustu árin voru skemmtileg að því leyti að fleiri sögur komu í ljós .
Fyrir rúmu ári voru amma og afi hjá okkur á jólunum .
Talið barst að skíðum og við spurðum ömmu hvort hún hefði prófað skíði .
Já , það hélt hún , þau renndu sér oft niður brekkurnar í kringum bæinn á tunnustöfum ! Stóra-Mörk átti alltaf sérstakan stað í hjarta hennar og þar höfum við stórfjölskyldan átt ótal skemmtilegar stundir saman , m.a. á ættarmótum .
Við eigum margar minningar um ömmu sem eru ómetanlegar .
Þegar við komum heim til hennar þá gekk maður inn í annan heim .
Hún hafði tekið allt það besta úr sveitinni með sér til borgarinnar .
Heimili ömmu og afa stóð alltaf öllum opið , þar var alltaf gott að vera og alltaf voru kræsingar á borðum .
Ef hún vissi af okkur á leiðinni þá biðu okkar rjúkandi gómsætar pönnukökur , amma gerði bestu pönnukökurnar .
Hjá ömmu saumuðum við saman sláturkeppi , spiluðum , möluðum kaffibaunir , gáfum fuglunum , tókum upp kartöflur ; hvað það var gaman þegar skrýtnu óreglulegu kartöflurnar komu upp .
Við lékum okkur með gamlar tölur , fórum með ömmu í berjamó og aldrei var maður ríkari en þegar maður lék sér með gömlu krónurnar hennar ömmu ! Ef amma var ekki með okkur var hún prjónandi eða raulandi í eldhúsinu við gömlu Gufuna .
Amma var mikil prjóna- og saumakona , hún gerði allt vel og af mikilli vandvirkni og það liggja ótal meistaraverk eftir hana .
Það var alltaf notalegt að sitja við eldhúsborðið hjá ömmu og afa , drekka kaffi og spjalla við ömmu .
Það var alltaf fínt hjá henni og hlutirnir í röð og reglu .
Amma hugsaði einstaklega vel um afa og undir lokin voru hennar mestu áhyggjur af því hvernig afi hefði það .
Það er gott að amma fékk loks hvíld eftir erfið veikindi , en hennar er sárt saknað .
Amma sagði alltaf að englarnir svifu yfir okkur og pössuðu okkur þegar við svæfum .
Það er gott að vita til þess að amma vakir yfir okkur núna .
Takk fyrir allt , elsku amma .
Björk , Hlynur , Þórarinn og Sigrún Dís .
Elsku amma , við höfum verið förunautar en nú skilur leiðir að sinni .
Til þín var alltaf gott að koma og var alltaf tilhlökkunarefni þegar farið var til Reykjavíkur í heimsókn með mömmu og pabba .
Það var sérstaklega gott að eiga þess kost að búa hjá ykkur hjónum þegar leiðin lá í skóla í Reykjavík .
Nokkra hluti lærði ég af þér á meðan ég bjó hjá ykkur hjónum í Steinaselinu .
Þú kenndir mér að strauja með þeim orðum að það þýddi ekkert annað en að ég kynni það , ég gæti ekki verið alveg ósjálfbjarga .
Annað sem ég lærði var hvernig hægt er að rækta samband hjóna eins og þið gerðuð .
Mér fannst það aðdáunarvert hve þið hjónin genguð í takt og voruð góð hvort við annað .
Þetta gekk jafnvel svo langt að þið hrutuð alltaf á sama tíma fyrir framan sjónvarpið .
Einn þáttur hélt ykkur samt alltaf vakandi en það var Matlock , þá horfðuð þið bæði á með athygli .
Í hverri viku fóruð þið síðan að dansa í Mjóddinni eða í Glæsibæ .
Þegar ég kláraði skólann selduð þið Steinaselið og fluttuð á Skúlagötuna .
Þangað vandi ég komur mínar og fór snemma að koma með konuna mína , hana Guðrúnu , með mér .
Þú tókst henni strax og heillaðir með þinni góðu og rólegu nærveru .
Þið gátuð alltaf talað saman um tíma þinn á Selfossi og jafnvel um nýjustu strauma í barnauppeldi , brjóstagjöf og fleiri málefni sem brenna á ungum mæðrum .
Síðan fjölgaði í hópnum okkar og við komum með drengina okkar í heimsókn , fyrst einn , svo tvo og að lokum þrjá .
Alltaf voru þá dregin fram leikföng og kaffi og með því .
Drengirnir okkar þekktu leiðina til ykkar .
Þegar komið var á Sæbrautina á sunnudagsmorgnum vissu þeir hvert við vorum að fara .
Þeim fannst alltaf jafn skemmtilegt að koma til ykkar og þeir sakna þín sárt .
Elsku amma mín , ég þakka þér allar stundirnar .
Guðni Þór Gunnarsson .
Elsku amma okkar .
Við systurnar munum ávallt verða þakklátar fyrir það hvað þú varst góð við okkur , eins og þú varst við öll barnabörnin þín .
Við vitum að þú varst svo stolt af börnunum þínum og barnabörnum og vildir alltaf allt fyrir fjölskylduna gera .
Fríður var svo heppin þegar hún var lítil að fá að vera í pössun hjá þér .
Henni fannst svo gott að vera hjá þér að hún fékk að hætta í leikskólanum til að vera hjá þér allan daginn .
Þú kenndir okkur að prjóna og sauma og við vonum að okkur takist einn daginn að verða jafnduglegar í höndunum og þú .
Þú varst líka svo dugleg í eldhúsinu og það var best þegar þú bakaðir kleinur og pönnukökur , þú gerðir bestu pönnukökur í heimi .
Það var svo skemmtilegt að vera hjá þér og þú varst alltaf glöð og syngjandi , við munum aldrei eftir að hafa séð þig í vondu skapi .
Vonandi munum við einn daginn eiga barnabörn til að vera eins góðar við og þú varst við okkur .
Við fórum oft saman í göngutúra og berjamó enda leið þér svo vel úti í náttúrunni .
Það var svo gaman að vera á ættarmótum með þér amma , þú kunnir svo vel við þig í sveitinni undir Eyjafjöllum .
Okkur finnst þetta ljóð svo fallegt og minnir okkur á þig og Stóru-Mörk þar sem þú ólst upp : En fjarri er nú söngur þinn , sólskríkjan mín , og sumur þíns vinar hin fegurstu liðin .
Hann langar svo oft heim á Þórsmörk til þín , hann þráir svo ljóðin og vornæturfriðinn , – hann harmar í skógunum hrjósturlönd sín , hann hlustar sem gestur á náttgalakliðinn .
( Þorsteinn Erlingsson .
) Nú færðu að hvílast , amma okkar , síðustu mánuði gerðu veikindi líf þitt erfitt og þú varst ósátt við að geta ekki hugsað um afa .
En þú þarft ekki að hafa áhyggjur af honum , við pössum hann .
Við munum ávallt minnast þín eins og þú varst alltaf , svo glöð og sæl .
Þínar , Fríður , Katrín Alma og Ragnheiður .
Elsku amma var alltaf í góðu skapi , svo blíð , góð og hláturmild .
Hjá henni var svo notalegt að vera , aldrei neitt stress , aldrei nein leiðindi .
Alltaf var maður velkominn og amma vildi alltaf allt fyrir mann gera .
Ég man eftir mér lítilli í pössun hjá ömmu .
Það var svo gaman .
Við amma fórum saman hitt og þetta , í búðina til dæmis að versla í matinn og alltaf keypti hún ís svo ég gæti fengið mér eftir hádegismatinn .
Það er yndislegt að hafa átt svona ömmu og fengið að stússast með henni í rólegheitum í hinum ýmsu verkum .
Ég er henni svo þakklát .
Ég á eingöngu fallegar og góðar minningar um ömmu og okkar tíma saman .
Fyrir það er ég líka þakklát .
Elsku amma okkar .
Það er erfitt að velja orð til að lýsa þér , orð sem vega nógu þungt án þess að láta mikið yfir sér .
Þannig varst þú , sinntir heimili , eiginmanni , börnum , barnabörnum , barnabarnabörnum og öllum sem stóðu þér nærri af einstakri alúð .
Einstök – það lýsir þér vel , því þú stóðst iðulega ein við öll verk og bægðir oft frá þér hjálp og ég minnist þess ekki að þú hafir nokkurn tímann óskað eftir henni .
Æskuminningarnar eru margar og góðar frá því að fjölskyldan hittist þar sem þú stóðst vaktina , iðulega í eldhúsinu , og leiddir niðjahópinn á þinn yfirvegaða hátt .
Það er margt sem við unga fólkið gætum lært af þér .
Iðjusemi án áreynslu , þrautseigja án gremju , gjafmildi án óskar um endurgjöf , en umfram allt hæfileikinn til að tjá væntumþykju á óumdeilanlegan hátt með gjörðum þínum .
Hjá þér var allt á borði fremur en í orði .
Vonandi getum við þroskast og líkst þér með tímanum , það væri sannarlega ekki leiðum að líkjast .
Elsku amma , megir þú hvíla í friði .
Við söknum þín .
Takk fyrir allt .
Ebba Guðný og Jóhannes Þór .
Með fátækum orðum þér vil ég tjá , söknuð og þakklæti ættfólki frá .
Við æ munum eiga minningu um þig , Drottinn hann veiti þér eilífan frið .
Aldrei ég heyrði þig tala illt orð , skilning og ást þú æ barst á borð .
Þú sofnaðir síðust , fyrst fórst á stjá , þú varst okkar skjól , ef bjátaði á .
Þitt líf var að fæða og ala upp börn , já , elsku amma , við syrgjum þig mörg .
Þín laun voru lítil , en sterk var þín trú , því biðjum við Guð að launa þér nú .
( Guðmundur Guðmundsson .
) Elsku amma , takk fyrir samveruna , pönnsurnar og vettlingana sem þú hefur gert fyrir okkur í gegnum árin .
Við munum minnast þín með bros á vör , en söknuð í hjarta .
Guðrún Ósk , Guðlaug Ýr og Eva Dögg .
