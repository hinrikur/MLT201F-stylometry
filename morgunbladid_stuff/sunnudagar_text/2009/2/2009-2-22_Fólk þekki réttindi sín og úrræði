Eftir Ásgeir Ingvarsson asgeiri@mbl.is " MIKIL vinna hefur farið fram síðustu mánuði , og þá aðallega í formi upplýsingagjafar og aðstoðar við félagsmenn sem misst hafa vinnuna .
Núna leggjum við í auknum mæli áherslu á að bjóða upp á alls kyns námsframboð og leitum nýrra leiða til að koma til móts við þennan hóp , " segir Sigurrós Kristinsdóttir , varaformaður stéttarfélagsins Eflingar .
Efling er eitt af stærstu stéttarfélögum landsins og hefur mikið mætt á félaginu eftir hrun bankanna : " Við höfum meðal annars reynt að styrkja trúnaðarmennina , sem eru okkar tengiliðir út á vinnustaðina , og haldið fyrir þá námskeið um réttindi launþega , fjármál og hvernig styðja má starfsfólkið á erfiðum tímum ; bæði þá sem missa vinnuna og hina sem eftir verða , " útskýrir Sigurrós .
Dagnámskeið og aðstoð Einnig hefur Efling styrkt samstarf sitt við símenntunarstofnanir : " Í samstarfi við Mími – símenntun og Fræðslumiðstöð atvinnulífsins hefur Efling boðið upp á fjölbreytt námskeið , bæði starfstengd námskeið , sjálfstyrkingarnámskeið og grunnmenntaskóla , " segir Sigurrós .
" Nú höfum við gengið frá samkomulagi sem felur í sér að boðið verður upp á yfir daginn mörg þau námskeið sem áður voru haldin á kvöldin , til að koma betur til móts við þá sem eru án atvinnu um þessar mundir .
" Þá á Efling einnig í samstarfi við Vinnumálastofnun um aðstoð og námskeið fyrir félagsmenn , og í gegnum Mími er boðið upp á starfs- og námsráðgjöf , færnimat og margt fleira .
Þurfum að hugsa vel um okkur Sigurrós segir það geta verið mikið áfall að missa vinnuna , sérstaklega nú þegar fá störf eru í boði : " Fólk þarf þá að gæta þess að huga vel að félagslegum tengslum hjá sér , gæta þess að einangrast ekki og rækta samskiptin við vini og ættingja .
Stéttarfélög og stofnanir bjóða upp líka upp á úrræði sem fólk verður endilega að nýta sér til að styrkja sig og mennta .
" Auk þess að nýta þá þjónustu sem boðið er upp á leggur Sigurrós á það ríka áherslu að fólk kynni sér réttindi sín : " Ef fólki er sagt upp eða breytingar gerðar á ráðningarsamningi , og einhver vafi á réttindum og skyldum , þá hvetjum við fólk til að setja sig í samband við okkur og fá réttar upplýsingar , " segir hún .
" Það er líka mikilvægt að leita upplýsinga , t.d. hjá Vinnumálastofnun og lánastofnunum , m.a. um hvernig má gera breytingar á lánum til að bregðast við skertum tekjum .
" Á heimasíðu Eflingar , www.efling.is , má finna ítarlegar upplýsingar um réttindi , námskeið og styrktarsjóði .
Þar er meðal annars að finna sérstakt svæði með upplýsingum um úrræði í atvinnuleysi og gagnlega tengla .
Í hnotskurn Rétt viðbrögð við atvinnumissi » Með því að borga áfram félagsgjöld til stéttarfélags má halda áunnum réttindum , s.s. aðgangi að fræðslu- og sjúkrasjóðum .
» Ef einstaklingi er sagt upp eða honum boðin skert laun eða vinnuhlutfall skiptir miklu að hann kynni sér réttindi sín , s.s. með tilliti til launa í uppsagnarfresti og lágmarkslauna skv. kjarasamningum .
» Mikilvægt er að draga ekki að heimsækja Vinnumálastofnun , sækja um bætur og alla þá aðstoð sem býðst .
» Einnig þarf að leita upplýsinga um þau úrræði sem bjóðast til að létta greiðslubyrði af lánum .
» Miklu skiptir að hafa eitthvað fyrir stafni , sinna vinnuleitinni á vandaðan og skipulegan hátt , og gott að leita leiða til að efla bæði sál og líkama .
