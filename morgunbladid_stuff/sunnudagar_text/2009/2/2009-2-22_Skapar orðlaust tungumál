Eftir Birgi Örn Steinarsson biggi@mbl.is NÚ stendur yfir í Norræna húsinu forvitnileg sýning er skjalfestir þann öra menningarlega og efnahagslega vöxt er Reykjavíkurborg og nágrenni hafa gengið í gegnum síðustu tvo áratugi .
Þetta er aðallega sýnt með ljósmyndum en einnig er þar að finna hljóðlistaverk og hreyfimyndir .
Listamennirnir er taka þátt í sýningunni eru átta talsins en einum þeirra hefur tekist sérstaklega vel að festa á filmu birtingarmynd ofþenslu síðustu ára og afleiðingar bankahruns .
Fjórar myndir eftir hinn 27 ára gamla Ingvar Högna Ragnarsson fanga athygli gesta þrátt fyrir að sýna lítið annað en hálfkláruð mannverk .
Einnig vakti hann þónokkra athygli fyrir bók sína Þess á milli er kom út á vegum Nýhil-útgáfunnar síðasta haust .
Ingvar hefur undanfarið einbeitt sér að heimildarljósmyndun en hann segist vera undir nokkrum áhrifum frá hollenskum kollega sínum , Rob Hornstra , er hann aðstoðaði einmitt þegar hann kom hingað til lands árið 2006 að vinna .
Biðstaða " Myndirnar á þessari sýningu eru hluti af stærri seríu er ég kalla Waiting eða Biðstaða , " útskýrir Ingvar .
" Ég hef verið að mynda úthverfin þar sem allt hefur stöðvast og framkvæmdir eru í áberandi biðstöðu .
Þarna er ég líka með þrjú vídeóverk sem eru öll um sjö mínútur að lengd .
Fólk sér kannski ekki alveg strax hvort þetta er kyrr ljósmynd eða vídeó , en svo sést kannski hrafn fljúga í fjarska eða eitthvað slíkt .
Þannig vildi ég að áhorfandinn fengi raunverulega tilfinningu fyrir biðstöðunni .
Mig langaði til þess að reyna að vinna með ákveðið tóm er myndast í þessu .
" Ingvar hefur þegar sýnt annan hluta þessara mynda á samsýningu í Lost Horse galleríi í september .
" Þá sýndi ég í fyrsta skipti brot úr þessari seríu , Waiting , og voru það myndir úr miðbænum og frá Granda .
Þá var ég líka að sýna hús sem hafa verið tekin úr sínu upprunalega umhverfi og eru svo sett í geymslu á einhverjum stað .
Þannig var ég að mynda ferli hússins .
Ég er að vinna að bók sem mun innihalda alla seríuna , og hugmyndin er að sýna öll verkin á svipuðum tíma og hún kemur út .
" Í nýjustu bók sinni , 101 Billionaires , ferðast hollenski ljósmyndarinn Rob Hornstra á heimaslóðir nokkurra rússneskra auðmanna .
Bókin hefur hlotið einróma lof gagnrýnenda en Hornstra kom hingað til lands árið 2006 , heimsótti mörg íslensk sjávarpláss og tók myndir af því sem fyrir augu bar .
Með því sýndi hann á táknrænan hátt þá þróun er hefur orðið hér , að unga fólkið forðast að vinna í fiskiðnaði og nýbúar flytjast hingað til þess að taka að sér láglaunuð störf smábæjanna .
" Ég var nemandi í LHÍ og hitti Rob þar .
Við unnum saman að þessari bók sem heitir Rætur rúntsins .
Ég vann með honum að þessu verkefni .
Skrifaði hluta textans sem er í bókinni , tók viðtöl við fólk og hjálpaði honum að finna áhugaverða staði .
Hann var með grófa áætlun um að hverju hann væri að leita en ég hjálpaði honum við framkvæmdina .
Það var mjög gott að vinna með honum , kynnast hans frásagnarhætti og hvernig hann undirbýr verkefni sín .
Það hafði mikil áhrif á mig .
Ég hef unnið áfram verkefni frá hans arfleifð í þeirri viðleitni minni að skapa eigið tungumál .
" 