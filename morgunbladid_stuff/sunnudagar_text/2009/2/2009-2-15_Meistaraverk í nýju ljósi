Robert Wyatt byrjaði sinn tónlistarferil sem jazztrommari og gekk sem slíkur í hljómsveitina Daevid Allen Trio með Daevid Allen , sem síðar gerði garðinn frægan með Gong , og Hugh Hopper .
Þetta var 1962 í Kantaraborg , en þar stóð tónlistarlíf með miklum blóma , aðallega jazz og tilraunakennd sýrumúsík .
Þegar Allen fluttist til Frakklands stofnuðu Wyatt og Hopper nýja hljómsveit , The Wilde Flowers , með þeim Kevin Ayers , Richard Sinclair og Brian Hopper .
Wyatt lék á trommur í sveitinni en tók síðan að sér sönginn einnig .
1966 stofnaði Wyatt svo merkissveitina Soft Machine með Mike Ratledge , Kevin Ayers og Daevid Allen .
Samkomulagið var þó ekki upp á marga fiska , því þeir Ratledge og Wyatt áttu ekki nema miðlungi vel saman tónlistarlega .
Svo fór og að Wyatt gerði sólóskífu og hætti síðan í Soft Machine og stofnaði eigin hljómsveit , Matching Mole , en nafnið er útúrsnúningur á frönsku heiti Soft Machine .
Allt er breytt Sveitinni gekk bærilega en um það leyti sem Wyatt var að vinna að tónlist á nýja breiðskífu og hafði rétt kallað saman mannskap til að byrja á upptökum féll hann út um glugga á fjórðu hæð í miklum gleðskap .
Hann lamaðist frá mitti og lagði Matching Mole á hilluna í kjölfarið .
Þetta var 1. júní 1973 og næstu mánuði var hann eðlilega bundinn við sjúkrarúm á milli þess sem hann var í erfiðri endurhæfingu .
Það gaf augaleið að ekki myndi hann spila á trommur aftur af neinu viti , en að sama skapi segir hann að það hafi opnast fyrir sér nýr heimur og ekki síðri þegar tónlist var annars vegar ; nú var hann ekki lengur bundinn við hljómsveit því engar yrðu tónleikaferðirnar .
Í þess stað gæti hann hinsvegar ráðið til sín menn að spila eftir því sem hentaði hverju lagi , auk þess sem hann hefði betra næði til að syngja fyrst aðrir sæu um ásláttinn .
Meistaraverkið Lögin sem ætluð voru nýrri útgáfu af Matching Mole urðu að annarri sólóskífu Wyatts og meistaraverki hans , Rock Bottom , sem kom út í júlí 1974 .
Til að kynna skífuna voru settir upp einir tónleikar í Theatre Royal á Drury Lane 8. september sama ár og skífan kom út og þeir hljóðritaðir .
Gestir voru ekki af verri endanum ; Mike Oldfield á gítar , Nick Mason úr Pink Floyd á trommur , suður-afríski tónlistarmaðurinn Mongezi Feza á trompet og flautu , en hann lést ári síðar , Julie Tippetts ( áður Julie Driscoll ) , gítarleikarinn snjalli Fred Frith , bassaleikarinn Hugh Hopper , hljómborðsleikarinn Dave Stewart ( ekki sá Dave Stewart ) , trommuleikarinn Laurie Allan og saxófónleikarinn Gary Windo , aukinheldur sem furðufuglinn Ivor Cutler lætur í sér heyra .
Um helmingur laganna á tónleikunum er eðlilega af Rock Bottom , platan er öll flutt , og þau eru mörg enn betur flutt en á því tímamótaverki , spilagleðin meiri og þó Wyatt sé með marga fremstu progg-listamenn Bretlands með sér á skífunni á hann í fullu tré við þá og þeir við hann .
Á tónleikunum syngja þau saman Julie Tippetts / Driscoll Bítlaslagarann " I ' m a Believer " , en hann hafði þá nýverið sent frá sér smáskífu með laginu og sló svo rækilega í gegn að Wyatt tróð upp í sjónvarpsþættinum sáluga Top of the Pops .
Þrátt fyrir það varð tónlistin á næstu sólóskífu , Ruth Is Stranger Than Richard , ekki léttari , þar var frekar að Wyatt leitaði enn lengra í átt að jazz og spuna , en það er önnur saga .
Árni Matthíasson Kantaraborgarrokk á Kantaraborgarskeiði ROBERT Wyatt var hluti af því sem hefur verið kallað Kantaraborgarskeiðið í breskum djass og framsæknu rokki .
Fjölmargar hljómsveitir og tónlistarmenn ólust upp í Kantaraborg í Kent-skíri eða störfuðu þar um lengri eða skemmri tíma á sjöunda og áttunda áratugnum .
Helstu hljómsveitir frá þeim slóðum léku flestar einskonar djassskotna tilraunakennda rokktónlist , mjög sýruskotna , til að mynda Soft Machine , Henry Cow , Matching Mole , Khan , Gong og Camel .
Tónlisin spannar allt frá nokkuð þungu proggi í framsækinn djass ( framsækinn upp á breskan máta ) .
Af tónlistarmönnum er helst að telja Daevid Allen ( Soft Machine og Gong ) , Kevin Ayers ( Soft Machine , Gong og fleiri sveitir , Jakob Magnússon spilaði með honum um tíma ) , Lindsay Cooper ( Henry Cow , National Health og Mike Westbrook Orchestra , spilaði líka með Mike Oldfield ) , Chris Cutler ( Henry Cow , Art Bears o.fl. ) , Elton Dean ( Soft Machine ) , Fred Frith ( Henry Cow og Art Bears , spilaði hér á tónleikum með Skeleton Crew fyrir langa löngu ) , Steve Hillage ( Khan , Kevin Ayers , Gong o.fl. , var um tíma í Brand-X með Phil Collins ) , Allan Holdsworth ( Soft Machine , Gong ) , Hugh Hopper ( Soft Machine og fjölmörgum sveitum öðrum ) , Karl Jenkins ( Soft Machine , nú frægur fyrir sinfónískt popp með Adiemus ) , Mike Ratledge ( Soft Machine , skipar Adiemus með Karl Jenkins ) og svo er það Robert Wyatt ( Soft Machine og Matching Mole ) .
