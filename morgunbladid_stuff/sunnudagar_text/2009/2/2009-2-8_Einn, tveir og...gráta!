ÉG táraðist einu sinni yfir sjónvarpsdagskránni í vikunni .
Það var yfir þættinum Extreme Makeover .
Þar fékk landgönguliði er átti hlut að því að bjarga tveimur lögreglumönnum úr braki Tvíburaturnanna 11. september 2001 splunkunýtt hús með öllu tilheyrandi .
En á meðan allir í þættinum grétu vegna gífurlegs tilfinningaflæðis grenjaði ég úr hlátri .
Útblásinn þjóðrembingurinn var svo gífurlegur að eftir ítrekaðan vandræðahroll var ekki annað hægt en að hlæja að vitleysunni .
Enginn í þættinum mátti sjá bandaríska fánann án þess að fara að háskæla .
Þar á meðal var breskur smiður ( einmitt ...
breskur ! ) er vældi fyrst yfir því að fá þann heiður að skera bandaríska fánann úr við fyrir þennan gjörsamlega ókunna Bandaríkjamann og vældi svo út restina af þættinum eftir að hafa nánast skorið af sér höndina við verkið .
Landgönguliðinn var hylltur sem þjóðhetja og allir grenjuðu svo þegar hópur róbóta sem voru klæddir eins og strippararnir Chippendales á slæmu kvöldi þrömmuðu á nýlagðri lóðinni að hermannasið .
Loks grenjaði landgönguliðinn og sagði ; " En ég var bara í vinnunni þennan dag og gerði það sem mér var sagt ! " Búhú .
Birgir Örn Steinarsson 