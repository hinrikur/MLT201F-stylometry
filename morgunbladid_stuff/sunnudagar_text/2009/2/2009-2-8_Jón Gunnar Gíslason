Jón Gunnar Gíslason fæddist á Brimnesi í Árskógshreppi 22. maí 1939 .
Hann lést á heimili sínu í Vamdrup í Danmörku 22. september 2008 , og fór útför hans fram í Danmörku , í kyrrþey að ósk hins látna .
Horfinn er minn besti vinur , eiginmaður , faðir , tengdafaðir og afi .
Hann var mikill fjölskyldumaður , ástkær og umhyggjusamur .
Og minning hans lifir áfram í börnum og barnabörnum .
Hann var stór persónuleiki sem gott var að leita til og vera í nálægð við .
Þung hafa spor mín verið síðan þú hvarfst mér sjónum , stoð mín og stytta .
Jón var mikið veikur í tvö ár og er ég þakklát fyrir að ég gat hjúkrað honum heima .
Það var líka hans einlæg ósk að fá að deyja heima .
Við vorum ótrúlega samhent , eins og við vorum ólík .
Hann var ekki erfiður sjúklingur og tók öllum með sömu rósemi og einkenndi hann allt hans líf .
Hjálpaði mér og útskýrði hlutina svo við urðum sterk saman .
Hann var hafsjór af frjóðleik og ósjaldan var setið lengi við borðhaldið þegar pabbi var í essinu sínu .
Hann var mjög músíkalskur en nú er píanóið þagnað og allt er svo hljótt .
Það var ótrúlegt að fylgjast með honum í gegnum allar hans þjáningar .
Hann var samt alltaf að læra , nú seinast spænsku .
Þær voru ófáar næturnar sem við ekki gátum sofið , þá gekk CNN-fréttastöðin alla nóttina .
Við töluðum mikið saman .
Hann var líka þeirri gáfu gæddur að geta hlustað .
Hann gafst aldrei upp , vonaði alltaf að eitthvað myndi gerast í krabbameinslækningum á meðan hann var að berjast , en því miður gerðist slíkt ekki .
Hann hélt reisn sinni til seinasta dags .
Við áttum einn stóran draum , að flytja til Andalúsíu , en því miður geta ekki allir draumar ræst og mun ég geyma hann og þig í hjarta mínu .
Nú er Jón lagður til hinstu hvílu í Hirtshals , valdi að vera í nálægð við sína elskuðu dóttur Jossý og hafið .
Takk fyrir allt sem þú gafst okkur , söknuður okkar er mikill en við munum halda áfram í þínum anda .
Að lokum eru hér nokkrar ljóðlínur sem fylgdu okkur Jóni allt okkar líf : Til eru fræ , sem fengu þennan dóm : Að falla í jörð , en verða aldrei blóm .
Eins eru skip , sem aldrei landi ná , og iðgræn lönd , er sökkva í djúpin blá , og von sem hefur vængi sína misst , og varir , sem að aldrei geta kysst , og elskendur , sem aldrei geta mæst og aldrei geta sumir draumar ræst .
Til eru ljóð , sem lifna og deyja í senn , og lítil börn , sem aldrei verða menn .
( Davíð Stefánsson ) Guð geymi þig .
Með ást og virðingu , Ólavía Dagbjört Halldórsdóttir .
