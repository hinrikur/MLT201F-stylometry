Á UNDANFÖRNUM árum hefur af og til borið á umræðu um hugsanlega skaðsemi bólusetninga .
Á Íslandi hefur almenn þátttaka í bólusetningum fram til þessa verið mjög góð sem hefur leitt til þess að í dag sjást hér varla þeir sjúkdómar sem bólusett er gegn .
Þegar litið er á íslenskar heilbrigðisskýrslur kemur glöggt í ljós að flestir ofangreindra sjúkdóma hafa alfarið horfið vegna tilkomu bólusetninga .
Ungir foreldrar í dag hafa aldrei séð eða upplifað bólusetningasjúkdóma og telja jafnvel að þeir fyrirfinnist ekki en það ásamt umræðu um hugsanlega skaðsemi bólusetninga eru vafalaust helstu ástæður þess að borið hefur á andstöðu gegn þeim .
En eru bólusetningar hættulegar ? Bólusetningar valda oft vægum aukaverkunum eins og hita , roða og þrota á stungustað en alvarlegar aukaverkanir eru afar sjaldséðar .
Alvarlegar aukaverkanir geta sést eftir um það bil eina af milljón bólusetningum sem þýðir að á Íslandi má búast við slíkum aukaverkunum á 40-50 ára fresti .
Hins vegar eru alvarlegar afleiðingar sjúkdómanna sem bólusetningar koma í veg fyrir margfalt algengari og alvarlegri .
Sem dæmi má nefna að alvarlegar afleiðingar mislinga , einkum dauði , heilabólga og lungnabólga , sjást hjá um 10% barna sem sýkjast en engin meðferð er til í dag við sjúkdómnum .
Fyrir um 10 árum vaknaði umræða um að MMR-bóluefni sem verndar gegn mislingum , rauðum hundum og hettusótt geti valdið einhverfu .
Á síðustu árum hafa verið birtir nokkrir tugir rannsókna sem allar sýna að engin tengsl eru á milli MMR-bólusetningar og einhverfu .
Þrátt fyrir þessa staðreynd þá gengur illa að kveða niður orðróminn um ofangreind tengsl .
Vert er benda á að höfundar tilgátunnar um tengsl einhverfu og MMR-bólusetningar hafa nýlega verið ásakaðir um að falsa forsendur tilgátu sinnar og auk þess hafa þeir orðið uppvísir að því að þiggja fé fyrir framsetningu hennar ( http://www.timesonline.co.uk / tol / life_and_style / health / article5683671.ec e ) .
Margir höfundanna hafa dregið tilgátur sínar til baka og auk þess hafa ritstjórar hins virta vísindatímarits " The Lancet " þurft að biðjast afsökunar á birtingu upphaflegu greinarinnar sem tengdi MMR-bólusetningu við einhverfu .
Því hefur einnig verið haldið fram að bóluefni sem hér eru notuð í almennum bólusetningum innihaldi kvikasilfurssambönd .
Hið rétta er að engin bóluefni sem notuð eru á Íslandi í almennum bólusetningum innihalda kvikasilfurssambönd .
Víða í Evrópu þar sem þátttaka í bólusetningum er óviðunandi hafa sést faraldrar af mislingum með skelfilegum afleiðingum fyrir mörg börn .
Vísbendingar eru um að þátttaka íslenskra barna í MMR-bólusetningum sé ófullnægjandi og því má búast við að mislingar geti borist hingað til lands frá nágrannaþjóðum .
Erfitt er að skilja hverjir hagsmunir þeirra eru sem hvetja foreldra til að láta ekki bólusetja börn sín .
Enginn sem ber hagsmuni barna fyrir brjósti getur réttlætt að hér komi upp faraldrar af alvarlegum sjúkdómum sem valda dauða og örkuml hjá tugum eða hundruðum barna .
Mikilvægt er því að hvetja alla foreldra til að láta bólusetja börn sín samkvæmt því fyrirkomulagi bólusetninga sem hér ríkir .
Aðeins á þann hátt verndum við börnin okkar gegn þessum hættulegu sjúkdómum .
Þórólfur Guðnason er barnalæknir og sérfræðingur í smitsjúkdómum barna og yfirlæknir á sóttvarnasviði landlæknisembættisins .
Haraldur Briem er sóttvarnalæknir 