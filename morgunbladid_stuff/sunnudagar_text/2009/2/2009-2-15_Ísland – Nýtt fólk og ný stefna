ÞAÐ kæmi manni í opna skjöldu ef faðir unglings sem klessukeyrði bílinn hans myndi rétta honum lyklana að hinum bílnum sínum .
Það kemur aðkomumanni í opna skjöldu að liðið hafi fjórir mánuðir , frá byrjun október til loka janúar , þar til eitthvað af því fólki sem ber mesta ábyrgð á íslenska hruninu sagði af sér eða var látið fara úr opinberri stöðu .
Vissulega voru það bankamenn og stjórnendur fjárfestingarfyrirtækja sem keyrðu efnahagskerfið fram af bjargbrún og í þeim skilningi eru þeir ábyrgir , þeir tóku ótrúlega áhættu .
En þeir voru einfaldlega að sinna starfi sínu , sem fólst í því að auka gróða sinn og hluthafa sinna .
Þeir sem sinntu ekki vinnu sinni , sem þeir þó fengu háar greiðslur fyrir af almannafé , voru yfirmenn fjármálaráðuneytisins , Seðlabankans og Fjármálaeftirlitsins .
Þeir gegndu þeirri mikilvægu skyldu gagnvart almenningi að tryggja að bankamennirnir og stjórnendur fjárfestingarfyrirtækja störfuðu innan hæfilegra marka og þeir áttu að sjá til þess að staða og varnir fjármálakerfisins veiktust ekki .
Þetta mistókst þeim algjörlega .
Þeir geta ekki sagst ekkert hafa vitað .
Viðvörunarmerkin voru mjög greinileg .
Sendinefnd AGS til Ísland í maí 2006 hringdi viðvörunarbjöllum eins hátt og hugsast gat .
Hvers vegna voru viðvaranir sjóðsins að mestu hunsaðar ? Frá sjónarhóli aðkomumanns er það núverandi seðlabankastjóri og fyrrum forsætisráðherra sem ber mesta ábyrgð .
Hann , umfram aðra , er höfundur þess kerfis sem nú hrynur og gerðist sekur um dómgreindarbrest í kjölfar hrunsins í október sem væri hlægilegur ef hann væri ekki jafn alvarlegur og raun ber vitni .
En þrátt fyrir að fjármálaráðherra , viðskipta- og bankamálaráðherra , forstjóri Fjármálaeftirlitsins og einn þriggja bankastjóra seðlabankans hafi nú látið af störfum situr seðlabankastjóri enn sem fastast og storkar þannig nýja forsætisráðherranum og " beiðni " hennar .
Ég þekki ekki stöðu seðlabankastjóra samkvæmt stjórnarskrá ( sérstaklega hvað varðar takmörk á " sjálfstæði " hans ) .
En ég veit að brottför hans myndi senda jákvæð skilaboð til aðila á fjármálamarkaði , annarra ríkisstjórna og alþjóðlegra stofnana um að Íslendingum sé alvara í því að komast aftur á réttan kjöl .
Prófessor Willem Buiter , prófessor Richard Portes og fleiri hafa lýst þessu yfir opinberlega .
Ísland þarf alla þá hjálp sem hægt er að fá hvað varðar efnahagslega ráðgjöf og tæknilega aðstoð .
Ráðning mjög hæfs seðlabankastjóra með góð alþjóðleg sambönd væri stórt skref fram á við .
Það gæti verið æskilegt að leita að slíkum aðila á hinum Norðurlöndunum og ráða hann eða hana strax tímabundið þar til endurreisnin hefst .
Eftir síðustu heimsókn mína til Íslands í janúar 2009 hef ég fengið ógrynni tölvupósta frá fólki á Íslandi sem ég hef aldrei hitt , jafnt Íslendingum sem innflytjendum sem búa á Íslandi .
Það er átakanlegt að lesa þessi bréf .
Í einu segir : " Vonleysið hefur nú náð hámarki sínu á heimili mínu .
Davíð Oddsson hunsaði einfaldlega beiðni forsætisráðherra um að segja af sér .
Við erum föst á þessari eyju , dæmd til útskúfunar í langan tíma .
" Í öðru segir : " Ekkert er að breytast hér í átt að opnara og siðmenntaðra þjóðfélagi .
Framtíðin hefur aldrei virst jafn ótrygg .
" Hins vegar finnst flestum að með nýja forsætisráðherranum hafi kviknað von og að sú breyting innan stjórnmálanna sé skref í rétta átt .
Hún virðist leggja sig fram um að stjórna með opnari hætti en fyrirrennari hennar og líta á almenning sem skynsamt fólk með félagslega vitund .
Þegar búið er að koma stöðugleika á efnahagsástandið verður eitt stærsta verkefnið að endursérhæfa hagkerfið – að þróa nýja starfsemi í stað fjármálageirans sem nú hefur skroppið saman .
Lykillinn að því verður að laða hæfileikaríka íslenska frumkvöðla , hönnuði , verkfræðinga og listamenn að samvinnuverkefnum þar sem þeir reyna að hugsa út fyrir mörk þess sem áður hefur verið gert .
Stofnanir eins og Listaháskólinn , Hönnunarmiðstöðin , Viðskiptaráð Íslands og verkalýðsfélögin gegna mikilvægu hlutverki í þessari endursérhæfingu .
Og munið að á Íslandi er mikið af hæfileikaríku fólki með hugmyndir og hæfileika sem koma að góðum notum .
Ríkisstjórnir Suður-Kóreu og Taívan stuðluðu að þessu þegar þær hættu að hugsa um " atgervisflótta " og hugsuðu í stað þess um fólkið sem " atgervisbanka " .
Í bók minni Governing the Market ( Princeton University Press , 2004 ) er að finna nokkrar raunhæfar hugmyndir um það hvernig ríkisstjórnir geta stuðlað að slíkri þróun .
Að lokum vil ég koma á framfæri þakklæti mínu til þess fjölda fólks ( 60-80 manns ) sem ég hef hitt á Íslandi og hef rætt við á fundum og í samræðum um núverandi ástand á Íslandi , um stjórnmálin , fjármálin , efnahagsmálin og hugsanlegar leiðir fram á við .
Dýrmætasta auðlind Íslands er vissulega fólkið – allt þetta duglega , vel upplýsta og vel menntaða fólk með ógrynni hugmynda , – fólk sem getur ekki beðið eftir því að byggja aftur upp efnahag lands síns .
Þetta fólk er að kalla eftir nýrri stefnu .
Höfundur er prófessor í hagfræði við London School of Economics .
