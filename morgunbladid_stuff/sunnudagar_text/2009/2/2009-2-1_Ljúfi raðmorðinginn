Dexter er óvenjulegur raðmorðingi .
Kaldur og tilfinningalaus sérfræðingur lögreglunnar í blóðferlum , en sífellt að reyna að sýna " rétt " viðbrögð , eins og annað fólk sýnir .
Hann myrðir ekki hvern sem er , heldur aðeins þá sem eiga það skilið , samkvæmt stífri forskrift uppeldisföður hans .
Frá þeim reglum víkur hann ekki nema í neyð .
Fórnarlömb hans eru nær eingöngu harðsvíraðir morðingjar , sem hafa á einhvern hátt sloppið úr klóm réttvísinnar .
Þannig nær Dexter að vekja samúð þeirra sem með honum fylgjast , því hver vill ekki sjá hin verstu illmenni líða fyrir afbrot sín ? Dexter er auðvitað bara aðalhetjan , eða aðalskúrkurinn , í sjónvarpsþáttum , sem byggjast á skáldsögum Jeffs Linleys .
Sá sem leikur hann heitir Michael Carlisle Hall og fagnar 38 ára afmæli sínu í dag .
Lífið er kabarett Michael C. Hall hefur ekki alltaf leikið eintóma skúrka .
Fyrstu skrefin í leiklistinni tók hann á sviði minni leikhúsa og oftar en ekki urðu Shakespeare-verk fyrir valinu .
Þar var hann reyndar stundum í hlutverki illmenna en í önnur skipti göfugra aðalsmanna .
Smám saman skapaði hann sér gott orðspor og komst á fjalir Broadway-leikhúss árið 1999 , sem kynnirinn skrautlegi í söngleiknum Cabaret .
Honum bauðst svo hlutverk Davids Fishers í þáttaröðinni Six feet under og þar með var framtíð hans tryggð og tilnefningar til leiklistarverðlauna bárust hver á eftir annarri .
Þættirnir nutu mikilla vinsælda og Michael þótti gera skápahommanum David góð skil .
Michael hefur lítið sést í kvikmyndum , hans heimavöllur er leikhús og sjónvarp .
Hann lék þó í spennumyndinni Paycheck árið 2003 , með Ben Afflect , Umu Thurman og Aaaron Eckhart .
Sjónvarpsþáttaröðin um Dexter skaut Michael C. Hall upp á stjörnuhimininn svo um munaði .
Og áfram streyma viðurkenningar og verðlaun .
Um áramótin bárust fréttir sem slógu suma aðdáendur þáttanna um Dexter út af laginu .
Michael C. Hall og leikkonan Jennifer Carpenter létu pússa sig saman á gamlárskvöld .
Jennifer leikur systur Dexters í þáttunum og ástin hefur greinilega kviknað á vinnustaðnum .
rsv@mbl.is 