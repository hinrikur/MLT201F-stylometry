ÞRÍR Íslendingar sem brugðu sér á krá í Haslev á Sjálandi í gær sluppu ómeiddir eftir að nokkrir Danir sem þeir tróðu illsakir við hugðust ná sér niðri á þeim .
Hleyptu Danirnir af nokkrum skotum úr afsagaðri haglabyssu á glugga stúdentaíbúðar í bænum í þeirri trú að þar væri að finna mennina af kránni .
Þar voru hins Pólverjar sem tengdust málinu ekki .
Tildrög árásarinnar voru þau að hóparnir tveir rifust heiftarlega á kránni en ekki er vitað hvert bitbein þeirra var .
Að sögn lögreglunnar á Suður-Sjálandi voru Íslendingarnir þrír í heimsókn hjá fjölskyldum sínum í Danmörku .
Hefur einn þeirra verið yfirheyrður vegna málsins en lögreglan hafði ekki upplýsingar um aldur mannanna þegar eftir þeim var leitað .
Taldi lögreglan ólíklegt að mennirnir yrðu kærðir en vísaði þó til þess að myndbandsupptaka væri til af slagsmálunum á kránni og því væri ekki útilokað að einhver kæra yrði lögð fram í framhaldinu .
Lögreglan hafði ekki upplýsingar um hvort ættingjar Íslendinganna væru í námi í Haslev .
Árásarmennirnir , sem eru 24 , 25 og 31 árs , eru allir í haldi lögreglu .
Talið er að þeir hafi sótt fleiri skotvopn áður en þeir létu til skarar skríða .
baldura@mbl.is 