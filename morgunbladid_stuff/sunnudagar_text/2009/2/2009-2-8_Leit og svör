9. Hvað oft hefurðu fengið að lifa morgun ? Fengið , segi ég .
Fengið að lifa það aftur .
Það er ástæða til að staldra við og athuga þessi orð .
Segja þetta við sjálfan sig , þegar morgunn heilsar á ný .
Samt telst það ekki til tíðinda , að morgunn fæðist af nótt .
Engum kemur það á óvart .
Það sem kemur aftur og aftur með sama hætti er ekkert spennandi .
Eða hvað ? Það getur nú barninu reyndar fundist .
Þegar við gerum eitthvað fyrir barn á vissu reki , sem því finnst verulega gaman að , þá segir það um leið og það nær andanum eftir hláturinn : " Aftur " .
Og þegar við erum fyrir löngu orðin leið á einhæfninni heldur barnið áfram að segja " aftur " eftir sömu fersku og fölskvalausu hláturhviðu aftur og aftur .
Segir ekki sá , sem þekkir best lykilinn að mannlegri hamingju , að við þurfum að taka eftir því , hvernig börnin eru .
Þá fáum við glögga bendingu um það , hvernig okkur er ætlað að skynja og helgast af þeim veruleika , sem er ævintýrið mikla : Eilíft ríki kærleikans .
Það finnum við öll , að í augum og brosi barns , í þeim opna , einlæga , spurula , námfúsa huga og því lífstrausti , sem við mætum hjá óspilltu barni , bregður einhverju fyrir , sem við finnum að væri dýrmætt að eiga .
Er ekki svo ? Vaknar ekki þar hugboð um þá Paradís , þar sem enginn efi er til um það , að lífið sé gott í verunni ? Hugboð um það ríki Guðs , sem Jesús Kristur boðar og birtir , kallar og leiðir til .
Þegar maður gefur honum traust sitt og trúnað að fullu og ástundar að ná einhverjum þroska í námi hjá honum , þá vex m.a. hæfileikinn til þess að skynja og meta og gleðjast yfir því , sem kemur aftur og aftur eða er kallað hversdagslegt .
Lífsgleði hefur fyrr og síðar auðkennt helgað fólk .
Hinir miklu trúmenn voru glöggir á ævintýri hversdagsins , á undrin í sköpunarverkinu .
Í því mætast til dæmis Frans frá Assísi og Marteinn Lúther , móðir Teresa og séra Friðrik .
Hér nefndi ég stórmenni , sem síst allra manna verða sökuð um það að gera sig blind á skuggahliðar lífsins eða sinnulaus um mannleg málefni .
En trúin , ef heilbrigð er , sér aldrei skuggana eina eða þyrnana .
Einhver sagði : " Fólk talar svo mikið um það , að rósirnar séu með þyrnum .
En mér finnst svo merkilegt , að þyrnarnir skuli vera með rósir .
" Hér talar ekki blekktur hugur .
En hann er bjartur .
Það skiptir sannarlega miklu , hvaða ytri högum maður á að sæta í lífinu og hvað ber að á vegum ævinnar .
En ekkert er dýrmætara en að eiga birtu hið innra með sér eða í huga sínum .
Innra augað , sem Jesús talar um í Fjallræðunni , skiptir mestu : Ef það auga er heilt ertu allur í birtu .
En ef ljósið í þér er myrkur , hve mikið verður þá myrkrið ( Matt .
6,22-23 ) .
" Mamma , sjáðu guðsljósið , mamma , sjáðu .
" Þetta hrópaði lítil stúlka , sat í gluggakistu á dimmum og óhýrum degi í skammdeginu og horfði út í hryssinginn .
Og sá allt í einu stjörnu skína úr skýjarofi .
Þar var Guð að kveikja ljós handa henni og mömmu , sem átti annríkt og var þreytt .
Sjáðu guðsljósið , mamma .
Þarna var ekki stjörnufræðingur að tala .
Hér var ekki undursamleg firðsjá í stjörnuturni að segja yfirmáta gáfuðum heila eitthvað mikilvægt um stórmerkin í firnindum geimsins – slíkt er vissulega merkilegt og aðdáunarvert .
En lífið , lífsvandi minn og þinn , á meira að sækja til barnsaugans og barnshjartans , sem sér og skynjar guðsljósið í skammdegisrysjum og getur gefið þreyttum og döprum uppörvun , styrk , birtu og yl .
Slíkt sækir enginn í nokkurn turn neinna vísinda .
En ótal margir kannast við áhrif þeirrar björtu raddar , sem segir : Komið til mín , ég veiti hvíld , ég er ljós heimsins , sá sem fylgir mér mun ekki ganga í myrkri heldur hafa ljós lífsins Þetta hefur Jesús Kristur oft sagt við okkur .
Eða viljað segja .
Hann þreytist ekki á því að segja það enn og aftur nú .
Og aftur og aftur .
Á hverjum morgni , hverju kvöldi , hverja þá stund , sem þú færð að draga andann .
