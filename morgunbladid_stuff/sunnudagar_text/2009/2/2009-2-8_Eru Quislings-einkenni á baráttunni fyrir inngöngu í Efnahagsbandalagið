Á NÍTJÁNDU- og tuttugustu öld riðu frelsishetjur um héruð en nú fara hugsanlega landráðamenn gandreið um allar sveitir .
Eftir langa en friðsæla frelsisbaráttu Íslendinga til að losna undan yfirráðum Dana sem náði stórum áfanga árið 1944 er kominn fram á sjónarsviðið baráttuhópur er berst fyrir því að Íslendingar verði sviptir sjálfsákvörðunarrétti sínum .
Þessi baráttuhópur er í anda Quislinga eða þeirra afla er réðu ríkjum í leppríkjum Sovétríkjanna eftir heimsstyrjöldina 1939-1945 .
Það er ekki hagur þjóðarinnar sem býr á Íslandi sem barist er fyrir heldur eigin fjárgræðgi þeirra baráttumanna er vilja svipta Íslendinga sjálfstæði sínu og sjálfsákvörðunarrétti .
Væri fróðlegt og verðugt rannsóknarverkefni að kanna hvort uppistaðan í þeim hópi Íslendinga , sem vilja hverfa aftur til 1262 þegar Íslendingar misstu sjálfstæði sitt , sé þeir er vegna eigin græðgi tóku lán langt umfram greiðslugetu og ætluðu sér að láta aðra borga fyrir sig .
Heyrst hefur að u.þ.b. 9% Íslendinga hafi sólundað því fjármagni er Íslendingar standa nú frammi fyrir að þurfa að borga með auknum opinberum álögum í formi skatta og annarrar gjaldtöku hins opinbera .
Einnig hefur heyrst að stór hluti af þessu fólki sé námsmenn sem hafi gengið í sjóði og stofnanir og slegið lán bæði innanlands og utan .
Ef satt er að stór hluti af óráðsíulánunum , svokölluð myntkörfulán , hafi runnið til ungs fólks á háskólastigi , sem nú gangi fram grímuklætt í þeim uppþotum er orðið hafa í þjóðfélaginu , er menntunin farin að éta afkvæmi sín en fer ekki í askana .
Íslendingar ættu að íhuga vel hvað í uppsiglingu er hjá þessum háværa minnihluta þjóðarinnar um evru og sölu á sjálfstæði þjóðarinnar .
Það tók Íslendinga nærri 700 ár að öðlast sjálfstæði eftir svipaða valdagræðgi og geisað hefur á landinu undanfarin 15 ár .
Gissur jarl náði takmarki sínu að hneppa þjóðina í ánauð til að öðlast sjálfur auð og völd .
Við eigum í dag marga Gissura jarla sem allir berjast fyrir eigin hag og láta sig engu skipta þótt þjóðina þurfi að blóðmjólka til þess að auður þeirra vaxi .
Erlendu fjármagni gróðapunganna hefur verið flaggað til að kaupa ríkisfyrirtæki eins og bankana og síðan er svikamyllan keyrð áfram og auður landsins fluttur með tölvutilfærslum á fjármunum á leynireikninga í erlendum bönkum .
Það siðlausa framferði ráðamanna í fjármálaheiminum á Íslandi sem sýnt hefur verið kinnroðalaust af útrásarræningjunum með greiðslu ofurlauna og ræningja-starfslokasamningum þar sem slíkir samningar virðast vera hreinar mútur til þeirra sem hafa þegið ofurgreiðslurnar fyrir að yfirgefa stöður sínar án þess að segja frá þeim ósóma er átt hefur sér stað í íslensku samfélagi síðustu árin .
Ofurlauna-starfslokasamningar hafa numið allt að 500 árslaunum hins almenna Íslendings eða ævilaunum ( 40 ára starfsævi ) 12 til 15 Íslendinga .
Væri fróðlegt að vita hvort það séu margir Íslendingar sem sætta sig við að verða þrælar slíkra fúlmenna um ókomna framtíð .
Hinir svokölluðu pólitísku valdamenn þjóðfélagsins standa orðlausir vegna þess að þeir eru að uppgötva það á síðustu mánuðum ( eða hafa þagað yfir því undanfarin ár ) að slíkir agnúar eru á svokölluðum Efta-samningi að þeir höfðu engin tök á að stöðva það rán á auði þjóðarinnar sem fram hefur farið undanfarin ár .
Ef horft er til þess óhugnaðar sem blasir við með kröfu fámenns hóps fólks sem er reiðubúið að selja sjálfstæði þjóðarinnar fyrir von um eigin hagsæld er sú sýn sem blasir við verra niðurlægingartímabil fyrir þjóðina en þau tæp 700 ár er þjóðin var í ánauð .
Í ljós hefur komið að ekki var hægt að gera samninginn sem kallasta Efta-samningur án margra Tróju-hesta sem gerði útrásarræningjunum kleift að ræna auði þjóðarinnar .
Hvernig verður samningur um inngöngu í Efnahagsbandalagið ? Sá samningur verður margfalt dýrari fyrir þjóðfélagið með óteljanlegan fjölda Tróju-hesta eins og sýnt hefur verið fram á með veðsetningu útgerðarfyrirtækja á óveiddum fiski í sjónum .
Svo virðist sem vegna veðsetningar á óveiddum fiskinum sé verðmæti afla Íslendinga næstu árin aðeins til að borga lánin fyrir utan vexti og kostnað við að ná þeim afla sem leyft verður að veiða .
Framtíð Íslands og Íslendinga verður myrkri hulin næstu árhundruðin ef þessi háværi hópur Evrópusambandssinna og evru-gróðapunga nær fram ætlun sinni .
Framtíð Íslendinga sem þjóðar er komin undir því að komið verði í veg fyrir að Tróju-hestasmiðirnir á Íslandi komist lengra en að smíða hestana og þeir verði síðan brenndir um hver áramót .
Kristján Sigurgeir Guðmundsson , fv. skipstjóri .
