" Það er sama hvernig horft er á þetta , sjúkdómurinn hefur snúið allri veröld minni á hvolf .
Allt í einu varð mesta martröð mín að veruleika .
En það ótrúlega er að það er hægt að lifa með þessu , " segir Atli Thoroddsen .
Árið 2000 fór Atli , þá 29 ára gamall flugmaður hjá Icelandair , að finna fyrir verk við nára sem leiddi niður í fót .
Þetta var byrjunin á krabbameini sem greindist ekki fyrr en sex árum síðar þrátt fyrir að Atli gengi milli lækna til að fá sjúkdómsgreiningu og viðeigandi meðferð .
Í dag gengur Atli við hækjur og er í erfiðri lyfjameðferð en með henni er reynt að halda sjúkdómnum niðri .
Sjúkdómurinn gýs þó alltaf upp aftur og krabbameinið er nú á lokastigi .
Í viðtali lýsir Atli langri sjúkrasögu sinni sem einkennist af samskiptaleysi milli lækna sem brugðust ekki við þannig að rétt greining fannst ekki .
Hann kveðst ekki geta fullyrt hvort hann væri í annarri stöðu nú ef krabbameinið hefði uppgötvast snemma .
" En þá hefði ég fengið viðeigandi meðferð og lyf og átt tvö ár , jafnvel þrjú , án þess að öskra á nóttum vegna sársauka .
Og því fyrr sem krabbamein greinist því betri eru lífsmöguleikarnir .
Fyrst og fremst álasa ég sjálfum mér fyrir að hafa ekki gripið inn í ferlið .
Jú , auðvitað varð ég gramur einum og einum lækni en ég er líka þakklátur mjög mörgum læknum .
Ég er hins vegar afar ósáttur við heilbrigðiskerfið .
Ég lagði líf mitt í hendur þessa kerfis og treysti því en það brást mér .
" | 25 