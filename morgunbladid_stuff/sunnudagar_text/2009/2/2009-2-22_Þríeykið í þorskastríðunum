Bandaríkjamaðurinn Gregory J. Scholten kemst að þeirri niðurstöðu í doktorsritgerð sinni um þorskastríð Íslendinga og Breta , að vinna " þríeykis " Atlanzhafssamtakanna hafi skipt sköpum varðandi lausn landhelgisdeilnanna .
Heimir Hannesson , sem hér segir frá þríeykinu í fyrsta skipti , segir að NATO-aðild Íslands og afskipti Bandaríkjamanna hafi verið forsendur þess að samningar tókust í þorskastríðunum .
Eftir Freystein Jóhannsson freysteinn@mbl.is Heimir Hannesson segir upphaf þríeykisins mega rekja til ræðu sem hann flutti á ársfundi Atlanzhafssamtakanna ( Samtök félaga áhugamanna um alþjóðamál og samstarf Atlanzhafsríkjanna í aðildarríkjum NATO – á Íslandi Samtök um vestræna samvinnu ) í Brüssel í september 1973 .
" Þá voru brezk herskip á Íslandsmiðum og ástandið grafalvarlegt , ekki einasta hættur á miðunum heldur töldum við sem vorum hlynntir vestrænni samvinnu að átökin gætu stofnað í voða öryggistengslum Íslands við Atlanzhafsbandalagið og Ísland flæmzt úr samstarfi vestrænna þjóða .
" Ræðu sinni lauk Heimir svo : " Til þess að leysa þann vanda sem við er að etja þurfa menn að skilja hann .
Ef hann er ekki leystur innan skamms tíma kann að blasa við okkur öllum enn meiri vandi en flesta kann að gruna með hinum alvarlegustu afleiðingum – og þá kann að verða of seint að tala um einingu og samstarf .
" Málefni Íslands voru mjög til umræðu á þessum fundi ; menn fögnuðu samningum við Belga , Norðmenn og Færeyinga og viðræðum við Þjóðverja , sem voru með öðrum brag en stríðsandinn sem ríkti í samskiptum Íslendinga og Breta .
Strax að fundinum loknum boðaði forseti samtakanna , Eugene Rostow , til leynifundar , þar sem sett var á fót þríeyki til þess að vinna bak við tjöldin að lausn landhelgisdeilunnar .
Auk Rostow og Heimis var Frank Roberts í þríeykinu og í afskiptum af landhelgisdeilu Íslendinga og Þjóðverja var helzti tengiliðurinn Karl Mommer forseti þýzka þjóðþingsins ; Bundestag .
Meginverkefni þríeykisins segir Heimir hafa verið að koma á fundi forsætisráðherranna , Ólafs Jóhannessonar og Edwards Heath .
Aðgerðin gekk undir dulnefninu " kvöldverðarboðið " ( dinnerappointment .
) Mál voru hins vegar stál í stál og því ekki auðvelt að koma slíkum fundi á .
Heimir segir að Ólafur Jóhannesson hafi lagt áherzlu á að finna lausn á deilunni ; bæði lagði hún vopn upp í hendur Alþýðubandalaginu , sem vildi umfram allt koma Íslandi úr NATO og Bandaríkjaher burt af Íslandi og einnig voru nokkrir þingmenn Framsóknarflokksins á þeirri línu .
Ólafur óttaðist að Ísland lenti utangarðs í samstarfi vestrænna þjóða og ótti hans við Sovétríkin var meiri en orðin tóm .
Hins vegar var það ófrávíkjanlegt í huga hans að Bretar yrðu að kalla herskipin heim áður en setzt yrði að samningaborði .
Sovétmenn skoðuðu bréfin Heimir segir að Ólafur hafi haldið landhelgismálinu algjörlega á sínu borði og hann viti ekki til þess að hann hafi ráðgast við einn eða neinn í eigin flokki , hvað þá samstarfsaðilana í ríkisstjórn .
Og Heimir var bundinn trúnaði .
Þeir þríeykismenn reyndu að hittast sem oftast en aðalstarfið fór fram símleiðis og með bréfaskriftum .
Heimir segist fljótlega hafa fengið sterkan grun um að bréf til hans væru opnuð í erlendu sendiráði í Reykjavík .
-Hverju ? " Ég tel ástæðu til að ætla að Sovétmenn hafi fylgzt með .
" Heimir brá á það ráð að láta stíla bréfin á eiginkonu sína , en þau voru eftir sem áður opnuð og lesin .
Eftir það var síminn aðalsamskiptatækið .
Heimir segist hafa sagt Hallvarði Einvarðssyn i , ríkislögreglustjóra , frá þeim grun sínum að bréf hans bærust í erlent sendiráð og væru opnuð þar og lesin áður en hann fengi þau í hendur .
Hvort og þá hvað ríkislögreglustjóri gerði í málinu segist Heimir ekki vita .
Þorskastríðið harðnaði með hverjum deginum og gekk maður undir manns hönd að fá Breta til þess að kalla herskipin heim og ganga til samninga .
Joseph Luns , framkvæmdastjóri NATO , beitti sér óspart , en einn var sá sem hann gekk ekki hart að .
Heimir segir að Luns hafi sagt honum frá fundi þeirra Nixons Bandaríkjaforseta .
" Nixon á engan vin ( eftir árásirnar á Hanoi ) nema Heath og ég hef ekki brjóst í mér til þess að siga honum á sinn eina vin , " sagði Luns og skellihló .
Í Englandi fann Frank Roberts persónulegan tengilið við Heath , sem var reyndar ekki samflokksmaður forsætisráðherrans , heldur þingmaður Verkamannaflokksins , James Wellbeloved að nafni .
" Ekki amalegt nafn það fyrir þingmann , " skýtur Heimir inn í og hlær .
Wellbeloved var úr sama kjördæmi og Heath og með þeim góður persónulegur kunningsskapur .
Heimir segir , að hann hafi á fundum þeirra Ólafs fundið hversu mikið Ólafi var í mun að fundi þeirra Heath yrði komið á , þótt hann á hinn bóginn gerði sér grein fyrir því að hann yrði að fara varlega til þess að málið snerist ekki í höndum hans ; ríkisstjórnin hafði samþykkt skilyrt slit á stjórnmálasambandi við Breta og allt tal um afskipti NATO af deilunni var eitur í beinum samstarfsflokksins í ríkisstjórn , Alþýðubandalagsins .
Heimir segir að á þessum afdrifaríku dögum hafi Ólafur aldrei lýst áhyggjum af þingmönnum Framsóknarflokksins , þeir myndu samþykkja það sem hann legði til .
Og hann virtist líka rólegur yfir hótunum Alþýðubandalagsins um stjórnarslit " Þótt Lúðvík minn andmæli , þá gefur hann eftir , þegar til kastanna kemur , " hefur Heimir eftir Ólafi .
Heimir segist aldrei hafa vitað til þess að Ólafur bæri bækur sínar saman við aðra trúnaðarmenn .
" Hafi hann gert það vissi ég ekki af því .
Ég bar atriðin jafnóðum undir hann , dag eftir dag , og hann svaraði að bragði hvort kosturinn væri fýsilegur eða ekki .
Ég minnist þess ekki að hann hafi tekið sér frest vegna einhverra atriða .
Og aldrei minnist ég þess að hann skrifaði eitthvað hjá sér .
Þegar ég sýndi honum bréf sem okkur þríeykismönnum fóru í milli leit hann bara yfir þau , en hann tók aldrei við neinu .
Hann var ákaflega varkár í þessu sem öðru .
" Hins vegar segist Heimir hafa vitað af trúnaðarsambandi milli Ólafs og Gunnars Thoroddsen , sem byggðist á persónulegum kunningsskap þeirra sem lagaprófessora við Háskóla Íslands .
Og milli Gunnars og Heimis var líka trúnaður .
Gengið kringum Tjörnina Hægt og bítandi holuðu endalausar fortölur brezka bjargið og herskipaúthaldið á Íslandsmiðum varð þeim stöðugt þyngra í skauti .
Þar kom að þeir gáfu til kynna breytta afstöðu , en hins vegar mætti útgönguleiðin ekki verða þeim álitshnekkir og svo yrði að sýnast sem þeir ættu frumkvæðið .
Heimir sendi þá Tómas Karlsson , ritstjóra Tímans og varaþingmann Framsóknarflokksins , til London til að koma á fundi forsætisráðherranna tveggja samkvæmt áætlun ATA-þríeykisins .
Þá hafði brezka sendiráðið á Íslandi samband við Heimi , Brian Holt sendiráðsritari hringdi ítrekað og sagði menn í London tortryggna á þennan Tómas Karlsson sem virtist frekar vera fulltrúi Heimis Hannessonar en forsætisráðherrans .
Heimir segir það hafa verið ljóst , að hann gæti ekki komið til fundar í brezka sendiráðinu , sem var umsetið blaðamönnum og lögreglu .
Hann brá þá á það ráð að hitta Eric Young , staðgengil sendiherrans niðri við Tjörn .
" " Við erum ekki sannfærðir um samningsvilja íslenzka forsætisráðherrans og við getum ekki látið forsætisráðherra okkar hafðan að fífli með frumkvæði að árangurslausum fundi , " sagði Young .
Það tók mig hálfan annan tíma og ég man ekki hvað marga hringi umhverfis Tjörnina , að fullvissa sendiherrann um að Ólafur Jóhannesson væri í raun og veru fús til fundar við Heath , ef herskipin færu af Íslandsmiðum .
Þennan vilja staðfesti Ólafur , þegar Heath hringdi í hann og eftir bréfaskipti kallaði Heath herskipin út fyrir 50 mílurnar og bauð Ólafi til viðræðna í London .
Þar komust menn að samkomulagi og reyndist Ólafur sannspár um það að Lúðvík Jósepsson myndi gefa eftir , þegar á hólminn var komið , reyndar eftir talsvert brambolt Alþýðubandalagsins .
En ríkisstjórnin hélt velli , þorskastríðinu var lokið og vera Íslands með vestrænum þjóðum tryggð .
" Oslóarsamkomulagið var klárt Þegar Bretar sendu herskip sín enn og aftur inn í íslenzka fiskveiðilögsögu , sem komin var út í 200 mílur , hófst það þorskastríðið sem hvað illskeyttast varð .
Þá sat á Íslandi ríkisstjórn Sjálfstæðisflokks og Framsóknarflokks .
Geir Hallgrímsson var forsætisráðherra , Ólafur Jóhannesson dómsmálaráðherra og Einar Ágústsson utanríkisráðherra einsog hann var í stjórn Ólafs á undan .
Í aðfaraorðum doktorsritgerðar sinnar segir Gregory J. Scholten , að hann hafi fundið í Gerald R. Ford-bókasafninu í Ann Arbor , Michigan , talsverðar heimildir um þorskastríð Breta og Íslendinga , bæði vegna 50 og 200 mílnanna , sérstaklega þó það síðarnefnda , þar sem ekkert fari á milli mála að NATO-aðild Íslands var forsenda fyrir lausn þorskastríðsins og réð mestu um aðkomu Bandaríkjamanna að málinu .
Mikil harka einkenndi strax þetta þorskastríð og árás þriggja brezkra dráttarbáta á varðskipið Þór 11. desember 1975 , atburður sem Íslendingar kærðu til Atlanzhafsráðsins og Öryggisráðs Sameinuðu þjóðanna , setti að heita má allt fast .
Framkvæmdastjóri Evrópuráðsins , Georg Kahn-Ackerman bauð 19. desember upp á milligöngu í fiskveiðideilunni og í febrúar 1976 fór norski utanríkisráðherrann Knut Frydenlund til Brüssel með málamiðlunartillögu norsku ríkisstjórnarinnar .
Í bréfi sem Roberts skrifar Rostow 10. marz , kemur fram , að Heimir bíður enn svars í gegnum franska sendiherrann , en þar sem Bretar séu önnum kafnir við að fara í gegnum norsku tillögurnar verði Heimir að bíða .
Rostow svarar að eðlilegt sé í stöðunni að bíða meðan tillögur Evrópuráðsins og Norðmanna séu skoðaðar .
Í bréfi Heimis Hannessonar til Rostow , 29. apríl , kemur fram að Heimir hefur átt leið um London og er órólegur yfir þeim töfum sem verða á starfi þríeykisins .
En þar kom að menn töldu réttast að koma aftur að málinu á grundvelli þríeykisins .
Heimir Hannesson skrifar Rostow ( 21. júní ) að eftir símtöl þeirra 26. maí hafi málið komizt á hreyfingu aftur og hjólin snúizt hratt þar til samkomulag var undirritað .
" Það var margt og mikið búið að ganga á í 200 mílunum , þegar aftur kom til kasta þríeykisins , " segir Heimir .
" Sem fyrr fór ég með mínar upplýsingar til Ólafs Jóhannessonar og hann sagði af eða á .
Franska sendiráðið í Reykjavík , sem gætti hagsmuna Breta , var minn tengiliður .
Þetta voru heilmiklar viðræður um kvóta og togara og við gengum miklu lengra í því að negla hlutina niður en við gerðum í fimmtíu mílunum .
Þegar við tókum málið upp aftur í maí á grundvelli " desembersamkomulagsins frá Brüssel , " gengu hlutirnir fljótt fyrir sig .
Franska sendiráðið hringdi svo í mig og sagði að Bretar gætu fallizt á það sem þá lægi á borðinu .
Og Ólafur gaf grænt ljós .
Að ósk Breta var samkomulagið undirritað í Ósló .
Þeir voru aldrei fullkomlega sáttir við franska aðkomu að málinu og fallist var á að Frydenlund " leiddi samningastarfið " síðasta spölinn .
Sendinefndir deiluaðila fóru til Óslóar , þar sem meira og minna frágengið samkomulag þríeykisins beið þeirra .
" Starfaði áfram í umboði Ólafs Heimir segir að hann hafi starfað áfram í umboði Ólafs Jóhannessonar , sem reyndar var nú hvorki utanríkisráðherra né forsætisráðherra , heldur dómsmálaráðherra , en sem slíkur yfirmaður Landhelgisgæzlunnar .
Hins vegar segist Heimir hvorki hafa verið í trúnaðarsambandi við Geir Hallgrímsson forsætisráðherra né Einar Ágústsson utanríkisráðherra , en ítrekar trúnaðarsambandið við Gunnar Thoroddsen .
Heimir segist ekki vita hvernig samráði Ólafs og Geirs var háttað .
" En það verður að segjast eins og er að Ólafur treysti hvorki Geir né Einari Ágústssyni .
Hann mat þá mikils persónulega , en taldi þá ekki nógu harða stjórnmálamenn til þess að standa í þeim stórræðum , sem þurfti .
Ólafur taldi Geir hallan undir tillögu Breta um að vísa málinu til Efnahagsbandalagsins , en það taldi Ólafur að yrði enn verra viðureignar en Bretar .
Hins vegar veit ég fyrir víst , að Ólafur gerði Einari Ágústssyni ekki grein fyrir starfi þríeykisins og því vissi Einar ekki frekar en aðrir í íslenzku sendinefndinni sem fór til Óslóar um raunverulegan aðdraganda samkomulagsins .
Tómas Karlsson sagði Einari nokkru seinna hvernig allt var í pottinn búið og tók Einar því þunglega að atburðarásinni skyldi hafa verið haldið leyndri fyrir honum .
" Þetta skrifuðu þeir Gregory J. Shelton í doktorsritgerð sem hann varði við Nebraskaháskóla 1991 : Að lokum : allt það starf sem unnið var á vegum alþjóðlegra stofnana til að leysa fiskveiðideilurnar sýnir bæði styrk og takmarkanir þessara stofnana til að leysa úrlausnarefni á sviði alþjóðalaga .
Getuleysi þessara stofnana til að finna lausn kallaði á beina þáttöku Atlanzhafssamtakanna og fyrir þeirra tilstilli komust menn að samkomulagi .
James Wellbeloved , þingmaður Verkamannaflokksins , til Heimis Hannessonar : 8. október 1973 Vinir mínir hérna megin hafsins eru einnig ánægðir og meta mikils þinn þýðingarmikla þátt í að koma kvöldverðarboðinu á .
Henry A. Kissinger , utanríkisráðherra Bandaríkjanna , til Eugene V. Rostow : 13. ágúst 1975 Þakka bréf þitt frá 18. júlí og það góða starf sem þú og Atlanzhafssamtökin vinnið til að styrkja bandlagið þegar svo margt sækir að til þess að veikja það ...
Fiskveiðideila Þjóðverja og Íslendinga er eitt þessara deilumála milli bandamanna sem við vonum að menn finni farsæla lausn á ...
Láttu mig vita hverju dr. Mommer svarar .
James Callaghan , utanríkisráðherra Breta , til Eugene V. Rostow : 3. marz 1976 Þakka þér fyrir bréfið frá 5. febrúar , þar sem þú tíundar hvað þú og félagar þínir í Atlanzhafssamtökunum hafið lagt af mörkum til að finna lausn á fiskveiðideilu okkar og Íslendinga ...
Meðan við náum ekki saman sjálfir er starf ykkar til þess að hjálpa okkur að komast að sanngjörnu samkomulagi vel þegið .
" Eugene V. Rostow í svarbréfi til Heimis Hannessonar , þar sem Heimir bar lof á hann og þakkaði honum starf hans að lausn fiskveiðideilnanna : 28. júní 1976 Auðvitað gladdi bréf þitt mig og mér þykir vænt um það .
En þú ert hin sanna hetja framtaksins .
Þú misstir aldrei móðinn .
Þú gafst aldrei upp á því að leita lausna .
Og framvindan sýndi að þú hafðir á réttu að standa .
50 mílurnar 1972 14. júlí Lúðvík Jósepsson sjávarútvegsráðherra gefur út reglugerð um 50 mílna fiskveiðilögsögu .
1. september 50 mílurnar taka gildi .
Brezkir og vesturþýzkir togarar halda áfram veiðum innan þeirra .
Íslenzku varðskipin klippa ítrekað á togvíra brezku togaranna .
27. nóvember Brezk sendinefnd kemur til viðræðna í Reykjavík .
Enginn árangur .
1973 18. janúar Brezkir togaraskipstjórar hóta að sigla heim fái þeir ekki herskipavernd .
Bretar senda stóra og hraðskreiða dráttarbáta á Íslandsmið .
17. maí Brezkar freigátur sigla til Íslands .
11. september Íslenzka ríkisstjórnin hótar að slíta stjórnmálasambandi við Breta .
16. september Joseph Luns framkvæmdastjóri NATO kemur til Íslands .
25. september Edward Heath forsætisráðherra Breta skrifar Ólafi Jóhannessyni forsætisráðherra og segist vilja leita lausnar .
Ólafur svarar að forsenda samninga sé að brezku herskipin hverfi af Íslandsmiðum .
27. september Íslenzka ríkisstjórnin tilkynnir stjórnmálasambandsslit verði brezku herskipin ekki farin úr fiskveiðilögsögunni fyrir 3. október .
2. október Heath býður Ólafi til viðræðna í London .
3. október Brezku herskipin eru kölluð af Íslandsmiðum .
15. október Ólafur Jóhannesson fer til London .
Eftir tveggja daga viðræður liggur samkomulag fyrir .
8. nóvember Samningur Íslendinga og Breta undirritaður .
13. nóvember Alþingi samþykkir samninginn við Breta .
Þríeykið Heimir Heimir Hannesson var trúnaðarmaður og erindreki Ólafs Jóhannessonar , formanns Framsóknarflokksins .
Hann var blaðamaður við Tímann , ritstjóri Iceland Review , lögfræðingur , varaþingmaður Framsóknarflokksins og forystumaður í Samtökum um vestræna samvinnu á Íslandi .
Roberts Frank Roberts , var aðstoðarritari Winstons S. Churchill og ráðgjafi hans á Yaltaráðstefnunni .
Hann var í fylgdarliði Chamberlain í München og sendiherra m.a. í Sovétríkjunum , Indlandi og hjá Atlanzhafsbandalaginu .
Formaður The Atlantic Council of the U.K. , systursamtaka Samtaka um vestræna samvinnu .
Hann lézt 1998 .
Rostow Eugene Rostow var forseti lagadeildar Yale-háskóla , aðstoðarutanríkisráðherra í stjórn Lyndon B. Johnson og forstjóri afvopnunarstofnunarinnar í forsetatíð Reagans .
Hann var einn helzti forystumaður bandarísku Atlanzhafssamtakanna .
Forseti heildarsamtaka Atlanzhafssamtakanna 1973 .
Hann lézt 2002 .
200 mílurnar 1975 15. júlí Matthías Bjarnason sjávarútvegsráðherra skrifar undir reglugerð um 200 mílna fiskveiðilögsögu .
15. október Fiskveiðilögsagan færð út .
13. nóvember 50-mílna samningurinn við Breta rennur út .
15. nóvember Íslenzk varðskip skera á togvíra brezkra togara .
Brezk sendinefnd kemur til Reykjavíkur , fundur stendur aðeins í 40 mínútur .
25. nóvember Brezkar freigátur sigla inn fyrir 200 mílurnar til verndar brezku togurunum .
1976 20. janúar Freigáturnar sigla út fyrir 200 mílurnar fyrir sáttaumleitanir Josephs Luns , framkvæmdastjóra NATO .
24. janúar Geir Hallgrímsson fer til London til fundar við Harold Wilson forsætisráðherra Breta .
Samkomulag næst ekki og átökin á miðunum halda áfram .
19. febrúar Íslendingar slíta stjórnmálasambandi við Breta .
5. maí Brezku togararnir halda heimleiðis vegna ónógrar verndar .
Tveimur freigátum er bætt við verndarflotann og halda togararnir þá aftur til veiða í íslenzkri landhelgi .
Átökin harðna enn .
17. maí Þingmenn úr öllum flokkum leggja til að sendiherra Íslands hjá NATO verði kallaður heim .
30. maí Brezki flotinn kallaður út fyrir 200 mílurnar .
1. júní Samningur Breta og Íslendinga undirritaður í Ósló .
2. júní Stjórnmálasamband milli landanna tekið upp að nýju .
