Eftir Ágúst Inga Jónsson aij@mbl.is ALLS hefur verið landað um 24 þúsund tonnum af gulldeplu frá áramótum .
Útflutningsverðmætið er varlega áætlað ríflega 500 milljónir króna , að sögn Haralds Gíslasonar hjá Vinnslustöðinni í Vestmannaeyjum .
Huginn VE sem fyrstur veiddi gulldeplu að gagni landar hjá Vinnslustöðinni og var fyrirtækið búið að taka á móti um 10.500 tonnum sl. föstudag eða hátt í helmingi aflans .
Á Akranesi var búið að landa um 4.300 tonnum , um 3.400 í Keflavík , um 2.400 á Eskifirði , en einnig hefur gulldeplu verið landað á Vopnafirði , Neskaupstað og Fáskrúðsfirði .
Byggt er á bráðabirgðatölum frá Fiskifélaginu .
Haraldur Gíslason hjá Vinnslustöðinni sagði í gær að lýsið af deplunni væri gott , en mikið væri af salti í mjölinu .
Búið væri að efnagreina afurðirnar og ekki væri spurning um að þetta væri góð vara , sem stæðist gæðakröfur .
Þó þyrfti hugsanlega að " blanda mjölið niður " .
Á hefðbundna markaði Afurðir fara á hefðbundna markaði eins og í Noregi og Danmörku .
Þar eru þær einkum notaðar í fiskeldi .
Haraldur sagði að veiðar og vinnsla væru á tilraunastigi og sama mætti í raun segja um sölu afurða .
Dregið hefur úr seltu í mjölinu undanfarið og er það komið niður fyrir 7% .
Áhöfnin á Faxa RE hefur notað krapaís til þess að kæla aflann og hefur sú aðferð gefið góða raun og hráefnið það besta sem verksmiðja HB Granda á Akranesi hefur fengið , segir á heimasíðu fyrirtækisins .
Í hnotskurn » Búið er að landa 24 þúsund tonnum af gulldeplu frá áramótum .
» Hér við land hefur gulldeplunnar einkum orðið vart við sunnanvert landið , en hún hefur þó fundist allt norður í Eyjafjörð .
» Sjómenn telja líklegt að gulldeplan komi hingað árlega í nóvember og hverfi svo aftur í mars .
