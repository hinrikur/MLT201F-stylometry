ÞESSA dagana er væntanlega leitun að þeim framkvæmdastjóra eða forstjóra í landinu sem ekki má við því að slaka aðeins á .
Nógu erfitt er að reka fyrirtæki , sitja endalausa fundi og bisa stöðugt við útreikninga og áætlanagerð , þó að ekki bætist við kreppa sem setur allt úr skorðum .
Eins og við er að búast býður netið upp á ógrynni af varningi til að draga úr skrifstofustreitu og öðlast innri ró .
Er skemmst að minnast Zen-sandgarðsins sem hægt er að róta í og skreyta skrifborðið með – nú eða kúluspilsins skemmtilega Newtons-vöggunnar , en báðum hafa verið gerð ágætis skil á þessum síðum .
Annað sígilt streitumeðferðartæki eru Baoding-boltarnir svokölluðu .
Boltarnir eru kenndir við Baoding-hérað og eiga samkvæmt áreiðanlegum heimildum uppruna sinn í Kína Ming-ættarinnar .
Á það að auka fingrafimi og styrk að handleika kúlurnar samkvæmt kúnstarinnar reglum .
Ekki er nóg með það heldur halda nýaldarlæknar því fram að hreyfing kúlnanna í lófanum nuddi mikilvæga þrýstipunkta og örvi þannig líkama og sál , svo kvíði , þreyta og hár blóðþrýstingur heyra sögunni til .
Oft var þörf en nú er nauðsyn ! 