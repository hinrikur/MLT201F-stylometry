" EINELTI getur haft langvarandi áhrif á þolendur , en einnig gerendur , " segir Fjóla Einarsdóttir , verkefnisstjóri Hjálparsíma Rauða krossins .
Hjálparsími Rauða krossins 1717 stendur fyrir átaksviku gegn einelti vikuna 15.-21. febrúar .
Hjálparsíminn er landsverkefni allra deilda Rauða krossins , fyrir alla þá sem þurfa að ræða sín hjartans mál í trúnaði og einlægni við hlutlausan aðila , segir Fjóla .
" Starfsmenn og sjálfboðaliðar Hjálparsímans leggja mikið upp úr því hlutverki að veita upplýsingar um samfélagsleg úrræði og þjónustu til einstaklinga , sem þurfa frekari aðstoð við sínum vandamálum .
Einkunnarorð 1717 eru hlutleysi , skilningur , nafnleysi og trúnaður .
Síminn er opinn allan sólarhringinn allan ársins hring , gjaldfrjáls og það birtist ekki á símareikningnum að hringt hafi verið í 1717 .
" Sjálfboðaliðar og starfsmenn Hjálparsímans hafa fengið fræðslu um forvarnir gegn einelti , birtingarmyndir þess og afleiðingar fyrir einstaklinga .
" Þeir sem komu að fræðslunni voru fulltrúar frá Regnbogabörnum , Liðsmenn Jerico , sem eru hagsmunasamtök foreldra eineltisbarna og uppkominna þolenda eineltis og sálfræðingur Rauða krossins .
Sjálfboðaliðar og starfsmenn kynntu sér einnig Olweusarverkefnið gegn einelti og sátu málþing um rafrænt einelti sem Síminn , Microsoft á Íslandi , menntamálaráðuneytið , Lýðheilsustöð , Heimili og skóli og SAFT stóðu að .
Upplýsingar frá þessum aðilum hafa verið settar inn í rafræna handbók Hjálparsímans sem svarendur 1717 styðjast við í símsvörun .
" Liðsmenn Jerico hafa það markmið að vekja athygli á afleiðingum eineltis ásamt því að vera athvarf fyrir þolendur og aðstandendur þeirra .
Vísbendingar um einelti Fjóla bendir á að á heimasíðu Regnbogabarna sé að finna upplýsingar um hvaða vísbendingar um einelti foreldar geti séð hjá börnum sínum .
" Börnin fara að sýna meiri ótta í félagslegum aðstæðum og bresta auðveldlega í grát við mótlæti .
Þau hafa oft lélega sjálfsmynd , sýna mikið óöryggi í líkamstjáningu , fá endurteknar martraðir , sofa illa , eiga við skapsveiflur að stríða og jafnvel þunglyndi .
Þau kvíða fyrir ferðum í og úr skóla og biðja foreldra um far í skólann og heimta að vera sótt .
Þau hafa óútskýranleg sár og marbletti , föt hverfa og bækur og aðrar eignir eru skemmdar .
Tíð smávægileg veikindi koma fram , t.d. höfuðverkir og magaverkir .
Þau hætta að vera með gömlu vinunum og velja sér jafnvel yngri vini en helst vilja þau halda sig heima og eru þá oft árásargjörn gagnvart systkinum .
Þegar foreldrar taka eftir breyttu hegðunarmynstri er mikilvægt að ræða við börnin , fá þau til þess að opna sig og taka strax á vandanum .
" Vinnustaðaeinelti Fjóla tekur fram að fullorðnir geti orðið fyrir einelti , rétt eins og börn .
" Vinnustaðaeinelti er grafalvarlegt og verður að uppræta á byrjunarstigi , " segir hún og nefnir dæmi um aðferðir sem gerendur á vinnustöðum noti til að gera þolendum lífið óbærilegt .
Þeir grafi undan mannorði þolenda með rógburði og slúðri , ásaki þá ranglega um slæma frammistöðu í starfi , gagnrýni þá stöðugt , niðurlægi þá í viðurvist annarra , viðhafi særandi ummæli og kalli þá ónefnum , svo fátt sé nefnt .
" Einelti á vinnustað einkennist af röð atvika í stað eins ákveðins atburðar .
Eineltið getur því staðið yfir í margar vikur eða mánuði áður en sá sem fyrir því verður áttar sig á því að hann er orðinn fórnarlamb eineltis .
" Fjóla segir afleiðingar eineltis valda áfallastreituskaða hjá þolandanum .
Hann getur t.d. upplifað kvíða , skapsveiflur , ótta , biturð , örvæntingu , hefndarþorsta , minnimáttarkennd , öryggisleysi , andúð á vinnu , skerta sjálfsbjargarviðleitni , hjálparleysi , þunglyndi , þráhyggju , minnkað sjálfsálit , rýrt traust til náungans , félagslega einangrun , minnkandi vinnuafköst , þverrandi trú á framtíðina , höfnunartilfinningu , sjálfsmorðshugleiðingar , svefnleysi og streitutengda sjúkdóma s.s. höfuðverk , vöðvabólgu o.m.fl .
Það er ekki einungis sá sem verður fyrir eineltinu sem skaðast .
Fjölskylda þolanda er hið ósýnilega fórnarlamb eineltis þar sem álagið á hana eykst .
Fjóla Einarsdóttir hvetur alla sem orðið hafa fyrir einelti , þekkja einhvern sem er þolandi eineltis eða er sjálfur gerandi að hringja í 1717 og opna sig fyrir hlutlausum aðila sem getur veitt upplýsingar um úrræði við hæfi .
" Tökum saman á vandanum , einelti er ofbeldi sem verður að uppræta , " segir hún .
