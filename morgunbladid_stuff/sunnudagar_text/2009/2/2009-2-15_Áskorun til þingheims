EINAR Guðfinnsson lét það verða eitt sitt síðasta verk sem sjávarútvegsráðherra að heimila veiðar á hrefnu og langreyði .
Vera má að hann hafi haft möguleika á að taka þessa ákvörðun fyrr .
Ljóst er þó að yfirlýst andstaða forystumanna Samfylkingarinnar hefur ekki auðveldað endanlega ákvörðun í málinu .
Einar á heiður skilinn fyrir þetta framtak , ekki síst í ljósi þeirrar staðreyndar að sú stjórn sem nú hefur tekið við hefði hvorki haft manndóm né vilja til að taka af skarið í þessu þjóðþrifamáli , vegna viðvarandi heimóttarlegs og ímyndaðs ótta við umheiminn .
Andstöðu við sjálfbærar hvalveiðar má helst finna meðal þeirra Íslendinga sem hvað mest hafa fjarlægst uppruna sinn og rætur .
Þótt meðal andstæðinga hvalveiða sé eflaust mikið af sómafólki þá leitar ósjálfrátt á hugann hversu mikið er um eilífðarhippa , fólk sem fest hefur í blómabarnatímabilinu , auk nokkurra uppgjafaútrásarvíkinga , en þessir hópar eiga það yfirleitt sameiginlegt að hafa aldrei dýft hendi í kalt vatn .
Samtökum þessa fólks stjórna fjárglæframenn sem spila á tilfinningar fólks , hafa af því fé og nýta sér þekkingarleysi þess til að daga upp ljúfsára , en um leið kolranga mynd af ástandinu í hafinu umhverfis landið þar sem tugþúsundir hvala , stórra sem smárra , eru um þessar mundir helsta ógnin gagnvart því að Íslendingum takist að viðhalda okkar helsta haldreipi til að verða bjargálna þjóð á ný , þ.e.a.s. auðlindum sjávar .
Viðbrögð þeirra sem nú hafa tekið við stjórn þjóðarskútunnar eru forkastanleg og til skammar fyrir viðkomandi .
Tími öfgasamtaka sem fitnað hafa eins og púkinn á fjósbitanum undanfarin velmegunarár er liðinn .
Íslendingar hafa hreinlega ekki efni á því að taka mark á þeim úrtöluröddum sem dunið hafa á landsmönnum undanfarin ár .
Þröngsýni í bland við skammsýni þeirra sem reka hvalaskoðunarfyrirtæki er viðbrugðið þar sem þeim virðist fyrirmunað að sjá nokkra framtíð í sínum rekstri nema í gildi sé algjört hvalveiðibann þrátt fyrir reynslu annarra , s.s. Norðmanna , sem veitt hafa hrefnu með bros á vör í 20 ár og eru einmitt sú þjóð sem Steingrímur bindur hvað mestar vonir við að leggi okkur lið við að komast á lappirnar á ný .
115 þúsund ferðamenn eru sagðir hafa farið í hvalaskoðun á síðasta ári .
Fargjaldið í slíka ferð var 35 evrur sl. sumar .
Það þýðir u.þ.b. 520 miljónir króna .
Vinsælt er um þessar mundir að tíunda afleidd störf og ekki skal vanmeta tengingu þess þáttar við hvalskoðunina .
En jafnvel þótt horft sé til afleiddra tekna blasir það við að það sem skilar sér í heild í ríkiskassann frá hvalaskoðunarfyrirtækjum er algjör tittlingaskítur í samanburði við þann gríðarlega óbætanlega skaða sem til lengri tíma hlýst af því að stinga hausnum í sandinn með því að koma í veg fyrir lífsnauðsynlegar veiðar úr hvalastofum sem um þessar mundir hafa af þjóðinni gríðarleg verðmæti .
Sé gerð tilraun til að gera langtímaáætlun um þróun fiskistofna á Íslandsmiðum út frá þeirri forsendu að engar hvalveiðar eigi sér stað í framtíðinni þá er það hreint ekki fráleit útkoma að hvalir hverfi af miðunum vegna fæðuskorts eftir að hafa étið sjálfa sig , hvalaskoðunarfyrirtækin og þjóðina út á gaddinn .
Ég skora hér með á þingmenn utan og innan núverandi stjórnarflokka sem styðja veiðarnar að drífa í að eyða þeirri óvissu sem upp er komin í kjölfar aðvörunarbréfs nýbakaðs sjávarútvegsráðherra til leyfishafa til hvalveiða .
Þingmönnum ber að virða vilja þorra þjóðarinnar og taka ráðin af þeim sem nú vilja með öllum ráðum teygja lopann í þessu mikilvæga máli .
Því fyrr sem það er gert , því betra .
Höfundur er forseti FFSÍ og starfaði sem sjómaður í 33 ár .
