Lovísa Anna Árnadóttir fæddist í Neðra-Seli í Landsveit 24. nóvember 1920 .
Hún lést á hjúkrunarheimilinu Fossheimum á Selfossi 6. janúar síðastliðinn og fór útför hennar fram frá Þykkvabæjarkirkju 17. janúar .
Hún amma mín er dáin .
Andlega fullfrísk þótt kroppurinn hafi verið orðinn lúinn .
Miðað við draumfarir hennar síðustu dagana fyrir þessi " yndislegu umskipti " eins og hann afi orðaði það alltaf , eru þau nú sameinuð á ný .
Það huggar mig .
Hún amma mín var einstök kona og samband okkar var sérstakt .
Tilfinningin um hana er skýr í kroppnum og iðar þar um en það er erfitt að setja hana á blað .
Við amma vorum vinkonur .
Að renna í kaffi til ömmu á Selfossi eftir erilsaman vinnudag var ómetanlegt .
Tíminn stóð kyrr og það vorum bara við tvær , kaffibolli og rólegheit .
Hún var ávallt með á nótunum , forvitin að vita meira um líf barnanna sinna , minnug um gamla tíma og hafði sínar skoðanir .
Ég er lánsöm að eiga margar og góðar dýrmætar minningar um hana .
Þegar hún kenndi mér að spila og leggja kapal í Húnakotinu , við tvær að skottast saman inni í hjólhýsinu við Hólsárbakka meðan hinir stóðu úti við ána , heitu hendurnar hennar sem hlýjuðu mínum svo oft , ótal skiptin fyrir jólin þegar ég kom og pakkaði inn jólagjöfunum fyrir hana og við spiluðum gömlu plöturnar .
Já , hún amma var einstök .
Hún var hörkutól með sterkar skoðanir .
Það sem hún ætlaði sér það gerði hún .
Ég gleymi aldrei 28. desember sl. Ég kom í heimsókn til ömmu og mér brá mikið hvað henni hafði hrakað síðan deginum áður .
Ég gerði mér grein fyrir að nú væri líklega mjög stutt eftir og þurfti að taka á öllu mínu að fara ekki að háskæla .
Ég sat hjá henni lengi og hún mókti .
Um kvöldið fór hún aðeins að hressast og talaði um að hana langaði í sígarettu og viti menn , skömmu síðar var henni hjálpað í hjólastól og niður fórum við þar sem hún reykti sína síðustu sígarettu .
Þegar upp kom aftur var hún hin hressasta , við skáluðum í sérrí og hún vildi endilega líka gefa starfsfólkinu sem var að hjálpa okkur staup .
Þegar þær sögðust ekki geta drukkið sérrí í vinnunni sagði sú gamla : " Það þarf nú enginn að fara að þefa út úr ykkur .
" Þetta var konan sem ég hélt að væri um það bil deyja .
Þetta var hún amma mín .
Skemmtilega amma mín sem kenndi mér svo margt .
Hún var snillingur á sviði hannyrða en um leið svo lítillát .
Henni fannst nú ekkert stórmál að búa til jólagjafir fyrir alla afkomendur sína .
Sagði yfirleitt í afsökunartóni að þetta væri nú bara smáræði á meðan ég pakkaði inn heimagerðum og gullfallegum peysum , vettlingum , sokkum , myndum og jólaskrauti .
Hún byrjaði í janúar og í desember var allt klárt og meira til og komið að mér að pakka inn , það var okkar jólahefð .
Amma lifði það að gefa fyrsta langalangömmubarninu sínu heimaprjónaða jólagjöf .
Geri aðrir betur .
Það var einhver sem vildi meina að hún amma hefði beðið með að deyja fram á þrettándann af tillitssemi við jólabörnin í fjölskyldunni , ég skal ekkert um það segja en þrettándinn hefur öðlast nýja merkingu fyrir mér .
Elsku Auður og starfsfólk Fossheima .
Takk fyrir að vera svona góð við hana ömmu mína ! Elsku amma mín ! Þú ert svo stór hluti af mér og það er sárt að þurfa að kveðja þig .
Þú hlýjaðir mér oft .
Minningin um þig og fallegu vettlingarnir frá þér munu halda áfram að hlýja mér .
Takk fyrir allt ! Þín nafna Lovísa Ósk .
Í dag kveð ég yndislega konu , sem ég var svo rík að kynnast .
Þó svo ég hefði kosið að hafa hana mun lengur í mínu lífi , þá er þetta því miður eitt af því sem ég stjórna bara alls ekki .
Ég er glöð í hjartanu mínu yfir því að börnin mín hafi fengið að kynnast löngunni sinni og hennar yndislegheitum .
Litla skæruljósið mitt átti sérstakt samband við lönguna sína og nutu þær báðar þeirra stunda sem þær áttu saman .
Það er mér endalaust dýrmætt .
Nú er það í höndum okkar foreldranna að halda minningu hennar á lofti fyrir börnin okkar og kynna litlu ófæddu stelpuna okkar fyrir konu sem átti svo mikið í okkur fjölskyldunni .
Elsku Lúlla mín , takk fyrir allar frábæru samverustundirnar .
Það verður erfitt að geta ekki kíkt í kaffi , nammi og spjall þegar við eigum leið framhjá .
Þín er sárt saknað .
Anna Sigurlaug Ólafsdóttir .
Elsku langamma mín .
Það verður mikill söknuður að hafa ekki góðu langömmuna á Selfossi til staðar .
Ég veit samt að þú verður alltaf hjá okkur en þú vildir fara að komast til langafa , Óskars .
Þér líður vonandi bara miklu betur hjá honum og vonandi geturðu haldið áfram að nota flinku hendurnar þínar í himnaríki .
Mér þykir svo vænt um þig og má segja að þú hafir haldið mér gangandi alla köldu veturna á Íslandi .
Ég þurfti aldrei að hafa áhyggjur af því að fara út án þess að vera með prjónaða vettlinga , sokka , húfu og trefil frá þér .
Ég sagði stolt frá því í skólanum að LANGamma mín hefði gert öll þessi flottu munstur í sokkana mína .
Jólasokkurinn minn mun alltaf minna mig á þig því þú gerðir hann og annan eins jólasokk hef ég aldrei séð .
Ég hef alltaf verið svo stolt af honum og finnst hann eiga að hanga allt árið en hann er jólasokkur svo að ég hlakka alltaf til að taka hann upp hver jól .
Ég þakka allar góðu stundirnar sem við áttum saman og það verður skrítið að fá ekki að fara með Lovísu frænku á Selfoss að ræða við langömmu .
Það var alltaf svo gott að tala við þig því þú varst svo skýr og með þínar skoðanir .
Þú spurðir mig mikið út í fjölskylduna og ég naut þess að gefa þér svör , ég vissi allt enda með " stóru eyrun " í fjölskyldunni .
Þú sagðir við mig að ef ég hefði ekki svörin þá hefði þau enginn ...
Þú verður ávallt í hjarta mínu elsku langamma mín , Fanndís Kristinsdóttir .
Elsku amma mín .
Þá er komið að kveðjustundinni , allt of snemma að manni finnst , svo margt ósagt og ógert en samt hef ég haft þig lengur en maður hefur mátt þora að vona .
Það er svo margt sem kemur upp í hugann þegar maður hugsar til baka .
Að alast upp á hlaðinu hjá ykkur afa var ómetanlegt .
Ótal sögur af fólkinu mínu sagðir þú mér , það fundust mér mikil ævintýri .
Stundirnar við eldhúsborðið þitt í spjalli og kaffi voru margar og þú hafðir skoðanir á flestu .
Og mikið þarf að sykra börnin , því kynntist ég þegar ég kom með þau í heimsókn , enda áttuðu þau sig fljótt á mismunandi skoðunum löngu og pabba á því hvað var nóg af nammi .
Þú fylgdist vel með öllum barnaskaranum þínum , varst alltaf með allt á tæru þar .
Mikið vildi ég samt að þú hefðir náð að hitta hana Bóel litlu sem er væntanleg , það munaði svo litlu og þú varst svo spennt fyrir okkar hönd .
Vin sínum skal maður vinur vera og gjalda gjöf við gjöf .
Hlátur við hlátri skyli höldar taka en lausung við lygi .
Veistu ef þú vin átt þann er þú vel trúir og vilt þú af honum gott geta .
Geði skaltu við þann blanda og gjöfum skipta , fara að finna oft .
( Úr Hávamálum .
) Þú sagðir oft að þú værir ekki allra , en elsku amma mín , þú varst sannarlega okkar og þín er sárt saknað .
Óskar Gíslason .
Hva ! Auðvitað geturðu það – heldurðu að þú getir þetta ekki eins og aðrir ? Þannig hljómuðu hvatningarorðin hennar Lovísu móðursystur minnar þegar ég efaðist eitt sinn um eigið ágæti og þau duga enn .
Það er með miklu þakklæti sem ég minnist Lúllu eins og hún var alltaf kölluð – það eru ekki allir svo lánsamir að eiga aukamömmu eins og ég fékk að njóta þar sem hún var annars vegar .
Lúlla var elst af sínum systkinum og var Sigríður , mamma mín , sú þriðja .
Þær voru mjög samrýndar og má segja að þegar við systkinin vorum börn hafi heimilið í Húnakoti hjá Óskari og Lúllu verið okkar annað heimili og börn beggja eins og einn systkinahópur .
Einu mátti alltaf treysta og það var að þær systur höfðu sömu skoðun á flestu – við athuguðum það oftar en einu sinni – og komumst ekki upp með neina vitleysu .
Öll orð verða smá þegar ég hugsa um Lúllu því hún var svo stór .
Gat fyrir ókunnuga virkað svolítið svöl – algjör töffari myndu krakkarnir segja – en hjartað var stórt og þar var nóg rúm fyrir alla sem hún bauð þangað inn .
Það var alltaf tilhlökkunarefni að heimsækja hana – faðmurinn stóð opinn , engra spurninga spurt og ekki þurfti neinar útskýringar eða óþarfa athugasemdir en hún var til staðar .
Þannig var hún stærri en nokkur orð .
Þegar ég fékk að vera sumarlangt í Húnakoti lítil stelpa hvatti hún mig til að lesa allt mögulegt , meira að segja las ég allt sem til var á heimilinu eftir Guðrúnu frá Lundi sem myndu varla teljast barnabókmenntir í dag og hún spurði mig út úr : " Hvar ertu núna og hvað er að gerast og hvernig finnst þér það og hvernig finnst þér þessi persóna ? " Hún gaf sér tíma fyrir telpukrílið meðan hún hrærði í pottunum eða fékk sér kaffisopa og sígarettu eftir matinn .
Hún hafði sérstaklega gaman af börnum og stúderaði skapgerð þeirra og viðbrögð til að finna perluna í hverju og einu – hún hafði raunar almennt gaman af öðru fólki en gerði sér stundum mannamun og líkaði miður þau sem komu illa fram eða voru með sýndarmennsku en henni gekk illa að leyna því enda sjálf heil og sönn .
Að gefast upp var ekki til í orðaforða frænku minnar og sjálfsvorkunn því síður , en eftir jarðskjálftana á Suðurlandi sl. vor fannst mér ég fyrst finna raunverulega fyrir því að baráttuþrekið hefði dofnað .
Við systurnar heimsóttum hana nokkru síðar og þá sagðist hún hafa orðið fyrir áfalli við jarðskjálftann og treysti sér ekki lengur til að gera handavinnu , en hún var samt ekki á því að láta sér leiðast svo hún stytti sér stundir við lestur og var alveg til í að ræða um söguþráð og persónur .
Það er þakklátur og þéttur hópur sem kveður Lovísu Önnu Árnadóttur með söknuði – tími var kominn fyrir hvíld .
Skarðið sem hún skilur eftir verður ekki fyllt – en arfurinn sem hún lætur eftir sig með þeim margvíslegu og góðu áhrifum sem hún hefur haft á umhverfi sitt og ástvini sína og sem fyrirmynd er ómetanlegur .
Megi góður Guð gefa henni hvíld á grænum grundum og leiða hana að vötnum þar sem hún má næðis njóta .
Elsku Lúlla , takk fyrir mig og mína .
Margrét Eggertsdóttir .
Hinn 6. janúar stóð ég úti og reykti og hugsaði til þín , elsku amma .
Ég var nýbúin að fá fregnir af því að þú værir farin að hitta hann afa .
Það var ótrúleg kyrrð , bærðist ekki hár á höfði og frekar hlýtt í veðri .
Í trénu við hlið mér situr lítill dómpápi og syngur af hjartans lyst .
Hann var þarna aleinn , enga aðra fugla að sjá eða heyra neins staðar í kring .
Þessi litli dómpápi var svo söngelskur að ég stóð lengi og hlustaði á hann .
Hann sneri sér að mér og söng fyrir mig , hjartað mitt fylltist af friði og kærleika .
Ég veit að þú varst bara að láta mig vita að allt væri í lagi – þú varst búin að hitta afa .
Þú varst elskuð og þín er saknað en ég er samt svo innilega glöð að þið afi eruð nú saman aftur .
Takk fyrir allt .
Þín María Anna Gísladóttir .
En komin eru leiðarlok og lífsins kerti brunnið og þín er liðin æviönn á enda skeiðið runnið .
Í hugann kemur minning mörg , og myndir horfinna daga , frá liðnum stundum læðist fram mörg ljúf og falleg saga .
( Höf. ók .
) Ég veit þú heim ert horfin nú og hafin þrautir yfir svo mæt og góð , svo trygg og trú svo tállaus , falslaus reyndist þú ég veit þú látin lifir ! ( Steinn Sigurðsson .
) Ég kveð með söknuði kæra tengdamóður mína , Lovísu Önnu ( Lúllu frá Húnakoti ) með þakklæti fyrir samfylgdina og allt og allt .
Sofðu vært hinn síðasta blund .
Sigrún Ósk Bjarnadóttir .
