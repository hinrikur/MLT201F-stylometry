Það blasa við 24 póstkassar í anddyrinu á Stamphólsvegi 3 .
En það er aðeins nafn á einum þeirra .
Pétur Blöndal talaði við Birnu Sverrisdóttur , eina íbúann í sjö hæða blokk í Grindavík .
Birna lætur einveruna ekkert þjaka sig og lifir lífinu eins og ekkert hafi í skorist .
Hún notar tröppurnar undir hlaupaæfingar með hundinn og lætur fara vel um sig í sínu " litla hreiðri " .
Ef til vill er stærsta einbýlishús á landinu að finna á Stamphólsvegi í Grindavík .
Þar hefur Birna Sverrisdóttir búið ein síðan 23. desember árið 2007 , en hún býr í íbúð á fyrstu hæð í sjö hæða blokk .
" Ég flutti inn í miklum flýti á Þorláksmessu fyrir rúmu ári .
" – Hefur enginn annar búið hér síðan ? " Nei , nei , enda er það algjör óþarfi ! " Árin í Ástralíu Enn er lóðin ófrágengin við blokkina og búið að slá af bílageymsluna , sem fyrirhuguð hafði verið .
En engan bilbug er á Birnu að finna .
" Ég hef það ekkert slæmt í blokkinni minni , " segir hún .
" En ég hef séð voðalega lítið af eigandanum og hér hafa ekki verið neinar framkvæmdir síðan í maí .
Fyrst eigandinn var ekki búinn að ljúka við bygginguna , lokaðist hann inni í þessari leiðindakreppu .
" – Ertu héðan úr Grindavík ? " Já , það má segja það .
Ég hef verið hér meira og minna frá tveggja ára aldri .
" – En ert samt aðflutt ? " Já , maður þarf að geta rakið ættir sínar hingað í nokkra ættliði til að teljast Grindvíkingur , " segir Birna og hlær .
" Kannski börnin og barnabörnin sleppi .
" – En þú ólst hér upp ? " Að mestu , en ég flutti þó til Ástralíu níu ára með foreldrum mínum og bjó þar í fimm ár .
" – Hvernig var það ? " Það voru skemmtileg ár .
Ég bjó í litlu og afskekktu námaþorpi , sem var minna en Grindavík , og lengst inni í miðju landi .
Þar vann pabbi í járnnámu .
Það voru einmitt 40 ára endurfundir hjá nemendunum nýlega , sem voru þeir fyrstu í gagnfræðaskóla sem reistur hafði verið í þorpinu .
Ég frétti reyndar ekki af þessum endurfundum fyrr en um seinan í gegnum vinkonu mína , sem ég hafði uppi á fyrir fjórum dögum síðan .
" – Á Fésbókinni ? " Já , það gerist allt á Facebook , " svarar hún brosandi .
" Þar hitti ég fólk sem ég hafði ekki heyrt frá í 30 ár .
Auðvitað er ekkert einkalíf þar , en maður hleypir aðeins að sér þeim sem maður þekkir .
" – Það hafa verið viðbrigði að setjast að í Ástralíu ? " Já , þetta er í Norðvestur-Ástralíu og liggur ekki að sjó .
En viðbrigðin voru enn meiri að koma heim aftur .
Ég var ekki tilbúin til þess .
Krakkar aðlagast svo fljótt ! Ég reyndi að strjúka að heiman , en það dugði ekki – ég var bara sótt .
" – Hefurðu komið þangað síðan ? " Ég fór þangað með manninum mínum , Ómari Gísla Mássyni , á 22 ára brúðkaupsafmælinu okkar árið 2000 .
Við höfðum talað um það síðan við byrjuðum saman 15 ára .
Og ferðin var æðisleg .
Við flökkuðum um í fimm vikur , heimsóttum vinkonur og æskuslóðir , og nutum lífsins .
" Það sem skiptir máli í lífinu Birna missti mann sinn árið 2002 úr krabbameini .
" Þess vegna var ég ofboðslega sæl að hafa farið í ferðina , " segir hún .
" Hann fékk krabbamein í brisið og þetta var eins og hálfs árs þrautaganga hjá honum .
Við eignuðumst tvær dætur og barnabörnin eru fjögur .
Elsta barnabarnið fæddist níu dögum eftir að hann lést .
Það var hálfendasleppt , því hann hafði verið staðráðinn í að fá hann í fangið ! " Það búa reyndar fleiri en Birna í blokkinni þessa dagana , því yngri dóttirin er nýflutt inn til hennar með son sinn í smátíma .
" Hún bíður þess að íbúð losni úr leigu .
" Birna starfar sem matreiðslumaður á Northern Light Inn hjá Kristjönu Einarsdóttur .
" Þú ættir eiginlega að tala við hana ; það er alveg sérstök manneskja með svona stórt hjarta , " segir hún og gerir stó-óran hring með höndunum .
" Hún lokar hótelinu einu sinni á ári og býður þangað Bergmáli , stuðningsfélagi við krabbameinssjúka .
Þau hafa verið hjá okkur síðastliðna þrjá daga og það hefur verið heilmikið fjör – þetta er svo lífsglatt fólk ! Það glímir við mikil veikindi , en samt er aðdáunarvert hvað allir eru lífsglaðir , kátir og ánægðir .
Það er svo margt sem maður uppgötvar í svona veikindum , hvað skiptir máli og hvað ekki .
" Umtalað Tilfinningin er bara góð að búa ein í sjö hæða húsi .
" Þetta er allt í lagi , " segir Birna .
" Ég nota stigann til að hlaupa með Palla , hundinum mínum , og þannig höldum við okkur í þjálfun .
Ég er alveg laus við alla taugaveiklun og móðursýki .
Ég segi það ekki , að þegar ég vaknaði við jarðskjálftana í fyrra , þá leit ég upp og hugsaði : " Jæja , er ég að fá sjö hæðir ofan á mig ? " En ég er svo lánsöm , að ég geng beint inn í mína íbúð úr ganginum við útidyrnar .
Og ég er hálfgerður vaktmaður , ef ég heyri þrusk , þá athuga ég hvað er á seyði .
Það versta er kannski það , að hér eru ekki komin nein útidyraljós , þannig að þetta er eins og myrkrahellir þegar ég kem heim á kvöldin .
En ég hef meiri áhyggjur af fólki sem ætlar að heimsækja mig , en sjálfri mér .
" – Og þú ert nýkomin með dyrabjöllu ? " Já , dyrabjöllukerfið er ekki komið upp , en mér var gefin þráðlaus dyrabjalla fyrir jólin , " segir hún .
" Nei , auðvitað hefði ég viljað sjá lóðina klárast í kringum húsið , aðkoman er leiðinleg , en ég er með fullt af geymslum og nýti mér þær í staðinn ! Ég er ekkert taugaveikluð yfir þessu .
" – Stendur til að einhver flytji inn í blokkina ? " Það held ég ekki , ég hef ekki séð manneskju hér síðan í maí , nema jú , eigandanum hefur brugðið fyrir .
" – Er þetta umtalað í Grindavík ? " Já , það er það , " segir Birna .
" Þegar ég fór nýlega til Keflavíkur og rétti fram kreditkortið , þá leit afgreiðslumaðurinn á mig og sagði : " Já , svo þú ert Birna í blokkinni ! " – Hefurðu séð Fólkið í blokkinni ? " Já , ég er búin að sjá það – það er alveg brilljant ! " – En það er þó aldrei kvartað undan hávaða ? " Nei , " segir hún og hlær .
" Ég hef að minnsta kosti ekki kvartað .
Svo er ég með krakkana hér við hliðina á húsinu , í leikskólanum , og þar eru þrjú barnabörn ! " Ferðast um Ísland Birna segist svo sem ekkert botna í því af hverju byggt hafi verið háhýsi í Grindavík .
" Mér datt aldrei í hug að hér yrði háhýsi , þegar ég var að alast hérna upp , enda voru þá allir í einbýlishúsum .
Þetta hvarflaði ekki að manni , enda þarf ekkert að byggja svona hús hérna – við erum með gott landrými .
En það voru byggðar hérna þrjár samtengdar þriggja hæðar blokkir , sem stóðu lengi einar , og þetta fannst manni risablokkir .
" – Hvað kom til að þú ákvaðst að flytja hingað ? " Við bjuggum í einbýlishúsi þremur árum eftir að hann var farinn og ég hugsaði með mér að það gengi ekki lengur , ég yrði að rífa mig upp .
Þetta var líka stór lóð og komið að viðhaldi , þannig að ég vildi losa mig út úr því .
Þá var kjörið að búa sér til lítið hreiður og hafa það gott , fara eina góða utanlandsferð á ári , eins og ég hef gert undanfarin þrjú ár .
Ég hef ferðast mikið innanlands , var kokkur fyrir fólk sem ferðaðist um á hestum , og fór með því þvers og kruss um landið tíu sumur .
" Hún lítur íbyggin á blaðamann .
" Ég hef eldað mat síðan ég var krakki .
" – Krakki ? " Ég var nítján ára þegar ég byrjaði að vinna í mötuneyti .
Það var því skemmtilegt tækifæri að elda ofan í fólk í hestaferðum og ég fór yfirleitt tvær slíkar ferðir á sumri .
Í öðrum hópnum var Einar Blandon , sem keypti þýskan hertrukk , tvíkúplaðan , með flottu eldhúsi og afi setti í hann vatnstank .
Svo keyrðum við jeppann með hópnum og hann var með svona stóru stýri , " segir hún og enn býr hún til stóran hring með höndunum .
" Það er virkilega gaman að ferðast um landið .
" Bjartsýni og uppgangur Faðir Birnu er Sverrir Júlíusson í Hafnarfirði , sem átti " litla jólahúsið " við Austurgötuna , og móðir hennar Kristín Jóna Hjaltadóttir sem býr í Grindavík .
Þau skildu fljótlega eftir komuna frá Ástralíu .
" Pabbi var alltaf með flottasta jólaskrautið í bænum og þótt víðar væri leitað , en svo nennti hann því ekki lengur og gaf jólaskrautið , " segir Birna .
" En það er gaman að koma til hans , hálft Hafnarfjarðarhraunið komið inn í garðinn hans , sjálfsagt tíu tonn af hrauni sem hann hefur hlaðið upp og það er snilldarvel gert .
Svo er hann með hænur ! " – Finnurðu fyrir kreppunni ? " Það finna allir fyrir henni ! Ég er heppin með vinnu , en auðvitað finn ég líka fyrir kreppunni sérstaklega gagnvart börnunum mínum .
En ég er svo kærulaus og tek bara einn dag í einu .
Hér í Grindavík er mikil uppbygging , þrátt fyrir allt , og bæjarblöðin uppfull af bjartsýni .
Enda er það ákveðið fólk sem býr í Grindavík .
Ég get nefnt sem dæmi , að Björk systir mín rekur gistiheimilið Borg í húsinu sem oddvitinn bjó í áður og hún sagði það strax sem unglingur að hún ætlaði að reka hótel eða gistiheimili í því húsi ! Svo er verið að setja upp listaverk og gera tjaldstæðin fín .
Enda erum við heppin hvað það varðar , að hér er mikill kvóti og atvinnulífið stendur ágætlega .
Svo er lagt mikið upp úr fjölskyldulífi og íþróttum .
" – En bærinn tók þátt í uppganginum ? " Já , hann hefur óneitanlega gert það .
Hér hefur verið mikið byggt og bæjarbúum fjölgað mikið .
" – Misstu Íslendingar veruleikaskynið ? " Maður þorir ekkert að láta hafa neitt svoleiðis eftir sér , " svarar hún og hlær .
" Ég ætla ekkert að fara að láta pikka í Birnu í blokkinni ! " 