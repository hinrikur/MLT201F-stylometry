Danshöfundar : Cameron Corbett , Katrín Hall og Peter Andersson .
Frumsamin tónlist : Frank Hall , Pétur Ben og Sigtryggur Baldursson .
Sviðsmynd og ljósahönnun : Aðalsteinn Stefánsson .
Búningar : Agnieszka Baranowska og Filipía Elísdóttir .
Dansarar : Aðalheiður Halldórsdóttir , Cameron Corbett , Emilía Benedikta Gísladóttir , Frank Fannar Hall , Guðmundur Elías Knudsen , Gunnlaugur Egilsson , Hannes Egilsson , Hjördís Lilja Örnólfsdóttir , Katrín Á. Johnson , Katrín Ingvadóttir , Lovísa Ósk Gunnarsdóttir , Steven Lorenz .
Tónlistarmenn : Frank Hall , Hrafn Thoroddsen , Matthías Stefánsson , Óli Björn Ólafsson , Pétur Ben .
SAMKVÆMT leikskránni vitnar titill verksins Velkomin heim til " ferðalags einstaklings og samfélags " og fjallar um hringrás " sem við virðumst vera dæmd til að endurtaka um alla eilífð ...
hringrás uppbyggingar , velsældar , erfiðleika og endurmats " .
Í leikskránni er einnig stutt grein eftir Þorgerði Sigurðardóttur og vill hún meina að Velkomin heim fjalli um núverandi ástand en minni okkur á að það sé engin rétt eða röng niðurstaða og að hver áhorfandi megi túlka verkið á sinn hátt .
Ég efast ekki um að þetta verk sé eins konar viðbragð við hinu svokallaða " ástandi " en hvaða listaverk samið á síðustu sex mánuðum er ekki undir áhrifum kreppunnar og öllu því sem henni fylgir ? Það sem þetta verk segir okkur nákvæmlega er annað mál .
Það er til dæmis lítið sem minnir beint eða með áberandi hætti á bankahrunið , atvinnuleysi eða skuldaklafa .
Hins vegar er greinilegt að flest atriðin fjalla um einhverja óljósa erfiðleika sem við skynjum í gegnum ýmsa uppásnúninga dansaranna .
Sýningin byrjar á frumlegan hátt með flóknum skuggaleik þar sem líkamar dansaranna minnka , stækka og umbreytast á bak við vel upplýst skilrúm .
Síðan tekur sýningin á rás og mörg atriði eru keyrð á fullu undir dúndrandi tónlist sem hljómsveit spilar á sviðinu fyrir aftan dansarana .
Öðru hvoru róast allt niður , oft með því að láta einn dansara fara með sólóatriði .
Í einu þeirra færir dansari sig yfir sviðið á hnjánum í síðum , gráum samkvæmiskjól .
Það er erfitt að lýsa því af hverju þetta atriði gengur fullkomlega upp en það gera því miður ekki öll sólóatriðin , þrátt fyrir frábæra frammistöðu dansaranna .
Stundum var eins og höfundarnir hefði viljað troða of miklu í sýninguna og stundum datt tempóið alveg niður .
Sem dæmi má nefna þá kafla þar sem allur hópurinn er á sviðinu án þess að það sé dansað .
Á slíkum stundum er lítið annað til að gleðja augu áhorfandans en flottir búningar þeirra Agnieszku og Filipíu .
Tónlistin spilar afar mikilvægt hlutverk í þessari sýningu og virðist ráða mörgu hvað varðar spennu og hraða .
Hún er hátt stillt nánast allan tímann , stundum of hátt stillt , en alltaf frumleg .
Slagverksatriðið í lok sýningarinnar er einnig mjög skemmtilegt þó að það sé í lengri lagi .
Velkomin heim byrjar mjög vel og endar mjög vel en villist af leið á nokkrum stöðum .
Getur verið að ástæðan sé sú að þrír danshöfundar togi verkið í of margar áttir ? Í verki sem Peter Anderson átti þátt í bjóst ég við aðeins meiri húmor en fyrir utan eina óvænta fígúru , sem ég ætla ekki að nefna hér , er fátt til að brosa yfir og ekkert sem vekur hlátur .
Kannski er ekkert fyndið við kreppuna ! Það er ekki þar með sagt að þessi sýning sé dapurleg .
Langt því frá .
Í heild sinni er hún fjörug , kraftmikil og oft falleg og minnir okkur enn einu sinni á hversu öflugur og fjölhæfur Íslenski dansflokkurinn er .
Martin Stephan Regal 