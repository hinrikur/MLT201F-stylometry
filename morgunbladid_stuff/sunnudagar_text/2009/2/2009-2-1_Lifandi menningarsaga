Eftir Ingu Rún Sigurðardóttur ingarun@mbl.is Menningarsaga Íslands lifnar við í sýningunni Endurfundir , sem var opnuð í myndasal Þjóðminjasafnins í gær .
Ævintýrið byrjar þegar gengið er inn og stigið á dyrhellu sem fannst í rúst nunnuklaustursins á Kirkjubæ en greina má fótstpor nunnanna í steininum og sömuleiðis rispu eftir hurðina .
Sýningin er skemmtilega upp sett en þegar inn er komið er stigið inn í rými sem minnir á klausturgarð og má þar líta muni frá Kirkjubæjarklaustri til vinstri og Skriðuklaustri til hægri og hægt að skyggnast inn í heim nunnanna og munkanna .
Til viðbótar er hægt að fræðast um fornfrægu staðina Gásir , Hóla , Keldudal , Reykholt , Skálholt og Þingvelli .
Sýningin býður þjóðinni til endurfunda við fortíðina í gegnum gripina sem hafa fundist við uppgröft , sem Kristnihátíðarsjóður hefur styrkt , á þessum stöðum síðustu ár .
Nú er komið að Þjóðminjasafninu að varðveita munina og miðla þessari þekkingu áfram .
Sýningin er því afrakstur mikillar vinnu , sem er þó ekki lokið og eru rannsóknir enn í gangi á mörgum staðanna .
Í tengslum við sýninguna kemur út vegleg sýningarbók en bókin hefur að geyma mikinn fróðleik um uppgreftina og myndir af ýmsum þeim munum sem þar hafa fundist .
Reynir á ímyndunaraflið Þær fornleifar sem finnast í jörðu hér á landi eru oftar en ekki afar smágerðar .
Þetta eru brot af ýmsum hlutum , glerbrot , leirkerabrot , naglar og ýmsir smámunir .
Það reynir því töluvert á ímyndunarafl safngestsins , þegar hann reynir að gera sér í hugarlund þann veruleika sem gripirnir eru sprottnir úr .
Bryndís Sverrisdóttir er sviðsstjóri miðlunarsviðs safnsins og jafnframt verkefnisstjóri sýningarinnar .
Hún segir að lagt hafi verið upp með að gera sýningu fyrir alla aldurshópa og sérstaklega var reynt að höfða til barna .
Það endurspeglast meðal annars í skemmtilegu leikborði , sem búið er að setja upp í einu horni sýningarinnar .
Þar geta ungir ( sem aldnir ) endurskapað byggðina á Gásum við Eyjafjörð í gegnum púsl og annan leik .
Hér og þar í sýningunni eru líka litlir kassar með gægjugati sem kynda undir ímyndunarafl krakkanna og síðast en ekki síst má nefna volduga hauskúpu , sem er stök til sýnis í glerkassa .
Hjá henni eru blöð og pennar og er boðið upp á að gestir safnsins " holdgeri " hauskúpuna , teikni mynd af manneskjunni eins og þeir sjái fyrir sér að hún hafi litið út í lifanda lífi .
Búast má við því að þessi þáttur sýningarinnar verði vinsælli hjá yngri kynslóðinni enda er hún þekkt fyrir gott hugarflug .
Ný tegund hljóðleiðsagnar Til viðbótar er auðvelt að fara um sýninguna í hjólastól og textar á veggjum eru ekki settir of hátt upp , hvorki fyrir lágvaxnari gesti né þá í hjólastól .
Ennfremur hjálpar hljóðleiðsögn af nýjasta tagi til en hún virkar þannig að gesturinn beinir tækinu að ákveðnum punkti á vegg , sem svarar með því að spila ýmsar upplýsingar um viðkomandi hluta sýningarinnar .
Þá geta tveir hlustað saman eða einn rölt um í rólegheitum með heyrnartól á höfði .
Þessi nýja tækni er nú líka í boði í grunnsýningu safnsins .
Síðastliðið haust voru gripir endanlega valdir til sýningar í samráði við fornleifafræðingana .
Suma gripi þurfti að forverja eða undirbúa á einhvern hátt fyrir sýninguna .
Líma þurfti saman brot úr austurlenskri skál frá Skálholti í eina heild og púsla saman styttu heilagrar Barböru sem fannst á Skriðuklaustri , svo eitthvað sé nefnt , en forverðir safnsins eru ábyrgir fyrir þessari tímafreku vinnu .
Hönnuður sýningarinnar er Þórunn Sigríður Þorgrímsdóttir , sem einnig er ábyrg fyrir Landnámssýningunni í Aðalstræti , auk fleiri sögusýninga .
Hún hafði það að leiðarljósi að gera sýninguna líflega með þeim hætti sem hér hefur verið rakið .
Til viðbótar er stuðst við margmiðlun , myndasýningar og teikningar , sem styðja við það sem gesturinn sér og hjálpar til við að skapa mynd af þessum miðaldaheimi .
Beinagrind með sárasótt Á sýningunni má sjá að nunnurnar hafi verið hannyrðakonur og munkarnir fengist við lækningar en á Skriðuklaustri hafa fundist lyfjaglös og beinagrindur sem hafa verið sjúkdómsgreindar og má sjá hluta þeirra þarna , m.a. bein stúlku upp úr tvítugu sem sýkt var af sárasótt .
Af munum frá Skálholti má nefna hnappa af skólastrákum en ófáir hnapparnir hafa fallið milli þilja , og gleðja okkur því nú .
Þarna eru líka brot úr brennivínsflöskum og gamlir skór .
Matseðill drengjanna er skráður þarna en ekki er víst að allir myndu sætta sig við í dag að fá harðfisk með smjöri í morgunmat og jafnvel oftar á dag .
Í einum glerkassanum má líta perlur úr talnabandi og dýrindis gullhring en gersemarnar fundust í uppgrefti í Reykholti í Borgarfirði .
Einhver hefur áreiðanlega grátið yfir tapinu þá en sömu hlutir gleðja augað nú .
Á Hólum var eins og margir vita prentsmiðja og má þarna líta prentstafi auk bókar prentaðrar á dómkirkjustaðnum .
Ennfremur er búið er að stilla upp nútímastimplum með gamaldags gotnesku letri og geta gestir gert sér það að leik að stimpla til dæmis nafnið sitt á hjáliggjandi pappír .
Fræðsla og fjör fer því saman á Þjóðminjasafninu um þessar mundir en sýningin verður opin til 30. nóvember á þessu ári .
Hugarheimur og andrúmsloft miðalda PÉTUR Gunnarsson rithöfundur skrifar texta sem birtir eru á sýningarveggjum Endurfunda .
Hann átti fundi með fornleifafræðingum sem unnu rannsóknir á þessum stöðum sem fjallað er um í sýningunni til þess að setja sig betur inn í viðfangsefnið .
Textar og hugleiðingar Péturs gefa aukna innsýn í hugarheim miðaldamanna og vekja jafnframt ýmsar spurningar um lífið þá og nú .
Hann kallar Skriðuklaustur " heilsuverndarstöð á Héraði " og segir að fjöldi líkamsleifa ungra kvenna og ófullburða fóstra veki athygli .
Þetta segi okkur " að konur hafi leitað fæðingarhjálpar í munkaklaustri af Ágústínusarreglu ! " Guð á tímann Pétur ritar um miðaldamanninn : " Í dag er Himnaríki í boði Þjóðkirkjunnar enda er nútímamaðurinn svo til syndlaus .
Höfuðsyndirnar hafa ýmist gufað upp eða verið boðnar velkomnar til leiks , til að mynda græðgin .
En það var einmitt hennar vegna sem miðaldakristnin lagðist svo eindregið gegn störfum sem lutu að umsýslu með peninga .
Sá sem lánar fé og heimtar af því vexti nefnist okrari og er sérstök tegund af þjófi .
Þýfi okrarans er tíminn frá því hann lánar peninginn og þar til hann endurheimtir hann með vöxtum .
En hver á þá tímann ? Um það velkjast miðaldamenn ekki í vafa : Guð á tímann .
Gróðapungurinn stelur frá Guði , hvorki meira né minna .
Og þessi tímaþjófur er þeim mun syndugri að hann ann sér aldrei hvíldar .
Misindismenn og skækjur taka sér þó hvíld rétt á meðan þau festa blund .
Okrið aftur á móti starfar jafnt í vöku sem svefni – og nægir skuldsettustu þjóð í Evrópu að hugsa til dráttarvaxtanna í því sambandi .
" Ennfremur skrifar Pétur skemmtilega um Kirkjubæjarklaustur : " Vegfarandi sem er á hringferð um þjóðveg 1 ekur fyrr eða síðar fram hjá Kirkjubæjarklaustri .
Ekki er ósennilegt að hann fylli á tankinn í sjoppunni og í stað þess að horfa á óþægilega háar tölur kútveltast á dælunni beinir hann sjónum til þorpsins álengdar .
[ ...
] Nú heyrist klikkið í bensíndælunni til marks um að tankurinn sé fullur og ósennilegt að honum hafi tekist á fáeinum mínútum að máta sig við þá staðreynd að hér hafi staðið nunnuklaustur í 365 ár ! Ekki sem sóttkví utan við heiminn heldur virkur þátttakandi í samfélagsleiknum , handhafi fjölda jarða og hlunninda út um allt Suðurland .
Aflstöð í veraldlegum sem andlegum skilningi – að héðan var dælt eldsneyti til þjóðarsálarinnar allrar .
" 