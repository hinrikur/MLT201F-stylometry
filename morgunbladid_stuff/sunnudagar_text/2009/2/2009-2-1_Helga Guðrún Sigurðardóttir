Helga Guðrún Sigurðardóttir fæddist á Teigi í Hrafnagilshreppi í Eyjafirði 4. janúar 1927 .
Hún lést á Sjúkrahúsinu á Akureyri 9. janúar síðastliðinn og fór útför hennar fram frá Akureyrarkirkju 23. janúar .
Þegar ég hugsa til ömmu kemur margt upp í hugann .
Amma var fyrst og fremst húsmóðir .
Alltaf matur á réttum tíma , eftirmatur og kvöldkaffi .
Allt átti að vera fínt , meira að segja fataskáparnir voru í svo mikilli röð og reglu að þeir voru iðulega opnir .
Þegar ég keypti mína fyrstu íbúð fékk ég ömmu til að koma og raða inn í fataskápana .
Hún sat allan daginn og raðaði og spurði mig alltaf við og við hvort ég ætti virkilega ekkert straujárn , ég laug því til að það ætti ég ekki þar sem mér þótti nú ekki ná nokkurri átt að amma færi að strauja öll fötin inn í skápana .
Þegar maðurinn kom heim og horfði inn í skápinn sá hann fyrst hve margar sniglapeysur hann átti , allar voru þær brotnar saman með sama stafnum í merkinu fram .
Ég hef reynt að halda skápunum við síðan en aldrei hefur mér tekist að gera þá eins fína og þeir voru þennan dag .
Heldur hefur mér aldrei tekist að gera eins góðan steiktan fisk og buff með lauk og amma gerði .
Ýmislegt tókst henni þó að kenna mér í húsmóðurstörfum svo sem að kjötsúpu og baunir mátti frysta en ekki með kartöflunum .
Já , hún reyndi mikið að gera úr mér meiri húsmóður og dömu .
Hún hafði á orði þegar ég var fimmtán ára að hún skildi bara alls ekkert í því hvernig svona ung og falleg stúlka gæti verið svona óttalegt hross .
Oft hefur mér verið hugsað til þessarar samlíkingar síðan og reynt að bæta mig .
Við systkinabörnin áttum líka mörg okkar ákveðna hlutverk hjá ömmu , til dæmis sá Hilla um innkaupin á jólagjöfunum , ég um að þrífa glugganna af því ég var lengst og Alexandra og Andrea um að skreyta tréð .
Nú ef einhver slappleiki hrjáði hana þá hringdi hún og spurði mig ráða því það væri nú mitt fag .
Oft var hún ekki sátt við mig en hlýddi samt þegar ég sagði henni að hún þyrfti að vera duglegri að hreyfa sig og ætti ekki að liggja svona mikið á herðablöðunum .
Við áttum það sameiginlegt að segja hlutina eins og þeir voru hvor við aðra .
Ófáar ferðirnar fór maður fyrir ömmu í stuttu búð nú eða löngu búð , allt eftir því hvort stutta búð átti hlutinn til nú eða ef fleira þurfti að kaupa því langa búð var ódýrari .
Ég held að allar stelpurnar hennar ömmu muni eftir snyrtiborðinu hennar með gullburstanum og greiðunni , ilmvatnsglösunum og skartinu .
Það var líka með hreyfanlegu speglunum svo maður gat setið og séð aftan á sig .
Ég var ekki komin á skólaaldur þegar ég bað um að fá borðið eftir hennar dag , svo heilluð var ég af því .
Þetta mundi hún og þegar hún flutti upp á dvarlarheimili hringdi hún í mig og sagði að nú væri kominn tími til að ég tæki borðið .
Ég þakka þér , amma , fyrir öll samtölin sem við áttum og fyrir það að hafa fengið að taka þátt í að hjúkra þér síðustu dagana .
Ég þakka þér fyrir allar góðu stundirnar og þær ófáu stundir sem þú leist eftir Alexöndru Dögg og Andreu Sif fyrir mig .
Saknaðarkveðja .
Hrafnhildur Lilja .
Kæra langamma .
Í þessum orðum langaði mig til þess að skrifa um uppáhaldsminningar mínar um þig en allt sem mér dettur í hug er allt sem ég gerði af mér þegar ég hélt að þú værir ekki að horfa .
Ég fullkomnaði aðferðina til þess að opna nammibaukinn án þess að skapa hljóð , á meðan ég stóð uppi á eldhúsbekknum þínum .
Ég eyddi löngum stundum inni á baðherbergi sullandi í lauginni sem við áttum ekki að nota og þurrkaði mér á handklæðunum sem voru bara til sýnis .
Ég lyktaði af öllum fínu ilvötnunum þínum og þóttist púðra mig og punta með öllu dótinu þínu .
Auðvitað eyddi ég talsverðum tíma fyrir framan snyrtiborðið þitt líka og þóttist nota tómu ilmvatnspumpuna þína og setti rúllur í hárið á mér .
Ég snerti öll málverkin þín og auðvitað alla voða fínu vasana sem ég annars mátti ekki anda í kringum .
Ég var eitt sinn með tölu á öllum litlu blómunum á fallegasta vasanum , auðvitað búin að strjúka yfir þau öll .
Ég uppgötvaði hvar þú geymdir skartgripina þína , og þótt ég vogaði mér ekki að máta neitt af þeim skoðaði ég þá alla vandlega , valdi mér uppáhöld og gekk aftur frá þeim alveg eins og ég kom að þeim .
Eitthvað sem ég óx aldrei upp úr .
Allt þetta gerði ég af einskærri aðdáun , í algerri þögn og afar varlega .
Þegar þú varst að leggja þig læddist ég um og var í þykjustunni prinsessa og þegar þú vaknaðir kysstirðu mig á augað og sagðir að ég væri prinsessa .
Það voru forréttindi að alast upp með þér og að vera elskuð af einhverjum eins og þér .
Ég sakna þín , ég sakna þess að vera hjá þér og hvergi annars staðar í heiminum er ég í alvörunni prinsessa , alveg eins og þú .
Ástarkveðja , Alexandra Dögg .
Svo viðkvæmt er lífið sem vordagsins blóm er verður að hlíta þeim lögum að beygja sig undir þann allsherjardóm sem ævina telur í dögum .
Við áttum hér saman svo indæla stund sem aldrei mér hverfur úr minni .
Og nú ertu genginn á guðanna fund það geislar af minningu þinni .
( Friðrik Steingrímsson .
) Elsku besta vinkona , ekki bjóst ég við því þegar Bogga tengdadóttir þín hringdi í mig um kvöldið 9. janúar og sagði mér að þú værir dáin , ég átti ekki von á því að það væri svona stutt eftir þegar ég kom í heimsókn til þín upp á sjúkrahús daginn áður .
Þótt ég vissi að þú værir mikið veik þá varst þú samt svo hress eins og þú varst alltaf .
Þú ræddir svo mikið við mig og þurftir að spyrja um svo margt sem ég reyndi að svara þér af bestu getu og við áttum saman góða og yndislega stund .
En ég var hrædd um að þú hefðir verið orðin alltof þreytt , en þegar ég kvaddi þig sagðir þú að þú sæir mig fljótt aftur en það verður að bíða betri tíma .
Elsku Helga , þegar ég flutti hingað til Akureyrar fyrir rúmum 45 árum kynntist ég þér og fjölskyldu þinni fljótt , en þú og maðurinn minn eruð bræðrabörn .
Það er svo mikið og margt sem ég gæti sagt , en geymi það í minningunni , en þú varst það besta sem ég kynntist þegar ég , þetta borgarbarn sem ég var , kom hingað norður burt frá minni fjölskyldu og vinum .
Þá tókst þú mér opnum örmum og við áttum margar samverustundir saman .
Bæði bæjarferðir með krökkunum , þær stundir sem við sátum með prjónana og ég tala nú ekki um allar hláturstundirnar sem við áttum yfir kaffibolla .
Þetta geymist allt í minningunni .
Mér fannst að við ættum svo margar samverustundir eftir , en svona er lífið , enginn veit sína ævi fyrr en öll er .
Ég þakka þér elsku vinkona fyrir allt og bið guð að gefa Þórði , börnum og öðrum aðstandendum styrk á þessari sorgarstund .
Þótt ég sé látinn , harmið mig ekki með tárum , hugsið ekki um dauðann með harmi eða ótta .
Ég er svo nærri , að hvert eitt tár ykkar snertir mig og kvelur , þótt látinn mig haldið .
En þegar þið hlæið og syngið með glöðum hug , lyftist sál mín upp í mót til ljóssins .
Verið glöð og þakklát fyrir allt sem lífið gefur og ég , þótt látinn sé , tek þátt í gleði ykk ar yfir lífinu .
( Kahlil Gibran .
) Minning þín er ljós í lífi okkar .
Þín vinkona Ólafía Guðrún Steingrímsdóttir ( Stella ) .
