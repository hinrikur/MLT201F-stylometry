Eftir Kristján Jónsson kjon@mbl.is Fyrstu viðbrögð hennar voru efasemdir um að þetta gæti verið að gerast , síðan varð hún hrædd og nú er hún reið .
Bálreið .
Þannig lýsa margir fréttaskýrendur bandarísku millistéttinni , 80% þjóðarinnar , og viðbrögðum hennar við kreppunni .
Sumir ýja jafnvel að því að til meiri sviptinga geti komið í samfélaginu en menn órar fyrir .
Flestir virðast þó ætla að sætta sig við að dælt verði mörg hundruð milljörðum dollara af almannafé í fjölmörg einkafyrirtæki , þ.ám .
bílarisana , stærstu bankana og tryggingafélagið AIG , annars muni allt efnahagskerfið hrynja .
Vandinn er að í mörgum fyrirtækjum er haldið áfram að láta eins og ekkert hafi í skorist þótt þau þurfi að betla .
Fjármálafyrirtækin í Wall Street greiddu starfsmönnum alls rúmlega 18 milljarða dollara í margvíslega kaupauka í fyrra , þrátt fyrir hrunið .
Sum þeirra höfðu þegar fengið milljarða dollara ríkisaðstoð .
Meðalkaupauki var um 112 þúsund dollarar , 17 milljónir eða um tvöfaldar meðaltekjur Bandaríkjamanna .
Sjálf launin eru oft aðeins lítill hluti af tekjum fjármálamanna , það eru kaupaukarnir í árslok sem skipta mestu máli .
Vissulega minnkuðu heildargreiðslur vegna kaupauka af ýmsu tagi um 44% í Wall Street í fyrra miðað við 2007 en fáir samþykkja að verðlauna beri þá sem stýrðu taprekstri .
Barack Obama forseti vill setja þak á laun ráðamanna í flestum fyrirtækjum sem þiggja umtalsverða fjárhagsaðstoð úr ríkissjóði .
Launin verði ekki meira en 500 þúsund dollarar , um 57 milljónir ísl. kr. á ári .
Einnig verða sett takmörk á starfslokagreiðslur og efndir kaupréttarsamninga þar til fyrirtækið er búið að endurgreiða ríkinu aðstoðina .
Stjórnir fyrirtækja verða hvattar til að fara vel yfir starfsamninga sem kveða á um munað eins og afnot af einkaþotum og greiðslu aðildargjalda í yfirstéttarklúbbum .
Obama segir að ofurlaun forstjóranna og gæðinga þeirra sýni einmitt að menn vilji ekki læra af hruninu , þetta sé " dýrkun þröngra sérhagsmuna og skyndigróða á kostnað alls annars " .
En þótt hluthafar fái nú að tjá sig um kaupauka sem teygja tekjurnar í reynd yfir hámarkið er ekki sett hámark á heildartekjur .
Erfitt er að reikna út hve mikil áhrif nýju reglurnar munu hafa .
Oft hafa fyrirtæki ráðið snjalla endurskoðendur til að fara í kringum reglur af þessu tagi .
Hámarksreglan gildir ekki um fyrirtæki sem þegar hafa fengið aðstoð , reglurnar eru ekki afturvirkar .
Ef til vill er ætlunin að minnka þannig áhuga forstjóra á að fá ríkisaðstoð .
Þeir geta fengið hana en kalla þá yfir sig hömlur og önnur opinber afskipti sem þeir segja sjálfir að muni draga mátt úr fyrirtækjunum , m.a. vegna þess að þeir geti ekki lengur umbunað " besta " fólkinu .
" Þvingað til að hugsa hlutina upp á nýtt " Skoðun Sigurður Kristinsson " Bankahrunið á Íslandi hefur valdið miklum umskiptum , ekki bara á aðstæðum okkar heldur líka á hugsunarhætti og gildismati .
Fólk er þvingað til að hugsa hlutina upp á nýtt , það rankar við sér , vaknar upp við að það hefur ánetjast ákveðnum hugmyndum og gildismati án þess að gera sér grein fyrir því .
" -Finnst þér líklegt að fólk fari nú að heimta einhvers konar ofurjöfnuð , kommúnisma ? " Nei , alls ekki .
Pólitískar hugmyndir fólks og hvernig það skiptist í flokka , ég held að þetta leiti aftur í eitthvert jafnvægi .
Ég held að Sjálfstæðisflokkurinn fái sitt fylgi til baka o.s.frv. Það er bara spurning um tíma .
En flokkurinn verður breyttur .
Svo lengi sem hægt er að vísa í þessa atburði skipta þeir máli í allri rökræðu .
Orðræðan verður aldrei aftur eins og hún var fyrir hrunið , þetta var þannig að þorri fólks hætti að hlusta ef bornar voru fram ákveðnar efasemdir .
Það var tuð , að vera á móti öllu .
Sönnunarbyrðin hefur gerbreyst og þetta mun ekki gleymast .
" -Hvað verður um frumkvæði einstaklinga ? " Félagshyggjan hefur líka breyst mikið á síðustu áratugum .
Stjórnarandstaðan til vinstri hefur um skeið talað um mikilvægi sprotafyrirtækja , lítilla fyrirtækja og alls konar nýjunga .
Maður má vera smákapítalisti , þetta sem var einu sinni kallað að vera smáborgari .
Allir læra af reynslunni og ég held að hér verði aldrei ofan á stefna sem kæfi allt einstaklingsfrumkvæði og fyrirtækjarekstur .
" Viðmælandi er heimspekingur og kennari við Háskólann á Akureyri Stiklur Er Barack Obama jafnaðarmaður ? Varla .
" Þetta eru Bandaríkin , " sagði hann á miðvikudag þegar hann kynnti hugmyndir um skorður við ofurlaunum .
" Við gerum ekki lítið úr ríkidæmi .
Við öfundum ekki neinn fyrir að hafa gengið vel .
Og við teljum að umbuna beri þeim sem tekst vel upp .
En það sem gerir fólk reitt og það með réttu er að forstjórum skuli vera umbunað fyrir mistök .
" Fólkið sem hefur þjónustufólk á heimilum sínum , á marga bústaði , er í rándýrum sveitaklúbbum , á snekkjur og notar einkaþotur sem reyndar eru oftast í eigu fyrirtækjanna sem það starfar hjá , heimtar nú gríðarlegan fjárstuðning skattborgaranna vestra .
Seint á áttunda áratugnum voru forstjórar stórfyrirtækja þar að jafnaði með um 35-föld laun venjulegs verkamanns .
Árið 2007 voru þau 275 sinnum hærri .
John Thain , sem var forstjóri Merrill Lynch , lét flikka upp á skrifstofuna sína nokkrum mánuðum áður en hann fékk milljarða hjálp frá ríkinu sl. haust .
Kostnaður : 1,2 milljónir dollara eða um 140 milljónir króna .
Ruslakarfan ein kostaði um 1400 dollara ! Þegar forstjórar bílarisanna þriggja , GM , Ford og Chrysler , fóru til Washington frá Detroit til að biðja þingið um aðstoð komu þeir á einkaþotum .
Ekki eru allir á því að það sé slæmt að fjármálafyrirtækin borgi sínu fólki há laun .
" Án þeirra myndu Wall Street-mennirnir allir fara að leita að vinnu annars staðar .
Viljum við virkilega að þessir gráðugu , óhæfu bjánar byggi húsin fyrir okkur , kenni börnunum okkar eða aki leigubílunum ? " spurði Terry Bisson sem bloggaði í The New York Times .
