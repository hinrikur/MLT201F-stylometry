Margrét Oddsdóttir fæddist á Grænagarði á Ísafirði 3. október 1955 .
Hún lést á heimili sínu 9. janúar síðastliðinn og fór útför hennar fram frá Grafarvogskirkju 16. janúar .
Nice 1999 .
Ég er staddur á ársfundi evrópskra kviðsjárskurðlækna .
Vörpuleg kona vindur sér að mér , kynnir sig og spyr síðan hvort ég ætli ekki að fara drattast heim frá Bretlandi og vinna á Íslandi .
Allt uppfullt að gera á LSH , langur biðlisti í bakflæðisaðgerðum og ótal tækifæri .
Þetta var Magga Odds sem ég hafði aldrei talað við áður .
Ári seinna vorum við saman á skurðstofunni á LSH og af og til glumdi í skurðstofunni " þú þarna strákur " eða " þú þarna kall " " settu einn saum til viðbótar í magann og þrengdu þindaropið meira " .
Þetta var upphafið á áralöngu samstarfi okkar þar sem við höfðum það til siðs að kalla hvort í annað í tíma og ótíma þegar við vorum að gera flóknar kviðsjáraðgerðir á skurðstofunni og þurftum á andlegum stuðningi að halda .
Möggu verður best lýst með einu orði : kvenskörungur .
Hún gekk hreint til verks án nokkurra vafninga og menn þurftu ekki að velkjast í vafa um skoðanir hennar .
Heiðarleiki var einn af hennar mörgum kostum .
Hún er vafalaust í hópi 30 skurðlækna í heiminum sem voru brautryðjendur í kviðsjárskurðlækningum .
Á sínum alltof skamma starfsferli öðlaðist hún heimsfrægð í hópi skurðlækna og var þekkt bæði vestan og austan hafs .
Hún var mjög virk í rannsóknum og ritaði bæði greinar í þekkt erlend læknatímarit og bókarkafla í virtar skurðlæknabækur .
Til marks um þá virðingu sem hún naut erlendis var hún fengin til að skrifa bókarkafla í hina virtu Schwarts Textbook of Surgery sem er " biblía " margra skurðlækna .
Eftir að hún fluttist heim til Íslands 1994 ruddi hún brautina í fjölda kviðsjáraðgerða , t.d. bakflæðisaðgerðum og aðgerðum á nýrnahettum og milta .
Hún var mjög opin fyrir öllum nýjungum og ekki eru nema u.þ.b. 18 mánuðir síðan hún varð fyrst skurðlækna í Evrópu til að framkvæma aðgerð á þind hjá mænusköðuðum sem miðar að því að hjálpa þessum sjúklingum úr öndunarvél en hún hafði sjálf þá nýlega lokið krabbameinslyfjameðferð .
Við sameiningu skurðdeildanna á Landspítalanum og Sjúkrahúsi Reykjavíkur var hún skipaður yfirlæknir .
Það má heita ótrúlegt hvernig henni tókst að stjórna okkur – köllunum sínum – sem margir hverjir höfðu ofgnótt karlhormóna í blóði sínu og egó sem var langt yfir meðalkúrfunni .
Missir Landspítalans og Háskóla Íslands er mikill við fráfall Möggu .
Ég á vafalaust eftir að horfa á kviðsjárskjáinn á skurðstofunni í framtíðinni í flókinni aðgerð og hugsa mikið um að nú væri gott að geta beðið skurðstofuhjúkrunarfræðingana að kalla í Möggu til að spyrja hana álits .
Missir okkar sem með henni hafa starfað er þó hjóm eitt þegar til þess verður hugsað hvað strákarnir hennar , Oddur og Sigurður , hafa misst .
Þeir hafa séð á eftir báðum foreldrum sínum á stuttum tíma .
Ég er sannfærður um að þeir hafa erft skörungsskap móður sinnar og jafnaðargeð og stóíska ró föður síns og þessir eðlisþættir eigi eftir að nýtast þeim vel í framtíðinni .
Ég votta Oddi og Sigurði , foreldrum Margrétar og systkinum svo og fósturbörnum hennar mína dýpstu samúð .
Sigurður Blöndal .
Við kynntumst Margréti og Jóni Ásgeiri fyrst þegar við fluttum til New Haven sumarið 1989 .
Magga var þá í sérnámi í skurðlækningum við Yale háskólasjúkrahúsið og við urðum fljótt vör við þá miklu virðingu sem Magga naut þar .
Það var talað um hana með aðdáun og ekki laust við að við fengjum kannski svolítið að njóta þess að vera samlandar hennar .
Hún var mjög fær skurðlæknir og frammistaða hennar á Yale varð til þess að síðar voru opnaðar dyr fyrir íslenska lækna til að stunda sérnám í skurðlækningum þar .
Í New Haven urðum við strax góðir vinir , við bjuggum við sömu götu og það var iðulega eldað saman á kvöldin ef menn voru ekki á vakt .
Magga kenndi okkur að meta gott kaffi , þá var farið í Willoughby ' s og baunir valdar af kostgæfni sem voru síðan malaðar eftir kúnstarinnar reglum .
Að sitja við eldhúsborðið , drekka eðalkaffi og ræða málin og hlæja , það var indælt .
Magga var mikil útvistarkona og dreif okkur iðulega í gönguferðir upp á East Rock , á skíði og á ströndina .
Menningarviðburðir voru líka vel sóttir og m.a. var farið á nær allar leiksýningar hjá Yale Rep .
Hjá þeim Jóni var iðulega mikill gestagangur og þrátt fyrir að ótrúlegt álag væri á Margréti í vinnu , virtist þrek hennar endalaust .
Magga var engin venjuleg kona .
Hún var hrein og bein , hún kom til dyranna eins og hún var klædd og það var ekki til í henni fals eða óheiðarleiki .
Hún hló bæði hátt og mikið , og það var alltaf gaman í kringum hana .
Hjá henni var kraftur og orka sem maður finnur ekki oft hjá fólki .
Það var henni að skapi að hafa mikið af fólki í kringum sig , bæði fjölskyldu og vini .
Henni fannst t.d. ekkert mál að elda kvöldmat fyrir heilan her og þó nokkrir óvæntir gestir bættust við matarborðið fannst henni það bara skemmtilegra .
Magga og Jón voru að mörgu leyti ólíkir einstaklingar , Magga eins og stormsveipur , Jón Ásgeir rólegri en samt ákveðinn , en samband þeirra var vissulega einstakt .
Nú eru þessir góðu vinir , Magga og Jón , bæði látin úr krabbameini , langt um aldur fram .
Missir ættingja og vina er mikill , en það er huggun harmi gegn að fjölskyldur þeirra samanstanda af einvalaliði sem mun standa saman í sorginni og hlúa að sonum þeirra .
Minningin um þau hjón mun lifa .
Friðbjörn og Friðrika Margrét Oddsdóttir var einhver merkilegasti maður sem ég hef kynnst .
Hitti hana fyrst þegar hún stundaði framhaldsnám í læknisfræði við Yale fyrir tveimur áratugum .
Varð fljótlega ljóst að þar fór leiftrandi greindur vísindamaður í fremstu röð – enda stóðu henni allir vegir opnir til mikils frama í sinni grein í Bandaríkjunum , þó hún kysi síðar að koma til starfa við Háskóla Íslands .
En Margrét var ekki í hátt eins og dæmigerður læknir eða vísindamaður í fremstu röð .
Það geislaði af henni frumstæður kraftur .
Hún talaði hátt og af ákafa og hló og sló sér á lær eins og hressilegir alþýðumenn á Ísafirði gera .
Hún var stolt af uppruna sínum og hirti ekkert um að laga framkomu sína að þeirri tillærðu kurteisi sem einkennir marga menntamenn .
Inntak vísinda og menningar var það sem skipti hana máli – ekki umgjörðin .
Margrét var mikill fjölskyldumaður og sannur vinur vina sinna .
Það var gefandi og gaman að umgangast hana .
Það var gott að eiga hana að ef á bjátaði .
Þeir sem fremstir fara í námi og starfi hafa ekki alltaf geðslag til þess að vera líka almennilegar og ærlegar manneskjur .
Það er heppni þegar slíka rekur á fjörur manns í lífinu .
Nokkru eftir að sjúkdómur Margrétar tók sig upp fyrir fáeinum misserum sagði hún við mig eftir vel lukkað matarboð : " Nú erum við komin á þann aldur að við eigum bara að gera það sem okkur finnst skemmtilegt ! " Ég held reyndar að hún hafi fylgt þeirri reglu lengst af .
Hún var skemmtileg .
Blessuð sé hennar minning .
Ólafur Þ. Harðarson .
Það var í desemberbyrjun , árið 1983 eða 1984 .
Veðrið var það sem ég kalla bálviðri – hvasst , sólríkt og kalt .
Magga hringir og vill ganga á Móskarðshnúkana ásamt bræðrum sínum tveimur .
Ég malda í móinn , finnst of hvasst , of kalt .
Magga hlustar ekki á þannig mótbárur , það er ekki til vont veður , bara léleg útiföt ! Við förum á staðinn , klöngrumst upp fjallið með nesti , ég gefst upp eftir hálfa leið , systkinin fara alla leið .
Þessi gönguferð kemur upp í hugann því að hún er dæmigerð fyrir svo margt í fari minnar kæru vinkonu .
Hún var náttúrubarn og naut sín aldrei betur en úti undir beru lofti , hvort sem var í fjallgöngum , lautarferðum , berjamó , eða úti í garði að sýsla við blóm og annan gróður .
Hún hafði yndi af garðrækt , sagði raunar oft að hefði hún ekki valið lækningar að ævistarfi , hefði hún gerst garðyrkjumaður .
Henni lét ekki bara vel að hlúa að gróðri , heldur líka fólki .
Hún hafði yndi af því að umgangast börn , bæði sín eigin og annarra .
Börnin okkar munu geta minnst þess hvernig hún hafði ætíð þeirra langanir og þarfir í fyrirrúmi .
Þessi eiginleiki hennar birtist ekki hvað síst í áhuga hennar að kenna ungu fólki fræðin og þeir eru ófáir , ungu læknarnir og nemarnir sem hún hefur " komið til manns " .
Hér gefst ekki ráðrúm til að tíunda allt það sem við Magga upplifðum saman á aldarfjórðungi .
Nægir að nefna frí í fjarlægum löndum sem og hér á Fróni , tónleikaferðir , leikhúsferðir , samvera í garðinum í Birkigrundinni , matarveislur , gönguferðir í Elliðaárdalinn , meira að segja ótaldar stundir við störf á spítalanum .
Öllu þessu og miklu meira hefi ég deilt með Möggu .
Hún var besti vinur sem nokkur getur eignast .
Af henni hef ég lært meira en flestum sem ég hefi kynnst á lífsleiðinni .
Hún gafst aldrei upp , það sýndi hún best þegar baráttan við veikindin harðnaði .
Hún var líka svo skemmtileg og sagði oft : " Hjödda , þegar maður er komin á okkar aldur á maður bara að gera skemmtilega hluti .
" Henni tókst aukinheldur að gera flesta hluti skemmtilega sem hún fékkst við .
Hún var enda afburðamaður í sinni sérgrein , aðrir en ég munu gera afrekum hennar á sviði fræðanna skil .
Ég hefi vitað um hríð að við Magga myndum trauðla eldast saman , að öll okkar áform um heimsreisur á eftirlaunaaldrinum yrðu aldrei að veruleika .
Vitneskjan um það fyllir mig ósegjanlegri depurð .
Drengirnir hennar njóta heldur ekki lengur ástríkis hennar og umönnunar .
Hún gaf þeim hins vegar afar dýrmætt veganesti út í lífið , vissuna um að hún unni þeim meir en lífinu sjálfu og hún innrætti þeim virðingu fyrir sjálfum sér og öðrum .
Við Odd og Sigga vil ég segja þetta : ykkar velferð var foreldrum ykkar ævinlega efst í huga .
Vissan um það er ríkidæmi sem aldrei verður frá ykkur tekið .
Við munum aldrei gleyma þeim , á þann hátt munu þau lifa áfram .
Ég votta fjölskyldunni allri mína innilegustu samúð .
Hvíl í friði , elsku vinkona .
Hjördís Smith .
Ekkert er sjálfgefið í lífinu og það fer mishörðum höndum um fólk .
Sumir bera þyngri byrðar en aðrir .
Í dag fylgja unglingsbræður móður sinni til grafar .
Vitað var að hverju stefndi .
Magga mætti örlögum sínum með styrk og ró á heimili sínu í nærveru sinna nánustu .
Ekki er langt síðan þau þrjú stóðu saman við dánarbeð eiginmanns og föður .
Magga var kær og skemmtileg vinkona .
Hana hittum við fyrst fyrir 12 árum eldhressa á göngu með Siggu , hálfsystur bræðranna , leitandi að leikfélögum fyrir synina .
Sér hefði virst hverfið barnlaust þar til hún kom auga á syni okkar .
Þeir reyndust jafnaldrar .
Þannig hófst vinátta tveggja grannfjölskyldna sem hefur eflst og styrkst með árunum .
Leynistígur var útbúinn milli húsanna .
Magga var dugnaðarforkur .
Góðum gáfum gædd .
Vísindamaður , prófessor , skurðlæknir og í fararbroddi á sínu sérsviði , kviðsjáraðgerðum .
Lagði margt af mörkum í kennslumálum læknadeildar og þótti gaman að kenna og leiðbeina .
Unni útivist , tónlist og náttúrunni .
Hjálparhella og bjargvættur margra , alltaf til taks .
Mannvinur , yfirlætislaus og blátt áfram .
Hafði gömul og góð lífsgildi að leiðarljósi , fallega lífsýn sem ekki lét undan þrátt fyrir veikindi sín og vægðarlaus áföll síðustu ára .
Bjartsýn og hress að eðlisfari með hlátur sem einkenndi hana .
Kom auga á hið fallega í umhverfinu og naut þess .
Þótti vænt um æskustöðvarnar , stórfjölskyldu sína og Jóns , notaði hvert tækifæri til að kalla hana og vini saman .
Heimilið stóð öllum opið .
En það mikilvægasta í lífi hennar voru Jón Ásgeir og synir þeirra Oddur Björn og Sigurður Árni .
Son misstu þau ungan en fyrir átti Jón Ásgeir Sigríði og Darra .
Magga var til í að gera hluti án mikils fyrirvara og þannig var Flórídaferð fjölskyldnanna tveggja ákveðin sl. haust með afslöppun og skemmtun að leiðarljósi .
Lent var að kvöldlagi .
Tvo bílaleigubíla þurfti fyrir hópinn og fékk Stefán alla krakkana í sinn bíl , við tvær gátum því spjallað ótruflaðar .
Magga var jafnan málglöð , í.þ.m .
eftir sterkan kaffibolla .
Henni leið vel að hafa amerískt land undir fótum og komst á flug aftur þegar hún rifjaði upp Ameríkuárin með Jóni .
Röddin í GPS tækinu hafði ekki roð við Möggu , hafði þar að auki þreytandi talanda og því þótti okkur betra að skrúfa niður í tækinu .
Fyrir vikið var þotið framhjá 2-3 réttum beygjum og endað í misfínum hverfum .
Þetta varð eftirminnilegri bílferð fyrir vikið og á leiðarenda komumst við um síðir .
Í velheppnaðri ferð náðu áhyggjur að gleymast um stund .
Magga vissi að hún næði ekki að fylgja sonum sínum að dyrum fullorðinsáranna en stóð svo lengi sem stætt var .
Missir margra er mikill en bræðranna mestur .
Hjá foreldrum sínum fengu þeir ástríka , fjölbreytta og skemmtilega æsku fulla af góðum minningum sem mun reynast þeim traust og góð undirstaða til að byggja framtíðina á með áframhaldandi stuðningi og umhyggju afa og ömmu , hálfsystkina , frændfólks og vina .
Hugur okkar er hjá þeim .
Möggu þökkum við fyrir ómetanleg kynni .
Blessuð sé minning hennar .
Ólöf , Stefán .
Í dag kveð ég vinkonu mína Margréti Oddsdóttur .
Mann setur hljóðan og fyllist gríðarlegri sorg þegar móðir er hrifin á braut langt fyrir aldur fram frá tveimur ungum sonum , sem einnig misstu föður sinn alltof fljótt .
Ég var svo heppin að fá að kynnast henni er leiðir okkar lágu saman í Atlanta í Bandaríkjunum þegar hún var þar í framhaldsnámi .
Hún hafði svo góða nærveru , mikil kjarnorkukona svo af heni gustaði , talaði hispurslaust um hlutina og gekk beint til verks .
Ég hafði " hendur í hári hennar " frá okkar fyrstu kynnum í Atlanta , þar til í haust er hún sagði við mig : " ef ég kem ekki næst , þá er ég búin að missa hárið " .
Svona var hún , ekkert að skafa af hlutunum .
Magga og fjölskylda fluttu heim til Íslands nokkru á undan mér .
Tryggari kúnna hef ég ekki átt en hana Möggu og er þá ekki á neinn hallað .
Hún frestaði að láta klippa sig á Íslandi þegar hún vissi að hún þyrfti að heimsækja Atlanta og eftir að ég flutti heim til Keflavíkur kom hún ávallt þangað .
Henni var mikið í mun að hárið væri vel klippt .
Hún tók veikindum sínum af miklu æðruleysi og aðdáunarvert hversu sterk hún var í gegnum gríðarleg áföll er á henni og fjölskyldu dundu .
Megi góður Guð blessa synina Odd og Sigurð , gefa þeim styrk í þeirra miklu sorg og missi .
Við Helga systir mín sendum öllum aðstandendum samúðarkveðjur og biðjum góðan Guð að styrkja þau .
Halla Harðardóttir .
Við Margrét hittumst síðast skömmu fyrir jól á einum af göngum Landspítalans , drógum okkur út í horn og ræddum um ýmis mál , stór og smá , fagleg og persónuleg , af nógu var að taka .
Við ákváðum að hittast í betra tómi strax eftir áramót .
Það samtal verðum við að eiga í öðrum tíma og í öðru rúmi .
Andlát Margrétar langt fyrir aldur fram var ekki alls kostar óvænt , hún hafði átt í höggi við illan sjúkdóm lengi , og gengið á ýmsu í þeirri styrjöld .
Af viðhorfum hennar gagnvart sjúkdómnum getum við hin ýmislegt lært , hún sýndi þar æðruleysið og kraftinn sem einkenndi flest það sem hún tók sér fyrir hendur .
Hvernig er félagi og kollegi sem fellur frá á miðju flugi lífsins best kvaddur ? Við þeirri spurningu eru engin góð svör , okkur er orðs vant .
Ekki er það síst í ljósi þess að Margrét missti mann sinn , Jón Ásgeir Sigurðsson , fyrir þremur misserum , einnig úr illvígum sjúkdómi .
Einhvers staðar segir að silfurkerin sökkvi í sjó , en soðbollarnir fljóti , og það virðist enn sannast hér , prýðisfólkið verður stundum skammlíft .
Nokkuð langt er síðan ýmis okkar áttuðu sig á því hvað má prýða góðan lækni .
Hann þarf að hafa faglega þekkingu byggða á vísindalegum grunni , góða þjálfun , og rétt viðbrögð við hvers kyns vanda á hraðbergi .
Hann þarf ekki síður að geta sýnt sjúklingum sínum samhygð , ekki endilega samúð , geta talað við fólk án yfirlætis , geta tjáð sig um tilfinningar þess og sínar eigin , geta tekið ákvarðanir sem byggjast á siðrænum grunni , og látið sjúklinga sína finna að honum er ekki sama um þá .
Margrét sameinaði þetta tvennt , þekkinguna og húmanismann , flestum öðrum betur .
Margrét kom heim frá framhaldsnámi í skurðlækningum árið 1994 , og hún markaði sér fljótt spor .
Hún kom eins og stormsveipur inn í íslenska læknisfræði og íslenska heilbrigðisþjónustu .
Kraftur hennar , snerpa og áhugi varð okkur öllum ljós .
Hún var frumkvöðull að nýrri aðgerðartækni hér , kviðarholsspeglunum , sem beitt er í sívaxandi mæli við flóknar aðgerðir í kvið .
Ég átti þess kost eins og ýmsir aðrir að vinna með henni að erfiðum klínískum vandamálum , þar sem íhygli hennar , skerpa , natni , innsæi og mannskilningur kom glögglega í ljós .
Einnig unnum við mikið saman að þróun og skipulagi kennslu , bæði á Landspítalanum og við árlega fræðsluviku lækna .
Þar naut ályktunarhæfni , kraftur og greind hennar sín vel .
Ég minnist þessa samstarfs með eftirsjá og þakklæti , þetta voru góðar stundir .
Ég votta ungum sonum Margrétar og Jóns Ásgeirs , foreldrum hennar og fjölskyldu allri djúpa samúð , okkar missir er mikill , þeirra missir mestur .
Sigurður Guðmundsson .
Við ótímabært fráfall Margrétar Oddsdóttur skurðlæknis stendur eftir stórt skarð í fámennri fylkingu íslenskra skurðlækna , þeirra sem fást einkum við sjúkdóma kviðarhols .
Á síðustu tveim áratugum hafa orðið byltingarkenndar framfarir í skurðlækningum , ekki síst þegar litið er til kviðarholsmeina .
Tengdust þessar framfarir fyrst og fremst þróun og innleiðingu á notkun kviðsjár við hinar flóknustu aðgerðir á meltingarvegi .
Margrét var meðal frumkvöðla skurðlækna á þessu sviði .
Var það ekki einasta hér á landi , heldur náði Margrét svo mikilli færni við þessar aðgerðir að til hennar var leitað um kennslu og handleiðslu á bestu og framsæknustu sjúkrahúsum vestanhafs , en einmitt þar í landi hafði hún aflað sér þessarar mikilvægu þekkingar .
Var til hennar leitað meðan starfsorka hennar leyfði .
Sýnir þetta best hver eldhugi Margrét var , óhrædd að feta nýjar brautir , afburðadugleg til allra starfa og miklum hæfileikum búin .
Það var ekki léttasta leiðin í framhaldsnámi sem Margrét valdi sér þegar hún valdi skurðlækningar .
Þar er krafist langs starfsdags , mikils vinnuframlags og þekkingar , en ekki síður dómgreindar , þar sem sjaldnast er mikill tími til íhugunar eða uppflettinga í fræðunum þegar taka þarf afdrifaríkar ákvarðanir .
Þetta þolpróf stóðst Margrét með mikilli prýði á einum besta og kröfuharðasta spítala veraldarinnar .
Að afloknu sérfræðinámi hóf hún störf á Landspítalanum og fékk þar , á grunni mikilla fræðilegra rannsóknarstarfa , framgang sem prófessor í skurðlækningum við Læknadeild Háskóla Íslands og yfirlæknisstarf við skurðdeild spítalans .
Einhvers mikilvægasta þáttar læknisstarfsins verður einnig að geta , en það er hæfni til mannlegra samskipta .
Þann hæfileika hafði Margrét til að bera í ríkum mæli .
Skóp það henni traust sjúklinga og samstarfsmanna án tillits til þess hvaða starfsgrein viðkomandi tilheyrði .
Mikils er misst fyrir íslenska læknisþjónustu við fráfall Margrétar .
Við sem störfuðum með henni á Landspítala söknum nú heiðarlegs og einlægs samherja sem aldrei lét bugast þó oft væri þungan sjó að sigla .
Hún var trú sínum sjúklingum , starfi sínu og stofnun og naut mikillar hylli .
Ég er þakklátur fyrir samfylgd Margrétar og heilindi hennar sem aldrei brugðust .
Ættingjum , en einkum sonum hennar ungum , votta ég dýpstu samúð .
Jóhannes M. Gunnarsson .
Ljós skreyttu trén í görðunum , það var komin aðventa .
Við Magga gengum um Fossvogsdalinn eins og oft áður í göngutúrunum okkar .
Þetta voru notalegar samverustundir þar sem við spjölluðum um málefni líðandi stundar , fagleg vandamál en ekkert síður persónulega hluti , eigin líðan , strákana okkar og fjölskyldur .
Við kynntumst fyrst í læknanáminu hér heima en vinskapurinn varð til þegar við vorum báðar í framhaldsnámi í Connecticut í Bandaríkjunum .
Við eignuðumst báðar strákana okkar í miðju námi þar vestra , áttum dygga eiginmenn sem voru með starfsaðstöðu heima fyrir og leituðu oft til hvors annars .
Þá var heimili Möggu og Jóns Ásgeirs oft eins og miðstöð þar sem margir hittust og kynntust .
Þau áttu óteljandi vini og kunningja sem sóttust í návist þeirra sem voru svo geislandi af gestrisni , hressleika og gleði .
Magga var gangandi dæmi um heilbrigði og holla lífshætti , lifði fyrir réttlæti og heiðarleika , og var góður vinur .
Hún var hispurslaus og hikaði ekki við að taka afstöðu í málefnum sem alltaf var byggð á skynsemi og rökhyggju .
Hún var frábær skurðlæknir og kennari og verður hennar sárt saknað af sjúklingum , kollegum og nemendum .
En Magga var umfram allt náttúrubarn .
Hún hafði lifandi áhuga á gróðri og ræktaði sitt eigið grænmeti og berjarunna .
Hún elskaði að fara vestur á Ísafjörð þar sem hún gat unað við útivist og berjatínslu .
Það er ekki auðvelt að fara í sporin hennar Möggu .
Hún hafði fengið þung högg um ævina , misst barn og eiginmann og sjálf þurft endurtekið að berjast við óvæginn sjúkdóm sem að endingu fór með sigur .
Í öllu þessu sýndi hún æðruleysi og innri styrk og gat fram á síðustu stundu verið öðrum stoð og stytta .
Í göngutúrunum á aðventunni var ljóst að það dró á þrek og getu , ljós lifna og slokkna .
Líf þitt , Magga mín , var eins og vetrarsól með fallega geisla sem ylja og gleðja en ganga allt of fljótt til viðar .
Þú baðaðir geislum þínum líf okkar allra en umfram allt drengina þína tvo , Odd Björn og Sigurð Árna .
Fyrir þá sló hjartað þitt fyrst og fremst með óendanlegri umhyggju og ást .
Þeir hafa misst mikið sem og öll þín stóra fjölskylda og vinir .
Elsku Oddur Björn , Siggi Árni , Sigga , Darri , foreldrar og systkini .
Megi góður Guð styrkja ykkur í sorginni .
Innilegar samaúðarkveðjur frá okkur Lárusi .
Sigurveig Þ. Sigurðardóttir .
Með sárum trega og djúpri sorg kveðjum við vinkonu okkar Margréti Oddsdóttur .
Við félagarnir kynntumst Möggu Odds þegar við vorum í læknadeildinni .
Hún kom sem ferskur vindur nánast beint af Vestfjörðum og allir tóku strax eftir þessum orkubolta sem aldrei stoppaði , afkastamikil , hreinskilin og fluggáfuð – en einnig alltaf skemmtileg .
Í verklega náminu á spítölunum naut Magga sín einstaklega vel .
Hún var að vísu ekki mikill morgunhani og því vissara að nálgast hana með varúð í morgunsárið – sem við auðvitað ekki gerðum , en eftir morgunkaffið stóðst enginn henni snúning .
Vinátta okkar við Möggu var einlæg og góð .
Um tíma skildu lönd og álfur þegar við vorum við framhaldsnám á mismunandi stöðum .
Þegar heim var komið hafði þó ekkert breyst .
Magga var sú sama , snögg í tilsvörum , úrræðagóð og hressileg og aldrei lognmolla þar sem hún var .
Og þegar á bjátaði hjá einhverjum var Magga stoð og stytta , alltaf reiðubúin til að leggja hönd á plóg og styðja við vini og vandamenn .
Hún var einstaklega mikill vinur vina sinna .
Sem læknir skaraði Magga fram úr og var á margan hátt frumkvöðull í skurðlækningum á Íslandi .
Hún var eftirsóttur læknir og vinsæl meðal samstarfsfólks á Landspítala og í Háskóla Íslands .
Dugnaður hennar var mikill en umfram annað var henni afar annt um sjúklingana sína .
Við eigum mikið af fallegum og skemmtilegum minningum um Möggu bæði frá samverustundum og ferðum á námsárum og úr starfi síðar .
Sorgin er þó ekki langt undan .
Við sem þekktum Möggu , vinir , vandamenn og bekkjarfélagar úr læknadeildinni söknum hennar sárt og á slíkum stundum hjálpar að minnast þess að sumir hér á jarðríki eru einfaldlega mannbætandi – og hún var ein þeirra .
Hugur okkar er hjá hennar nánustu sem Magga sjálf unni svo heitt .
Við vonum að einnig þeim megi góðar minningar létta sorgina .
Fyrir hönd bekkjarfélaga í læknadeild vottum við öllum aðstandendum okkar dýpstu samúð .
Ásgeir Böðvarsson .
Ásgeir Haraldsson .
Æviárin urðu ekki mörg en æviskeiðið vel nýtt .
Margréti Oddsdóttur auðnaðist að koma miklu í verk , ávinna sér ríka vináttu og almennt traust og virðingu .
Lífshlaupið má verða öðrum til eftirbreyni , um það get ég vitnað rétt svo sem aðrir .
Hryggur í huga kveð ég nú sómakonu sem ég kynntist sem nemanda , samstarfsmanni og manneskjunni .
Hún var vestfirsk eins og Vestfirðingum verður best lýst .
Stundum ör til orðs og æðis og að niðurstöðu .
Á þeim árum sem ég bjó vestra og Margrét var nemandi minn í fyrsta árgangi Menntaskólans á Ísafirði hvarflaði síst að mér að hún yrði leiðandi læknir í landinu .
Hún hefði eins getað snúið sér að raungreinum eða verkefnum þar sem forystu þurfti .
Hún varð eftirminnileg fyrir líflegt starf í skóla , áræði og fylgni til verka .
Námsgáfurnar leyndu sér ekki og ákefðin ekki heldur þegar hún stóð á skíðum upp undir fjallsbrún og lagði kennara sínum gott til fyrir niðurferðina .
Ákveðin tilmæli veitt af fullri einlægni og einurð .
Margir hafa dáðst að afa Margrétar , Pétri á Grænagarði .
Hann var eins og maðurinn í bókinni um gamla manninn og hafið .
Harðfullorðnum manninum óx ekki í augum að leggja einn síns liðs á djúpið og heimsækja æskustöðvar sínar í Jökulfjörðum .
Erindið má hafa verið það eitt að horfa á sólarlagið í vestri sem verður hvernig sem lífið leikur manninn .
Hikleysi og sjálfstæði einkenndi hann .
Um afann hefði mátt skrifa aðra góða sögu þar sem lítið þurfti að skálda en láta reyna á stílbrögð og næmi fyrir tilverunni .
Góðir eiginleikar feðranna erfðust greinilega í fari hennar og fasi .
Á þessar sterku stoðir reynir nú um stundir þegar börn og ættingjar sjá á bak svo mætri konu .
Leiðir okkar Margrétar lágu saman að nýju á Landspítala .
Framlag Margrétar til læknisfræðinnar verður betur rakið af öðrum en þeim sem hér stingur niður penna .
Aðeins eftir fárra daga starf mitt á Landspítala fyrir áratug sátum við hjónin veislu heima hjá Margréti og Jóni .
Innan um starfsbræður , innlenda og útlenda var tungutakið okkur vissulega um margt framandi en áhuginn og metnaðurinn til að bæta lækningar hér á landi og temja sér nýjungar , og helst taka þátt í að móta þær , fór ekki framhjá veislugestum .
Þar er henni rétt lýst .
Það er aðeins úrvalsfólk sem vex til þeirrar virðingar að vera dáð af sjúklingum sínum og nemendum .
Boðin og búin til þess að aðstoða sjúklinga sína var hún , fyrir það var hún þekkt meðal sjúklinga og samstarfsmanna .
Fjölmargir sjúklingar eiga henni batann að þakka .
Og sem stjórnandi í mismunandi hlutverkum var hún virt og um fram allt fyrir að vera sönn í skoðunum sínum og gerðum .
Ég votta ættingjum og vinum dýpstu samúð mína .
Magnús Pétursson .
Mér varð óþægilega við er ég frétti andlát Margrétar Oddsdóttur .
Við fáum seint skilið hvers vegna sumir þurfa að axla svo miklu þyngri byrðar í þessu lífi en við hin .
Mikill harmur er kveðinn að fjölskyldu hennar , þá mest sonum hennar tveimur .
Sjúkdómur sem maður vonaði að hún hefði sigrað kom aftur eins og falinn eldur og lagði hana að lokum að velli .
Ég kynntist Möggu árið 1994 sem kandídat á Landspítalanum .
Ég var svo heppinn að vera í fyrsta hópi unglækna sem hún vann með eftir að hún kom heim úr námi vestanhafs .
Síðar unnum við saman þegar ég var deildarlæknir og við rannsóknir .
Þó svo að ég hafi að lokum lagt fyrir mig annað en skurðlækningar var þetta skeið síst minna virði en það sem á eftir kom .
Hún og Jónas Magnússon prófessor byggðu upp frábært kennslufyrirkomulag sem er með því besta sem ég hef kynnst .
Ekki var verra hvað þau voru létt í skapi og skemmtileg – maður hlakkaði til hvers dags .
Margrét var læknir og vísindakona í fremstu röð .
Það er ekki ofmælt að hún var í framvarðarsveit á alþjóðlegum vettvangi við þróun kviðsjáraðgerða .
Eldmóður hennar var brennandi herhvöt til framfara og að láta gott af sér leiða .
Hún verður mér auðvitað ávallt minnisstæðust sem kennari og besti læknir .
Margrét var kölluð til stórs hlutverks í þessu lífi og skilaði sínu og miklu meira en það .
Megi þessi afrek og lífsþróttur styrkja syni hennar og fjölskyldu í þeirra miklu sorg .
Skúli Gunnlaugsson Huntington , Vestur-Virginíu .
Eitt af því mikilvæga við skólagöngu er ekki bara menntunin heldur ekki síður öll vinaböndin sem verða til í námi á þeim árum sem maður mótast mest .
Haustið 1976 hófu um 170 nemendur nám á fyrsta ári í Læknadeild Háskóla Íslands og vitað var að aðeins lítill hluti myndi ná að ljúka árinu .
Þetta voru kannski ekki kjöraðstæður til að eignast vini og það hefði verið hægt að missa sig í samkeppni og illkvittni en öðruvísi fór .
Margrét eða Magga Odds , eins og hún var jafnan kölluð , vakti strax athygli , ekki sú minnsta í hópnum , hafði ákveðnar skoðanir og lá oft hátt rómur .
Á þessum árum urðum við góðar vinkonur og þau bönd héldust sterk alla tíð .
Eftir útskrift úr læknadeild unnum við mikið saman , sérstaklega á Landakoti og studdum hvor aðra á löngum og erfiðum vöktum .
Síðar , er kom að sérnámi , skildi leiðir , ég fór til Hollands en Margrét hélt til Bandaríkjanna í sérnám í skurðlækningum .
Ég fylgdist stolt með henni , hve ferill hennar var glæsilegur bæði í vísindum og ekki síður hve mikill frumkvöðull hún var í nýrri skurðtækni , kviðsjáraðgerðum .
Um það leyti sem Margrét sneri heim til Íslands var hún orðin þekkt um heim skurðlæknisfræðinnar fyrir störf sín .
Styrkleiki Margrétar lá ekki bara í starfi .
Hún var lánsöm í einkalífi , kom úr traustri fjölskyldu og var mikill Ísfirðingur og gleymdi aldrei upprunanum .
Við fylgdumst með því þegar hún kynntist Jóni Ásgeiri og hann tók okkur vinkonunum sem fylgdum henni af sinni alkunnu ljúfmennsku og hlýju .
Þegar við Magga hittumst svo eftir langan aðskilnað vorið 1993 voru þau Jón Ásgeir komin til Íslands til að jarðsetja Ragnar , annan tvíburason þeirra , en hann lést 6 vikum eftir fæðingu .
Þarna kynntist ég nýrri hlið á Möggu , hvernig hún gat með góðum þroska tekist á við sorgina sem því fylgir að missa barn .
Því miður reyndi svo margoft á þessa sterku eiginleika hennar .
Hún glímdi við brjóstakrabbamein í mörg ár og laut að lokum í lægra haldi .
Jón veiktist einnig af illkynja sjúkdómi vorið 2007 og lifði einungis í örfáa mánuði eftir það .
Hvernig Magga tókst á við allar þessar raunir er einstakt .
Hún sýndi mikinn styrk í veikindum Jóns og hann var heima á Birkigrundinni þar til yfir lauk .
Það sama kaus hún fyrir sjálfa sig þegar ljóst var að dagarnir yrðu ekki mikið fleiri .
Hún hugsaði alla daga um strákana sína Odd og Sigga og vildi umfram allt styrkja þá í þeirra lífi .
Þrátt fyrir þetta var alltaf létt yfir Möggu og það varð ekki mikil breyting á því síðustu mánuðina .
Hún lagði áherslu á að gera líka skemmtilega hluti .
Þannig fór hún með Sigga í skemmtiferð til Flórída sl. haust ásamt góðu vinafólki .
Hún og Oddur sáu , ásamt Fídu og Árna syni hennar , hljómsveitina Sigurrós spila í New York fyrir ekki svo löngu síðan .
Það sama gilti um litla atburði á síðustu vikum .
Það var því oft hlegið í Birkigrundinni jafnvel þó það væri alvarlegur blær í loftinu .
Ég kveð þessa vinkonu mína með þakklæti og hlýju og reyni að muna allt sem ég lærði af henni .
Vilhelmína Haraldsdóttir .
Okkur langar til að minnast Margrétar með nokkrum orðum en við vorum svo lánsamar að kynnast henni þegar við unnum 3. árs rannsóknarverkefni okkar undir handleiðslu hennar .
Margrét var merkileg kona sem hafði mörgu að miðla .
Það sem var lærdómsríkast við að vinna með henni var að vandamál voru ekki til í hennar orðaforða .
Jákvæðni og drifkraftur einkenndi störf hennar og óhjákvæmilegt var að smitast af því .
Hennar viðhorf var alltaf að hlutirnir myndu leysast og var það ávallt raunin .
Þrátt fyrir að vera yfirlæknir og prófessor á Landspítalanum fékk skrifstofa hennar ekki fermetrafjölda í samræmi við titlana .
Oft var því þröng á þingi á litlu skrifstofunni hennar en þar var aldrei leiðinlegt að vera , hver svo sem verkefnin voru .
Það fór ekki framhjá neinum þegar Margrét nálgaðist með kaffibollann í hendinni .
Henni lá oft hátt rómur og hafði frá mörgu skemmtilegu að segja og oftar en ekki fylgdu hávær hlátrasköll í kjölfarið .
Ekki var einungis rætt um læknisfræði og ferðastyrki .
Einnig var rætt um lífið og tilveruna og fylgdu ófá góð ráðin .
Ekki er hægt að segja annað en Margrét hafi farið verulega út fyrir verksvið sitt sem leiðbeinandi .
Fórum við í margar kvöldheimsóknirnar þar sem setið var yfir erlendum útdráttum yfir góðum kaffibolla og var Jón heitinn , eiginmaður hennar , einnig virkjaður til þátttöku .
Eins og Margrétar var von og vísa vatt verkefnið upp á sig og úr varð að við fylgdum henni á ráðstefnu í Las Vegas að kynna niðurstöður rannsókna okkar .
Það var gríðarlega skemmtilegur tími að vera henni samferða þar og sjá hversu vel metin hún var sem skurðlæknir .
Það er ekki oft á lífsleiðinni að maður rekst á einstaklinga sem hreinlega breyta lífi manns .
Margrét var einn þessara einstaklinga .
Þetta eru stór orð en þau eiga sannarlega við því það sem eftir stendur eftir þennan tíma eru ekki aðeins rannsóknarniðurstöður heldur breytt viðhorf til lífsins og starfsins sem bíður okkar .
Fyrir það verðum við eilíft þakklátar .
Við vottum sonum , stjúpbörnum , foreldrum hennar og systkinum samúð okkar .
Aðalheiður og Hildur .
Það var kröftugur hópur vestfirskra stúlkna sem bast órjúfandi vináttuböndum á upphafsárum Menntaskólans á Ísafirði fyrir hartnær fjörutíu árum þegar tvær bættust í hóp sem hafði verið saman frá sjö ára aldri .
Magga okkar var ein af þeim og sú sem fyrst fer .
Á kveðjustund ástkærrar vinkonu lítum við til baka og sýnist vart nema örskotsstund síðan við lifðum og lékum í gleði og sakleysi æskuáranna .
Engin bönd verða traustari en þau sem hnýtt eru á unga aldri .
Við spruttum úr sama jarðvegi og eignuðumst sameiginlega reynslu sem umhverfið og uppeldið gaf okkur .
Sú langa samvera og nánd sem þarna skapaðist dýpkaði kynni okkar og væntumþykju sem hefur orðið okkur dýrmætt veganesti á lífsleiðinni .
Magga tók þátt í flestu því sem unglingar á Ísafirði gerðu , lærði á píanó , var í skátunum og á skíðum og gerði það allt af sama kraftinum .
Það kom okkur því ekki á óvart við útskrift úr MÍ að Magga stóð að lokum með fangið fullt af verðlaunabókum fyrir hin ýmsu fög .
Það gustaði af þessari hávöxnu og hnarreistu stelpu hvar sem hún fór .
Það hefur eflaust átt þátt í að móta skapgerð hennar og háttalag að vera elst í hópi sjö systkina .
Sjálfstæð og ábyrg gekk hún ótrauð til verks og lauk öllu því sem hún tók sér fyrir hendur af einurð og festu .
Hláturmildur dugnaðarforkur .
Magga réðst ekki á garðinn þar sem hann var lægstur heldur fór í langt og strangt nám í læknisfræði hér heima og svo úti í Bandaríkjunum .
Hún varð afburðafær á sínu sviði en ekki aðeins þar heldur einnig í þeirri list að lifa og vera manneskja .
Hún sá í gegnum hégóma og sýndarmennsku og lagði rækt við það sem skiptir máli og gefur lífinu gildi þegar öllu er á botninn hvolft .
Eins og gengur fórum við hver í sína áttina en aldrei slitnaði strengurinn .
Þegar Magga kom heim frá námi byrjuðum við að hittast aftur reglulega og höfum gert fram á þennan dag .
Ógleymanleg er ferðin okkar á fimmtugasta aldursárinu þegar við fórum til Ljubljana í Slóveníu .
Magga var nýbúin að brjóta á sér ökklann en lét það ekki aftra sér og þó að snjóaði þar syðra nánast eins og heima á Ísafirði í gamla daga var ekki vandamál að dröslast með hana í hjólastólnum á milli staða enda stjórnaði hún ferðinni af alkunnri röggsemi .
Að leiðarlokum hugsum við til drengjanna hennar sem hafa misst svo mikið , til foreldra og systkina , til stjúpbarnanna og allra þeirra sem nú syrgja hana sem horfin er úr þessum heimi alltof fljótt .
Megi góður guð líkna þeim öllum .
Vinkonurnar að vestan .
Agnes , Bergljót , Elísabet , Ester , Hólmfríður , Guðrún , Jóna , Kristín , Kolbrún og Ólöf .
Þegar afburðafólk fellur frá í blóma lífsins , á miðjum starfsferli , er missir samfélagsins mikill .
Það á við um fráfall Margrétar Oddsdóttur .
Ekki er þó minni missir barna hennar , fjölskyldu og vina .
Margrét var framúrskarandi kennari og skurðlæknir , en hún var líka einstaklega heilbrigður og heilsteyptur einstaklingur .
Ekki vottaði fyrir tildri , hroka , hégóma eða yfirborðsmennsku í fari hennar .
Þessu bar líf hennar og dómgreind vitni .
Heimili þeirra Jóns Ásgeirs heitins stóð öllum opið af örlæti og hlýju , bæði hér heima og meðan þau dvöldu við nám og störf í Bandaríkjunum .
Þau voru falleg hjón sem bættu hvort annað upp .
Margrét var ástríðufull , kraftmikil , framtakssöm og praktísk í öllu , Jón Ásgeir íhugull , yfirvegaður og stöðugt með fingurinn á púlsi samfélagsins .
Við áttum vináttu þeirra í áratugi og bar aldrei skugga á .
Ógleymanlegar ánægjustundir , á ferðalögum eða við veisluborð að ræða mál líðandi stundar eru nú dýrmætar minningar .
Þegar Jón Ásgeir féll frá var missir okkar ekki eins mikill og nú , því við áttum þó Möggu og strákana eftir .
Nú hafa þau bæði kvatt með þeirri reisn og því æðruleysi sem einkenndi líf þeirra .
Þau ákváðu bæði að vera heima til síðustu stundar .
Þrátt fyrir yfirþyrmandi sársauka yfir að vera að missa þau var gott að geta kvatt þau þannig , á heimili þeirra og innan um fjölskyldu og vini .
Einnig það bar heilbrigði persónu Margrétar vitni .
Missir sona þeirra , Odds og Sigurðar , er þó mestur .
En þeir fá í arf minningar um frábæra foreldra og einstakt atlæti .
Megi það styrkja þá á þessum erfiðu tímum .
Hildur Kjartansdóttir , Guðjón Friðriksson og Margrét S. Björnsdóttir .
Margrét Oddsdóttir var engin venjuleg kona , hún var vestfirskur kvenskörungur .
Við kynntumst fyrst í læknadeild Háskóla Íslands á áttunda áratug síðustu aldar .
Á þeim tíma voru konur í minnihluta í læknadeild og enn færri fyrirmyndir í læknastétt fyrir ungar konur til að horfa upp til eða samsama sig við .
Fyrir tilstilli Margrétar hefur það breyst .
Hún er ein þeirra sem ruddu brautina , gekk ótrauð fram veginn og þar sem aðrir sáu hindranir eða erfiðleika sá hún áskoranir sem hún tókst á við óhikað .
Eftir útskrift frá læknadeild Háskóla Íslands sótti hún framhaldsnám í skurðlækningum á bestu og virtustu menntastofnanir sem völ er á , fyrst við Yale háskólasjúkrahúsið í Connecticut og síðar við Emory háskólasjúkrahúsið í Atlanta .
Í kjölfar framhaldsnámsins réðst Margrét til starfa á Landspítalanum og við Háskóla Íslands , þar sem hún var yfirlæknir og prófessor .
Við vorum samtíða í Connecticut og endurnýjuðum þá kynnin .
Þá kynntumst við fyrst Jóni , eiginmanni Möggu , og sáum þeirra aðdáunarverða samspil .
Það er alkunna að vinnudagur lækna vestanhafs er langur en Jón keyrði Möggu gjarnan í vinnu fyrir klukkan sex að morgni og fór svo heim og las inn hádegisfréttapistil fyrir RÚV , sem smellpassaði miðað við tímamismuninn á Íslandi og Bandaríkjunum .
Í lok dags sótti hann svo Möggu og þá gat verið orðið ansi áliðið kvölds .
Á þessum árum var lífið dásamlegt , skemmtileg vinna , skemmtilegur félagsskapur íslenskra sem erlendra vina .
Oftar en ekki voru Jón og Magga kjarninn í samkvæmislífi þeirra Íslendinnga sem voru við nám í New Haven á þessum tíma .
Við minnumst skemmtilegra samverustunda þar sem fréttaflutningur Jóns var oft rauði þráðurinn en hann tengdi okkur þröngsýnu læknana við það sem var að gerast utan sjúkrahússins .
En það skiptust á skin og skúrir .
Oddur Björn fæddist 1991 og tvíburarnir Sigurður Árni og Ragnar Már 1993 , en Ragnar Már lést nokkrum vikum eftir fæðingu .
Að takast á við barnsmissi eru átök og enn erfiðari þegar dvalið er fjarri fjölskyldu á erlendri grund .
Magga fékk fleiri erfiðar áskoranir í lífinu í gegnum sín eigin veikindi og síðar veikindi Jóns og andlát hans .
Hún stóð ávallt eins og klettur , með stuðning frá sinni stóru fjölskyldu og fjölmörgu vinum .
Minningin um vestfirska kjarnakonu sem lét sér ekkert fyrir brjósti brenna lifir í hugum okkar allra .
Í dag þegar við kveðjum Möggu er hugurinn hjá Oddi Birni og Sigurði Árna sem eiga nú aðeins minningar um ástkæra foreldra sína .
Við sendum þeim og öðrum aðstandendum okkar innilegustu samúðarkveðjur .
Hildur Harðardóttir og Óskar Einarsson .
Það ríkir heilög kyrrð og þagnarblíða að Margréti Oddsdóttur genginni .
Svo notuð sé tilvitnun í dósent við Hafnarháskóla forðum , sem kom við sögu í ógleymanlegri ferð okkar í sumar er við Magga þáðum heimboð vina okkar Hildar og Guðjóns til Kaupmannahafnar .
Magga lék á als oddi , kát og hress , – hún ljómaði .
Við gengum fagran sólardag og nutum einstakrar leiðsagnar Guðjóns um borgina við sundin .
Þótt hliðarverkanir lyfjanna gerðu henni stundum erfitt fyrir mátti hún ekki heyra það nefnt að hlífa sér á nokkurn hátt .
Búðaráp okkar varð sögulegt , – óprúttnir þjófar rændu handtöskunni af Möggu með peningaveski , plástrum og smyrslum sem voru henni svo nauðsynleg , en verst var að veskið var fína seðlaveskið hans Jóns , sem skilaði sér reyndar tveim mánuðum síðar á Birkigrundina frá Köbenhavns politi .
Þetta setti hana ekki út af laginu , það var hlegið að öllu saman og við nutum hverrar stundar í góðu yfirlæti gestgjafa okkar og alls þess sem gamla heimsborgin hafði upp á að bjóða .
Þarna varð Möggu tíðrætt um uppvöxt sinn fyrir vestan , forfeður sína og afa á Grænagarði sem var á undan sinni samtíð í mörgu .
Hún ítrekaði að nú yrðum við að láta verða af því – vinahópurinn – að fara með henni í Vestfjarðareisuna sem var fyrirhuguð áður en Jón lést í fyrra .
Á aðfangadag leit hún inn í Garðastræti og færði okkur myndir að vestan með þeim orðum að þessa staði ætlaði hún að sýna okkur .
Magga var snillingur í sinni sérgrein , á heimsmælikvarða , enda sóst eftir henni til læknisaðgerða utan úr heimi .
Ég átti þess kost eitt sinn sem þingmaður í heilbrigðisnefnd að fylgjast með smásjáraðgerð hjá Möggu .
Ótrúlegt var að sjá hversu fumlaus og fær hún var , – skar , saumaði og hnýtti með tækjum gegnum örsmá göt á líkama sjúklingsins , sem hún stjórnaði með því að horfa á skjá fyrir ofan sig .
Hún hefur linað marga þjáninguna með hæfni sinni og sérþekkingu .
Aldrei hreykti hún sér af afrekum sínum í starfi .
Það var gott að eiga hana að þegar góð ráð þurfti í heilbrigðismálum .
Íslensk heilbrigðisþjónusta er fátækari þegar hennar nýtur ekki lengur við .
Magga var hress og kát hvað sem á gekk , hrein og bein og aldrei með vol eða víl yfir nokkrum hlut .
Nú hvarflar hugurinn til allra skemmtilegu stundanna sem við vinirnir áttum saman með þeim Möggu , Jóni Ásgeiri og strákunum á ferðalögum innanlands og utan og ekki síst við matarborð yfir kræsingum þar sem málin voru rædd fram eftir kvöldum .
Þau Magga og Jón lifa áfram í þeim dýrmætu minningum .
Við Einar Örn erum forsjóninni þakklát fyrir að hafa átt áralanga og góða vináttu þeirra .
Nú á kveðjustund er hugur okkar hjá bræðrunum ungu , Oddi og Sigga , og foreldrum hennar þeim Magdalenu og Oddi , sem hafa misst einstaka móður og dóttur í blóma lífsins .
Margrét Oddsdóttir er kvödd með sárum söknuði .
Ásta R. Jóhannesdóttir .
Fyrir hönd læknadeildar Háskóla Íslands vil ég þakka fyrir að hafa fengið tækifæri til að eiga gæfuríkt samstarf og samleið með Margréti Oddsdóttur prófessor .
Margrét útskrifaðist sem læknir frá læknadeild Háskóla Íslands árið 1982 .
Margrét fór í framhaldsnám í skurðlæknisfræði við einar þekktustu stofnanir á þessu sviði í Bandaríkjunum og fékk þar lofsamleg ummæli um sína frammistöðu .
Hún kom heim 1994 og hóf störf við Landspítalann sem sérfræðingur í skurðlækningum .
Strax árið eftir hafði hún myndað tengsl við læknadeild háskólans og tók 1995 við starfi sem dósent í skurðlækningum og árið 2002 sem prófessor .
Margréti tókst á undraverðan hátt að tengja saman starf sitt á spítalanum og kennsluna í læknadeildinni og gera þetta að einu starfi .
Henni tókst að bæta mjög skilvirkni í þekkingarflæði frá kennara til nemenda og fékk Margrét frábæra dóma frá nemendum sínum .
Margrét gegndi ýmsum trúnaðarstörfum fyrir deildina og sat í stjórn deildarinnar þegar hún lést .
Þar vann hún af miklum krafti og áhuga .
Eigum við eftir að minnast með ánægju lifandi og ákafra umræðna þar sem rædd voru málefni deildarinnar .
Það verður mikill missir fyrir læknadeild að fá ekki að njóta starfskrafta hennar lengur og hennar verður sárt saknað .
Ekki er vafi að andi starfa hennar mun hafa áhrif og móta starf deildarinnar næstu árin .
Ég votta foreldrum hennar , sonum og stjúpbörnum , systkinum og fjölskyldu allri innilega samúð .
Stefán B. Sigurðsson , forseti læknadeildar Háskóla Íslands .
Við hjónin kynntumst Möggu og Jóni Ásgeiri þegar við bjuggum í Bandaríkjunum á árunum 1988-1992 .
Margrét og Jón Ásgeir bjuggu í New Haven .
Magga stundaði framhaldsnám við Yale háskóla og Jón Ásgeir var fréttamaður .
Heimili Möggu og Jóns Ásgeirs varð að samkomustað og brú milli íslenskra námsmanna á svæðinu og Íslendinga sem störfuðu á Manhattan í New York .
Magga vann myrkranna á milli , en átti auðvelt með að undirbúa mannmargar skemmtilegar veislur , að því er virtist án nokkurrar fyrirhafnar .
Sérstakur andi ríkti á heimilinu , nokkurs konar bóhem andrúmsloft , mjög afslappað en umræður voru oft skarpar , sérstaklega þegar rætt var um pólitík .
Kvöldverðarboðin voru óhefðbundin , algengt var að fara samhliða í göngutúra , eplatínslu , í borðtennis eða að grípa til einhvers annars tómstundagamans .
Formlegheit þekktust ekki .
Þessi andi fylgdi Möggu og Jóni Ásgeiri alla tíð .
Kvöldstundir í Birkigrundinni eru okkur ógleymanlegar .
Skömmu fyrir fráfall Jóns Ásgeirs áttum við hjónin frábærar stundir saman í Frakklandi .
Þar léku þau á als oddi .
Þær minningar ylja okkur nú um hjartarætur .
Magga var strax sem ung kona talin vera einn af okkar bestu skurðlæknum , og það var mikill ávinningur fyrir Ísland að hún skyldi kjósa að koma heim í stað þess að leita starfsframa erlendis eins og henni stóð til boða .
Hún var alvörugefinn fagmaður en jafnframt með léttan húmor og afslappaða framkomu .
Magga var bæði heimsborgari og verðugur fulltrúi sinnar heimabyggðar , Ísafjarðar .
Hún var á heimavelli hvert sem hún fór .
Öllum þótti vænt um hana .
Þrátt fyrir mikið mótlæti gat hún alltaf hughreyst aðra , hafði einfaldlega mikið að gefa .
Við hjónin hittum hana fyrir rúmum mánuði , hún var hress að vanda , ekki var á nokkurn hátt hægt að skynja hversu alvarleg veikindi hennar voru orðin .
Þannig var hún alla tíð og þannig heilsaði hún og kvaddi alla , með hlýju , húmor og brosi .
Við Dóra vottum sonum Margrétar , þeim Oddi Birni og Sigurði Árna og öðrum aðstandendum okkar dýpstu samúð .
Megi almáttugur Guð blessa ykkur á erfiðri stund .
Blessuð sé minning Margrétar Oddsdóttur og Jóns Ásgeirs Sigurðssonar , þeirra heiðurshjóna er nú sárt saknað .
Dóra og Grétar Már Sigurðsson .
Sæll frændi ! Þessi orð voru fyrstu orðaskipti okkar Margrétar fyrir rúmlega tuttugu og tveimur árum .
Þá var hún í sérnámi við Yale háskóla í BNA , og ég þar á ferð , læknanemi á 2. ári .
Mér þótti afar vænt um þessa kveðju , hún sagði meira í örfáum orðum og með sterkari merkingu en ég átti von á .
Þannig var Magga í samskiptum sínum við fólk , beinskeytt , einlæg og án óþarfa málalenginga .
Vináttubönd styrktust upp frá þessu bæði meðan hún og Jón voru ytra en síðan í ríkari mæli eftir að heim var komið .
Vináttan styrktist síðan enn meir þegar við í félagi við Hauk , Grétu og Elsu réðumst í það verkefni að kaupa og gera upp Grænagarð , húsið sem afi og amma byggðu við Seljalandsveg á Ísafirði .
Þar lét hún sannarlega til sín taka , hafði sterkar skoðanir á framkvæmdum og vildi láta hlutina ganga .
Möggu leið vel á Grænagarði , enda hafði hún sterkar taugar til Ísafjarðar og vildi vera þar í fríum í " faðmi fjalla blárra " og fjölskyldunnar .
Magga var skurðlæknir af lífi og sál og einstaklega einlæg og blátt áfram og naut mikillar virðingar sjúklinga sinna .
Hún var fræðimaður og afar metnaðarfull fyrir hönd síns fags .
Hún var oft beðin að halda fyrirlestra erlendis , og var öflugur þátttakandi í uppbyggingu skurðlækninga á Landspítalanum .
Það var gott að leita hjá henni ráða við meðferð sjúklinga og hún var alltaf fús til að leggja lið .
Krafta hennar naut þó alltof stutt við og sárt til þess að hugsa hversu miklu hún átti í raun ólokið bæði í vinnu og leik með sonum sínum .
Magga var afar sterk kona og að baki hennar hefur staðið sterk fjölskylda .
Hvort tveggja var greinilegt við fráfall Jóns og er enn greinilegra nú .
Missir fjölskyldunnar er mikill , en sárastur er missir Odds Bjarnar og Sigurðar Árna .
Þeir hafa nú séð á eftir báðum foreldrum sínum á einu og hálfu ári .
Minningin um sterka foreldra lifir áfram .
Við Elínborg og strákarnir vottum Oddi , Sigga , Oddi , Lenu , Siggu , Darra , systkinum og öðrum ættingjum og vinum okkar dýpstu samúðarkveðjur .
Guð blessi minningu Margrétar Oddsdóttur .
Ólafur Þór Gunnarsson .
Fallinn er frá einn okkar færasti skurðlæknir , Margrét Oddsdóttir .
Margrét , eða Magga eins og hún var alltaf kölluð á mínu heimili , var í læknateymi með Páli E. Ingvarssyni og Reymond Onders sem er frá Bandaríkjunum .
Þetta læknateymi hjálpaði mænusködduðu fólki mikið og batt fólk miklar vonir við hjálp þeirra og átti Magga mikinn þátt í því .
Báðar vorum við Magga ættaðar frá Ísafirði , hún var fædd þar eins og móðir mín og á ég mjög sterkar rætur þangað .
Móðurafi minn , Siggi Jónasar í Króknum ( Sigurður Jónasson ) , og Oddur , pabbi Möggu , vinnufélagar og vinir .
Fyrir u.þ.b. 6 árum þurfti ég að fara í stóra aðgerð hjá Möggu og komst þá að því að hún var ekki bara góður læknir heldur hugsaði um mannlegu hliðina og gaf sér svo góðan tíma með sjúklingunum sínum .
Með mér fylgdist hún í tvö ár , sem henni þótti nauðsynlegt .
Sjálf hitti ég Möggu síðast fyrir um það bil ári og var hún snögg að koma mér í góðar hendur hjá öðrum sérfræðingi en mig grunaði ekki að þetta væri í síðasta sinn sem ég hitti hana .
Enginn kemur í þinn stað , elsku Magga mín .
Hvíl þú í friði .
Drottinn er minn hirðir , mig mun ekkert bresta .
Á grænum grundum lætur hann mig hvílast , leiðir mig að vötnum , þar sem ég má næðis njóta .
Hann hressir sál mína , leiðir mig um réttan veg fyrir sakir nafns síns .
Jafnvel þótt ég fari um dimman dal , óttast ég ekkert illt því þú ert hjá mér .
Sproti þinn og stafur hugga mig .
Þú býr mér borð frammi fyrir fjendum mínum , þú smyr höfuð mitt með olíu , bikar minn er barmafullur .
Já , gæfa og náð fylgja mér alla ævidaga mína , og í húsi Drottins bý ég langa ævi .
Drottinn er minn hirðir , mig mun ekkert bresta .
( 23 .
Davíðssálmur .
) Kæru synir , foreldrar og systkini , ég votta ykkur mína dýpstu samúð Guð veri með ykkur , Elísabet .
Samstarfsfólk í heilbrigðistækni á Landspítala minnist Margrétar Oddsdóttur með virðingu og þakklæti .
Samstarf okkar við lækna er mikið en það var óvenju mikið og náið við Margréti .
Það var sama hvar borið var niður í verkefnum um tæki , tækni eða kennslu , alls staðar var Margrét á heimavelli og nýjungar á tæknisviðinu og innleiðing þeirra í klíníska vinnu voru sérstakt eftirlætisefni hennar .
Það var ekki einungis bundið við hennar fag , skurðlækningar , heldur til hagsbóta fyrir alla starfsemi á Landspítala .
Henni fannst hvatning liggja í því að prófa nýjungar sem væru til framfara í skurðlækningum og hafði einstakt lag á að tileinka sér flókinn og sérhæfðan tækjabúnað .
Samstarf okkar Margrétar var ekki bundið við Landspítala og skurðlækningar heldur tók hún virkan þátt í verkefnum á sviði fjarlækninga og fjarkennslu bæði hér heima og á Norðurlöndum .
Hún var dugleg við að taka á móti nemum í verkfræði , sýna þeim tæknibúnað og notkun hans við skurðaðgerðir .
Margrét sat um tíma í stjórn Heilbrigðistæknifélags Íslands .
Við fráfall Margrétar er höggvið stórt skarð í starfsmannahópinn á Landspítala .
Við vottum börnum hennar , fjölskyldu og vinum okkar dýpstu samúð .
Fyrir hönd samstarfsfélaga á heilbrigðistæknisviði á Landspítala , Þorgeir Pálsson .
Þegar hún hló þá bergmálaði hláturinn um allt .
Kaffið skvettist úr bollunum og manni dauðbrá , svo áður en maður vissi af var maður sjálfur farinn að hlæja , því hláturinn hennar Möggu var ákafur , smitandi og fullur af gleði .
Margrét Oddsdóttir var uppáhaldsfrænkan hans Torfa míns og það tók mig ekki langan tíma að skilja af hverju .
Það voru læti í henni , hún sagði skoðanir sínar umbúðalaust og sló meira að segja oft í borðið , svona bara til að láta okkur vita að hún var að meina þetta allt .
Ef eitthvað bjátaði á hjá okkur , ef við rákum tána í eða fengum tak í bakið þá hringdum við í Möggu kvartandi .
Hún kom þá stundum blaðskellandi , ýtti við okkur og sagði " svona , það er ekkert að ykkur " og svo hló hún og við trúðum henni .
Þess vegna langaði okkur svo mikið að geta ýtt við henni í veikindum hennar og sagt við hana " það er ekkert að " .
En þannig var það víst ekki .
Það kom ekki á óvart að hún stóð keik og bein í baki í öllum sínum veikindum , kom í fjölskylduboð 4. janúar með hláturinn sinn og skrautlegan klút um höfuðið og sagði með smábrosi " fyrirgefið að ég get ekki hjálpað ykkur að vaska upp " .
En svo gat hún ekki meir og eftir sitjum við öll sem þekktum Möggu með mikla sorg í hjarta og söknuð sem á eflaust eftir að aukast .
Það er óskiljanlega sárt að missa Möggu og við vitum , elsku Oddur og Siggi , að engin orð finnast til að hugga ykkur , en eitt skuluð þið vita .
Þið áttuð stórkostlega foreldra sem voru eins og fólk á að vera ; sterkir , hjálpsamir , elskulegir , æðrulausir , með ómældan húmor og gáfust aldrei upp , og þannig verðið þið líka , vitið til .
Við og börnin okkar Freyr , Sigrún og Sólveig sendum ykkur öllum sem elskuðu Möggu styrk til að takast á við sorgina .
Sigurlaug M. Jónasdóttir og Torfi Rafn Hjálmarsson .
Hvernig getur lífið verið svona ranglátt ? spurði ég sjálfa mig þegar ég frétti af andláti Möggu á föstudagsmorgni .
Ég náði því miður ekki að kveðja hana og langar því að setja nokkur orð á blað .
Ég kynntist Möggu ekki náið fyrr en eftir að ég fór að vinna við afleysingar á Landspítalanum sumarið 2006 á heimleið úr sérnámi .
Magga var nýbúin að veikjast aftur og varð úr að þau Jón Ásgeir fengu lánaða íbúðina okkar í Strassborg , enda þau búin að skipuleggja fyrir löngu að fara á Rolling Stones tónleika ekki langt frá .
Hún var í miðri lyfjameðferð en lét það alls ekki á sig fá heldur dreif sig m.a. í Europa Park skemmtigarðinn með strákana , Jón Ásgeir hafði leigt þýskan eðalvagn til fararinnar .
Góð kynni tókust með okkur hjónum í framhaldinu .
Magga og Jón Ásgeir vissu hvernig var að flytja til Íslands eftir langa dvöl erlendis og voru óþreytandi að gefa okkur Páli góð ráð , hvort með sínum hætti .
Aldrei heyrði ég Möggu kvarta eða barma sér heldur var hún ætíð geislandi af lífsorku og framkvæmdahug .
Við erum ekki einungis að sjá á eftir einum besta skurðlækni okkar Íslendinga heldur einstakri manneskju .
Hún var með báða fætur jörðunni og varðveitti vel mannlega þáttinn sem stundum vill týnast hjá læknum í fremstu röð .
Þannig verður hún mér og öðrum læknum á þessu sviði fyrirmynd .
Elsku Oddur og Siggi , við Páll , Hjalti og Kjartan sendum ykkur og fjölskyldu ykkar innilegar samúðarkveðjur .
Þórdís Kjartansdóttir .
