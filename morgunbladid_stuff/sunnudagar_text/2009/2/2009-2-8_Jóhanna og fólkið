ÁRIÐ 1987 réð Jón Baldvin Hannibalsson , þáverandi fjármálaráðherra og alþýðuflokksmaður , hagfræðing til starfa í ráðuneytinu .
Hagfræðingurinn hafði víðtæka reynslu í sínu fagi , m.a. 13 ára starf á Þjóðhagsstofnun að baki .
Hagfræðingurinn starfaði í tæp 20 ár í ráðuneyti fjármála við góðan orðstír með fjármálaráðherrum úr ýmsum flokkum .
Auk fyrrnefnds alþýðuflokksráðherra starfaði hagfræðingurinn með alþýðubandalagsmanninum Ólafi Ragnari Grímssyni og sjálfstæðismönnunum Friðriki Sophussyni og Geir H. Haarde .
Hagfræðingurinn var síðan fenginn af framsóknarmanninum Halldóri Ásgrímssyni til þess að gegna starfi ráðuneytisstjóra í forsætisráðuneytinu árið 2004 þegar Halldór tók við embætti forsætisráðherra .
Þar starfaði ráðuneytisstjórinn svo áfram í tíð Geirs H. Haarde í forsætisráðuneytinu .
Af þessari upptalningu sést að hagfræðingurinn sem um ræðir hefur á embættisferli sínum unnið með fólki úr flestum stjórnmálaflokkum án þess að nokkur hafi efast um heilindi hans gagnvart viðkomandi ráðherrum eða hæfni hans til þess að takast á við erfið verkefni .
Þá ber svo við að heilög Jóhanna í krafti minnihlutans tekur sæti forsætisráðherra .
Hvað skyldi verða hennar fyrsta verk á sunnudagskvöldi eftir lyklaskipti ? Maður myndi ætla að það væri að setjast niður með ráðuneytisstjóranum , taka stöðuna og setja alla í gang við að koma verkáætlun " verkstjórans " í framkvæmd þar sem engan tíma má missa .
Ónei , hennar fyrsta verk var að segja ráðuneytisstjóranum að hann þyrfti að víkja þar sem hún þyrfti að vinna með fólki sem hún þekkti ! Það er nefnilega það .
Það er öllum ljóst að ekki gat hún rekið ráðuneytisstjórann vegna ákvæða starfsmannalaga en til þess að komast undan því var ráðuneytisstjóranum boðið að setjast út í horn og láta dagana 80 líða .
" Vinna að sérverkefni " var það kallað út á við .
Honum var sérstaklega sagt að þetta væri sko alls ekki partur af hreinsunum og siðbótinni sem svo mikið hefur verið rætt um , heldur snýst þetta um að frú Jóhanna þarf að hafa fólkið sitt í kringum sig .
Mjög heiðarlegt það .
Samfylkingin talar nefnilega og talar um fagmennsku , gagnsæi , réttlæti og heiðarleika .
Það gengur vel í fólk á tyllidögum .
Áratuga starf embættismanns með fólki úr öllum flokkum er ekki nógu mikil fagmennska fyrir forsætisráðherra minnihlutans .
Hún þarf að hafa fólkið sitt .
Höfundur er alþingismaður .
