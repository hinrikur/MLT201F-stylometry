Eftir Jóhann Bjarna Kolbeinsson jbk@mbl.is BANDARÍSKA stórmyndin Angels & Demons verður frumsýnd um allan heim nú í maí , en þar er á ferðinni framhald kvikmyndarinnar The Da Vinci Code sem gerð var árið 2006 .
Báðar eru myndirnar byggðar á samnefndum metsölubókum bandaríska rithöfundarins Dan Brown .
Þótt nokkuð langt sé í frumsýningu myndarinnar er kynningarstarf strax komið á fullt , og ljóst að framleiðendur myndarinnar ætla sér stóra hluti í miðasölu þegar þar að kemur .
Þannig voru aðalleikarar myndarinnar , þau Tom Hanks og Ayelet Zurer , ásamt leikstjóranum , Ron Howard , við kynningu á myndinni í í CERN , Evrópsku rannsóknamiðstöðinni í öreindafræði í Genf í Sviss á fimmtudaginn .
Ástæðan fyrir þessu sérstaka vali á staðsetningu fyrir kynninguna var sú að hluti sögunnar gerist einmitt þar , og miðstöðin kemur töluvert við sögu .
Skuggalegt mál Eins og þeir sem lesið hafa Engla og djöfla eflaust vita gerist hún fyrr í tíma en Da Vinci lykillinn .
Myndin hefst á því að prófessorinn Robert Langdon er boðaður til Vatíkansins til þess að rannsaka dularfullt morð .
Hann áttar sig fljótlega á því að morðið tengist tilvist einhverra áhrifaríkustu neðanjarðarsamtaka allra tíma sem tengjast kaþólsku kirkjunni mjög sérstökum böndum .
Leikstjóri myndarinnar er Ron Howard , sem er enginn nýgræðingur í bransanum .
Hann á að baki myndir á borð við Apollo 13 , A Beautiful Mind , Cocoon og að sjálfsögðu The Da Vinci Code .
Þá er nýjasta mynd hans , Frost / Nixon , sýnd í íslenskum kvikmyndahúsum um þessar mundir , en myndin hefur verið tilnefnd til fimm Óskarsverðlauna .
www.angelsanddemons.com Flottur leikhópur LÍKT og í The Da Vinci Code fer Tom Hanks með aðalhlutverkið í Angels & Demons .
Hanks á langan feril að baki , og hefur leikið í hverri stórmyndinni á fætur annarri .
Á meðal þeirra má nefna The Green Mile , Saving Private Ryan , Forrest Gump og Philadelphia , en hann hlaut Óskarsverðlaunin fyrir leik sinn í tveimur síðastnefndu myndunum .
Ísraelska leikkonan Ayelet Zurer fer með hlutverk Vittoriu Vetra , vísindamanns hjá CERN sem aðstoðar Langdon í rannsókn sinni .
Zurer er fremur lítt þekkt leikkona , en hún vakti þó töluverða athygli fyrir hlutverk sitt í Munich , mynd Stevens Spielberg frá árinu 2005 .
Skoski leikarinn Ewan McGregor leikur séra Patrick McKenna .
McGregor þarf vart að kynna , en hann sló fyrst í gegn í kvikmyndinni Trainspotting árið 1996 .
Síðan þá hefur hann leikið í fjölda stórmynda , svo sem A Life Less Ordinary , Star Wars Episode I , II og III , Moulin Rouge ! og Big Fish .
Loks ber að nefna sænska leikarann Stellan Skarsgård sem hefur leikið í fjölmörgum stórmyndum , svo sem Mamma Mia ! , Pirates of the Caribbean og Dancer in the Dark .
Snýr Langdon aftur ? BANDARÍSKI rithöfundurinn Dan Brown hóf störf við sína fyrstu bók , Digital Fortress , árið 1994 og kom hún út árið 1998 .
Bókin seldist ekkert sérlega vel , ekki frekar en tvær næstu bækur hans gerðu til að byrja með , Angels & Demons og Deception Point .
Það var hins vegar með útkomu The Da Vinci Code árið 2003 sem Brown sló í gegn , en fyrstu þrjú árin eftir útkomu bókarinnar seldist hún í yfir 60 milljónum eintaka um allan heim .
Í kjölfar vinsælda hennar fóru eldri bækur Brown einnig að seljast vel , og þá sérstaklega Angels & Demons .
Brown vinnur nú að nýrri bók sem hlotið hefur vinnuheitið The Solomon Key , en sagan gerist í Washington D.C .
og fjallar um hina leynilegu frímúrarareglu þar í borg .
Fregnir herma hins vegar að vinna við bókina gangi óvenju hægt , og hefur því meðal annars verið haldið fram að frímúrarar í Bandaríkjunum vilji stöðva útgáfu hennar .
Þá hefur Brown lýst því yfir að Robert Landgon muni snúa aftur , en hann sagði meðal annars í viðtali að hann væri með hugmyndir að um það bil 12 nýjum bókum um kappann .
