ÞEGAR margir réttir eru í boði er úr vöndu að ráða .
Oftast er þó einn ómissandi aðalréttur , en af honum státar Stöð 2 í kvöld , þriðja sunnudagskvöldið í röð .
Réttur heitir hann , íslenskur lögfræðikrimmi í sex þáttum .
Ekki er ótrúlegt að leiknir íslenskir sjónvarpsþættir , til dæmis Pressan , Dagvaktin og Næturvaktin , eigi stóran þátt í að halda í áskrifendur stöðvarinnar .
Þótt stundum megi eitthvað út á þá setja , t.d. fyrsta Rétt , sem lofaði ekkert sérstaklega góðu , er framtakið svo lofsvert að það tekur því ekki .
Enda kom á daginn að Réttur númer tvö var alveg fyrirtak .
Sjónvarpsdagskrá íslensku stöðvanna er og hefur um langt skeið verið langbest á sunnudögum .
Byrjar meira að segja í hádeginu með Silfri Egils í Sjónvarpinu .
Svo eru það þættir á borð við Lög og rétt á Skjá einum , Cold Case og Mad Men á Stöð 2 .
Að ógleymdu Sjálfstæðu fólki .
Valið verður raunar sérstaklega erfitt í kvöld því ein af perlum Friðriks Þórs Friðrikssonar , Á köldum klaka frá 1995 , verður í Sjónvarpinu , svo til á sama tíma og Réttur á Stöð 2 .
Það ætti að vera sjálfsagður réttur sjónvarpsáhorfenda að fá íslenskt efni í íslensku sjónvarpi .
Valgerður Þ. Jónsdóttir 