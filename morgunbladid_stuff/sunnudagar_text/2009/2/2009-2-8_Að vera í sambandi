Einn mikilvægasti þátturinn í starfi blaðamanns er að koma sér upp góðum samböndum .
Morgunblaðið hefur á að skipa mörgum blaðamönnum með frábær sambönd .
Einn þeirra er Júlíus Sigurjónsson ljósmyndari , sem í 30 ár hefur verið vakinn og sofinn yfir fréttum af vettvangi lögreglu og slökkviliðs .
Hann hefur ræktað einstaklega vel samband sitt við heimildarmenn innan þessara stofnana og er alltaf á vaktinni .
Þess vegna hafa lesendur Morgunblaðsins oft fengið fréttir af lögreglumálum og slysum á undan notendum annarra fjölmiðla og Morgunblaðið hefur getað birt beztu myndirnar af vettvangi .
Dæmi um slíkt var í blaðinu í fyrradag , þegar Morgunblaðið flutti fyrst fréttina um voveiflegt andlát konu í Hafnarfirði .
Þá bregður svo við að fólk á öðrum fjölmiðlum fyllist öfund .
Í Fréttablaðinu í gær birtist " frétt " um að Júlíus Sigurjónsson starfaði sem " ljósmyndari lögreglunnar " og hefði því greiðari aðgang en aðrir .
Vegna þess að Júlíus fylgist betur með en aðrir , er oftar mættur fyrstur á vettvang og er frábær ljósmyndari hafa lögregla og slökkvilið keypt af honum myndir , sem hafa t.d. verið notaðar í ársskýrslur eða á vefsíður .
Hann er ekki ræstur út til að mynda á meðan öðrum fjölmiðlum eru ekki veittar upplýsingar , eins og ritstjóri Fréttablaðsins segir í blaði sínu í gær .
En hann hefur betri sambönd en aðrir .
Morgunblaðið getur því miður enga ábyrgð borið á því að aðrir fjölmiðlar skuli ekki hafa á að skipa fólki með jafngóð sambönd og starfmenn blaðsins hafa aflað sér .
