Sigríður Sigurðardóttir fæddist í Vestmannaeyjum 8. febrúar 1923 .
Hún lést á Landspítalanum 8. janúar síðastliðinn .
Foreldrar hennar voru Sigurður Bjarnason múrari , f. 28. október 1884 , d. 12. apríl 1959 , og kona hans Sigríður Sigurðardóttir húsmóðir , f. 27. september 1891 , d. 22. nóvember 1981 .
Systkini Sigríðar eru Sigurður , f. 1915 , d. 1994 , Elín , f. 1917 , Sigurbjörg Svava , f. 1918 , d. sama ár , Guðmunda Dagmar , f. 1919 , Óskar Jón , f. 1921 , d. 1998 , Margrét , f. 1924 , Fjóla , f. 1925 og Emil , f. 1927 .
Sigríður giftist 28. apríl 1944 Sigurði Sigurðssyni sem lengst af var íþróttafréttamaður Ríkisútvarpsins , f. í Hafnarfirði 27. janúar 1920 , d. í Reykjavík 3. apríl 1997 .
Foreldrar hans voru Sigurður Sigurðsson , f. 17. júní 1891 , d. 12. júní 1951 og Elísabet Böðvarsdóttir , f. 20. apríl 1896 , d. 3. mars 1993 .
Börn Sigríðar og Sigurðar eru : 1 ) Ólafía Ingibjörg , f. 1945 .
Dóttir hennar er Sigríður Avery , f. 1971 .
2 ) Hrafnhildur , f. 1948 , gift Baldri Má Arngrímssyni , f. 1943 , dætur þeirra eru : a ) Silja Björk , f. 1975 , synir hennar eru Myrkvi Már , f. 2003 og Óttar Hrafn , f. 2008 , og b ) og Snædís , f. 1979 , sonur hennar er Sólon Snær , f. 2005 .
3 ) Sigurður Örn , f. 1957 , kvæntur Lindu Metúsalemsdóttur , f. 1963 , synir þeirra eru Sigurður Atli , f. 1988 , Arnar , f. 1991 og Daníel , f. 1997 .
Sigríður var árum saman verslunarstjóri í Bókaverzlun Ísafoldar í hjarta miðbæjarins og var þekkt í því samhengi öllu sem Sissa í Ísafold .
Útför Sigríðar fór fram í kyrrþey .
Dauðans tími er alltaf óviss , jafnvel þótt fólk hafi um hríð staðið við dauðans dyr .
Skilnaðurinn er svo algjör , umskiptin svo glögg .
Það sem er og hefur lengi verið , það verður skyndilega hluti af liðinni tíð .
Eftir lifa minningar .
Þannig er þessu farið með tengdamóður mína , Sissu .
Hún var ekki há í loftinu en mjög kraftmikil og hafði mikla útgeislun , það gustaði af henni þar sem hún gekk og hvers konar lognmolla var henni fjarri .
Hún var falleg og tignarleg kona , kvik í hreyfingum og bar sig alveg einstaklega vel .
Það var fyrir 25 árum , þegar ég og maðurinn minn kynntumst , að ég fór að venja komur mínar í Espigerði .
Þá var Sissa verslunarstjóri Pennans í Hafnarstræti .
Margir muna enn eftir henni úr Ísafoldarbúðinni í Austurstræti .
Þarna stjórnaði hún öllu með myndarbrag og var gaman að koma til hennar .
Menning og bækur voru hennar líf og yndi og hún hafði mjög gaman af verslunarstarfinu , var líka mikil sölukona .
Fullyrða má að hún hafi setti sterkan svip á miðbæinn .
Þegar við Siggi eignuðumst okkar elsta son fannst henni vera kominn tími til að hætta að vinna , þá 65 ára , því hún vildi sjá um hann þegar ég þyrfti að fara að vinna frá honum .
Það var ómetanleg hjálp og þurftum við aldrei að hafa áhyggjur af stráknum okkar , hann var hjá afa og ömmu .
Hún passaði hina strákana líka mikið þegar þeir voru litlir .
Það var oft mikið fjör þegar við komum að sækja þá .
Þau voru kannski búin að sauma og föndra og amma með kórónu og töfrasprota og heilmikið leikrit í gangi – og allir í búningum ! Mér finnst hún Sissa ein af stórkostlegstu manneskjum sem ég hef kynnst .
Hún var mjög tilfinningarík og átti mjög auðvelt með að tala um tilfinningar sínar sem ekki var algengt um konur af hennar kynslóð .
Mér fannst það mjög skrítið þegar ég kom inn í þessa fjölskyldu að alltaf var verið að spyrja mig hvernig mér liði , ég var óvön því heiman frá mér .
Ég sagði yfirleitt að mér liði bara vel , hélt að þetta væri svona kurteisishjal og mér hafði verið kennt að bera mig ávallt vel .
Svo spurði ég til baka : " En þér ? " Þá var oft svarað : " Æi , það er hundur í mér " eða " ekki vel , held það sé tungl í mér " , sem þýddi að tunglið væri að verða fullt .
Og svo hló hún sínum skemmtilega hlátri , því það var enginn væll í henni þó henni liði kannski ekkert mjög vel .
Margar af mínum bestu minningum eru úr eldhúskróknum þegar hún var að ráða drauma okkar eða þegar verið var að ræða eitthvað mikilvægt sem var á döfinni .
Hún hafði þá ráð undir rifi hverju .
Það kom líka stundum fyrir þegar strákarnir voru litlir að hún bauð mér í " húsmæðraorlof " .
Þá var ég ein hjá henni daglangt og hún dekraði við mig .
Við sátum í eldhúskróknum , hún spáði fyrir mér og réð drauma .
Henni tókst að gera hversdagsleikann skemmtilegan og það þurfti ekki að vera neitt merkilegt í gangi til að eiga ánægjustund .
Sissa var heilsuhraust lengst af og naut þess að geta búið heima alla tíð .
Við þökkum ómetanlegar samverustundir og minningar sem aldrei gleymast .
Hún mun lifa áfram með okkur og í hjörtum okkar .
Linda Metúsalemsdóttir .
mbl.is / minningar Elsku amma , nú ertu farin .
Þrátt fyrir að ég hafi reynt að undirbúa mig fyrir endalokin gerir það raunveruleikann ekki auðveldari .
Ég get hins vegar glaðst yfir því hversu góðu lífi þú lifðir og yfir því að þú hafir verið svo ung kona í anda þegar þú kvaddir okkur .
Jafnvel síðustu dagana hélstu þínum karakter og varst fram á hinstu stund það sem þú hafðir alltaf verið í augum fjölskyldunnar ; foringinn .
Alla tíð dáðist ég að sterkum persónuleika þínum .
Ekkert verkefni var of erfitt eða óyfirstíganlegt .
Þú vildir ekkert vesen .
Sjálfstraust þitt var einnig svo smitandi .
" Mikið er ég sæt í dag , " sagðir þú við sjálfa þig fyrir framan spegilinn .
Við áttum góðar stundir saman og það var alla tíð tilhlökkunarefni að koma til þín þar sem móttökurnar voru alltaf frábærar .
Prófatarnirnar í menntaskóla eru mér sérstaklega minnisstæðar þar sem þú bauðst mér ár eftir ár að hreiðra um mig í litla herberginu og læra .
Þá voru pásurnar alltaf bestar þegar við töluðum saman um allt mögulegt og þú ráðlagðir mér um allt sem mér lá á hjarta .
Ég veit líka að þú sást sjálfa þig í mér þegar ég leitaði að þriðju vinnunni til að vinna með skólanum .
Elsku amma mín , það eru forréttindi að hafa fengið að eiga þig .
Þó að þú sért farin frá okkur skilurðu eftir hluta af sjálfri þér í okkur hinum sem lærðum svo margt af þér .
Vegna þín er ég sú sem ég er í dag .
Ég mun aldrei gleyma þér .
Snædís .
