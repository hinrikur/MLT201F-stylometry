Eftir Orra Pál Ormarsson orri@mbl.is Þegar almættið deildi út dómgreind meðal manna hlýtur Emmanuel Eboué að hafa verið vant við látinn .
Látum almennar gáfur liggja milli hluta .
Þessi umdeildi Fílabeinsstrendingur kom sér endanlega út úr húsi um liðna helgi hjá þeim tveimur áhangendum Arsenal sem ennþá höfðu umburðarlyndi gagnvart undarlegum uppátækjum hans .
Hann lét þá víkja sér af velli eftir um hálftíma leik í grannaslagnum við Tottenham Hotspur á White Hart Lane – slag sem Arsenal má ekki tapa .
Raunar héldu félagar hans tíu jöfnu en það var svo sannarlega ekki Eboué að þakka .
Mark var dæmt af Eboué snemma leiks og eflaust hefur það níðingsverk legið á honum eins og mara nokkrum mínútum síðar þegar hann fékk gult spjald fyrir mótmæli .
Eða eigum við að segja tuð ? Litlar sakir , vildu Eboué og Arsène Wenger , knattspyrnustjóri Arsenal , meina eftir leikinn .
En það gildir einu , hafi menn fengið aðvörun , maklega eða ómaklega , ber þeim að hegða sér í samræmi við það í kjölfarið .
Allt heimsins óréttlæti ? Fregnir af dómgreindarleysi Eboués hafa greinilega borist alla leið til Króatíu því Luka Modric ´ ´ gerði í því að espa kappann eftir að hafa brotið á honum einhverjum stundarfjórðungi síðar .
Og hvernig brást okkar maður við því ? Hann sparkaði í Króatann .
Nema hvað ? Þegar Mike Dean dómari kom þar aðvífandi stóð hann eins og frelsarinn sjálfur – blásaklaus með hendur fyrir aftan bak .
Hamingjan hjálpi okkur , hljóðuðu samherjar hans enda ljóst hvað væri í vændum .
Dean hleypti að vísu spennu í leikinn með því að byrja á því að áminna Modric ´ ´ .
Eboué notaði þá tækifærið til að læðast í burtu eins og þjófur að nóttu .
En Dean var í hitchcockskum ham .
Þegar allir héldu að fórnarlambið væri sloppið reiddi hann til höggs .
Dró úr pússi sínu gult spjald og síðan rautt .
Svo sem lög gera ráð fyrir .
boué átti að vonum ekki orð til að lýsa undrun sinni og hvarf í fússi til búningsherbergja .
Allt heimsins óréttlæti hafði hellst yfir hann .
En þegar rykið settist vissi hann upp á sig skömmina .
Meira að segja Wenger , sem ber yfirleitt blak af sínum mönnum , gat ekki réttlætt seinna gula spjaldið .
Af orðum hans eftir leik að dæma sá hann hins vegar ekki atvikið fremur en endranær .
" Mér er sagt að hann hafi hefnt sín .
Hafi hann gert það verðskuldaði hann annað gult spjald og þar með rautt .
" Á bekk með Gus Caesar Í ljósi þess að Eboué er á svipuðum slóðum og Gus Caesar á listanum yfir vinsælustu leikmenn Arsenal frá upphafi vega var skynsamlegt að brenna með hann beint í næstu tölvu til að biðja stuðningsmenn félagsins velvirðingar .
Auðmjúk yfirlýsing hans birtist skömmu eftir leik á heimasíðu félagsins , þar sem engin fréttatraffík er að jafnaði á sunnudögum .
En þetta mál þoldi greinilega enga bið .
Í yfirlýsingunni gekkst Eboué við seinna spjaldinu en býsnaðist yfir því fyrra .
En eins og fyrr segir er það akademískt .
Svona hegðar maður sér ekki á gulu spjaldi ! Þetta er ekki í fyrsta skipti sem Eboué fær reisupassann .
Mörgum er í fersku minni fólskulegt brot hans sem leiddi til brottrekstrar í bikarleik gegn Manchester United á Old Trafford fyrir réttu ári .
Óvinsældir Eboués eru algjörar meðal stuðningsmanna Arsenal , hvorki þarf að ræða við þá né lesa bloggfærslur lengi til að átta sig á því .
Téð dómgreindarleysi vegur þar þungt en ekki síður ódrengskapur á velli .
Æ ofan í æ hefur hann verið staðinn að því að blekkja og svíkja .
Það er ekki ofsögum sagt að hann hafi réttarstöðu grunaðs manns í hvert skipti sem hann fellur í grasið .
Menn gefa sér frekar en hitt að brögð séu í tafli .
Allir muna eftir aukaspyrnunni sem leiddi til marks Sols Campbells í úrslitaleiknum gegn Barcelona í úrslitum Meistaradeildarinnar fyrir tæpum þremur árum .
Þar var enginn fótur nærri .
Ef það er eitthvað sem Bretar þola ekki eru það óheilindi .
Að vísu er ekki hægt að útiloka að hrekkjóttar verur að handan fylgi Eboué hvert fótmál og bregði honum sér til gamans og yndisauka þegar þannig liggur á þeim .
En það verður að teljast langsótt skýring .
Hataður þar , elskaður hér Eboué nýtur heldur ekki virðingar meðal fylgismanna annarra félaga .
Hjá þeim eru uppátæki hans þó fremur aðhlátursefni .
Það er raunar gömul saga og ný að leikmenn Arsenal séu hataðir af áhangendum annarra liða .
Hver man ekki eftir Martin Keown ? Á þessum tveimur mönnum er þó grundvallarmunur .
Keown var ekki hataður vegna vöntunar á veglyndi heldur vegna hörku og almennrar frummennsku .
Hann var vígamaður .
Sú staðreynd greinir hann líka frá Eboué að aðdáendur Arsenal elskuðu í honum hvert bein .
Og gera enn , löngu eftir að hann lagði skóna á hilluna .
Loddarabrögð eins og Eboué hefur gert sig sekan um verða vitaskuld aldrei liðin í sparkheimum en ef til vill mætti gefa honum tækifæri væri hann afburðaleikmaður .
Annað eins hefur nú gerst .
En það er hann ekki .
Og býsna fjarri því .
Eboué kom til Arsenal fyrir fjórum árum sem hægri-bakvörður og stóð sig bærilega í þeirri stöðu , einkum til að byrja með .
Þegar Bacary Sagna kom til félagsins sumarið 2007 var Eboué aftur á móti færður fram á vænginn og hefur leikið þar síðan .
Við lítinn orðstír .
Það gerir brekkuna raunar enn brattari að löngum hefur hann barist um sæti í liðinu við Theo Walcott sem áhangendur Arsenal bera á höndum sér .
Skipti um lið í miðjum leik Getuleysi Eboués á yfirstandandi sparktíð hefur verið með þeim hætti að margir stuðningsmenn Arsenal hafa heimtað að óhörðnuðu ungmenni , Jack Wilshere , verði teflt fram í staðinn .
" Það getur ekki komið minna út úr því , " fullyrða þeir .
Walcott er sem kunnugt er að jafna sig af meiðslum .
Það kastaði tólfunum í leik gegn Wigan Athletic á Emirates-leikvanginum í desember .
Eboué kom þá inná snemma leiks vegna forfalla Samirs Nasris .
Fátt markvert gerðist í kringum hann fyrr en á lokamínútunum , að hann gekk óvænt í raðir aðkomuliðsins .
Mun það vera í fyrsta sinn í sparksögunni að leikmaður skiptir um lið í miðjum kappleik .
Í viðkvæmri stöðu , 1:0 fyrir Arsenal , hóf Eboué fyrirvaralaust að leika knettinum á liðsmenn Wigan og jafnvel koma þeim í álitlega sóknarstöðu .
Þá reif hann knöttinn a.m.k. einu sinni af samherja sínum .
Svo rammt kvað að þessu að Wenger tók þann kost vænstan að kippa varamanninum af velli við dynjandi lófatak og húrrahróp stuðningsmanna Arsenal .
Elstu menn hafa ekki upplifað aðrar eins kveðjur .
Eboué hvarf niðurlútur inn í göngin á vellinum og er sagður hafa sármóðgast .
Í kjölfarið var stuðningsmönnum Arsenal legið á hálsi fyrir viðtökurnar , enginn ætti þetta skilið , ekki einu sinni Emmanuel Eboué .
Á þessu augnabliki var hins vegar ljóst að stuðningsmennirnir höfðu fengið nóg .
Þeir luku sundur einum brostnum rómi : Fer þessari martröð ekki að ljúka ? Í hnotskurn » Emmanuel Eboué fæddist 4. júní 1983 í Abidjan á Fílabeinsströndinni .
» Hann hóf feril sinn hjá ASEC Mimosas í heimalandi sínu en lék með Beveren í Belgíu á árunum 2002-05 .
» Arsenal festi kaup á Eboué í janúar 2005 og hefur hann leikið 115 leiki fyrir félagið og skorað þrjú mörk .
» Hann hefur leikið 24 landsleiki fyrir hönd þjóðar sinnar .
