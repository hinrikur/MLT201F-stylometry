Samfylkingin glímir við sérkennilegan vanda .
Hún hefur innan sinna raða vinsælasta stjórnmálamann landsins sem var gerður að forsætisráðherra í eins konar millileik þar sem horft var til þess hvað líklegast væri til að falla í kramið hjá þjóðinni .
Þetta var snjall leikur sem tókst fullkomlega .
Stundum hvarflar reyndar að manni hvort þeir sem tóku þessa ákvörðun hafi áttað sig á því til hvers hún myndi leiða .
Það að gera Jóhönnu Sigurðardóttur að forsætisráðherra hefur sennilega bjargað Samfylkingunni frá hruni í skoðanakönnunum en um leið skapað ákveðinn vanda .
Núverandi forsætisráðherra , sem fékk starfið til bráðabirgða , er svo miklu vinsælli en núverandi formaður Samfylkingarinnar .
Sú spurning vaknar og verður áleitnari með degi hverjum hvort Samfylkingin hafi efni á að víkja Jóhönnu Sigurðardóttur til hliðar þegar líður að kosningum og tefla fram Ingibjörgu Sólrúnu Gísladóttur sem formanni og forsætisráðherraefni sínu .
Vegna veikinda hefur Ingibjörg Sólrún verið lítt sýnileg á hinu pólitíska sviði frá bankahruninu í október síðastliðnum .
Ef hún kæmi nú fram , svo skömmu fyrir kosningar og eftir alllanga fjarveru , til að leiða flokk sinn í næstu kosningum myndi hún ekki laða að kjósendur í sama mæli og Jóhanna Sigurðardóttir .
Í huga þjóðarinnar er tími Jóhönnu kominn .
Spurningin er hvort Samfylkingin ætli að láta eins og hún viti ekki af því .
Jóhanna hefur sagt að hún muni ekki bjóða sig fram til formanns gegn Ingibjörgu Sólrúnu og engin ástæða er til að ætla annað en að hún muni standa við það .
En það verður ekki horft framhjá því að formaður Samfylkingar hefur verið að glíma við veikindi og hefur verið fjarri vettvangi í nokkurn tíma .
Á meðan hefur Jóhanna stolið senunni .
Það hefur hún gert með því einu að vera hún sjálf .
En það er svosem ekki lítið þegar Jóhanna á í hlut því hún er heiðarleg , sjálfri sér samkvæm , ákveðin og óhrædd við að taka ákvarðanir .
Þjóðin vill þannig stjórnmálamenn .
Jóhanna gæti reyndar kosið að hverfa af hinum pólitíska vettvangi eftir áratuga farsælt starf .
Það væri ansi vont fyrir Samfylkinguna að þurfa að sjá á bak farsælum forystumanni sem nýtur víðtæks trausts og það kæmi niður á fylgi flokksins í kosningum .
Vissulega á þjóðin góðan stjórnmálamann í Ingibjörgu Sólrúnu en veikindi hennar hafa sett rækilegt strik í reikninginn .
Það er einfaldlega ekki hægt að láta eins og þau hafi ekki orðið .
Ingibjörg Sólrún á ekki að draga sig í hlé vegna bankahruns sem hún ber ekki ábyrgð á heldur vegna veikinda .
Þeir sem veikjast þurfa tíma til að jafna sig .
Það vita allir .
Ingibjörg Sólrún þarf engu að kvíða þótt hún dragi sig í hlé um tíma .
Hennar tími mun koma á ný .
Tími Jóhönnu er núna .
kolbrun@mbl.is Kolbrún Bergþórsdóttir 