Með meistaranámi í Evrópufræðum erum við að bregðast við mikilli þörf hjá atvinnulífinu og í stjórnkerfinu fyrir fólk með þverfaglega sérþekkingu á málefnum sem snerta Evrópusambandið og innri markað þess , " segir Kristján Vigfússon , forstöðumaður nýs meistaranáms í Evrópufræðum sem hefst í Háskólanum í Reykjavík næsta haust .
Kristján bendir á að samningurinn um Evrópska efnahagssvæðið sé stærsti og umfangsmesti viðskiptasamningur sem Ísland hafi gert .
" Með honum erum við aðilar að markaði 27 ríkja með um 500 milljónir manna .
Hvort sem Ísland gerist aðili að ESB eða ekki þá eru um 70% viðskipta okkar á innri markaðinum og viðskiptaumhverfi íslenskra fyrirtækja markast af þeim reglum sem eru settar á innri markaðinum og því samkeppnisumhverfi sem þar ríkir .
Auk þess á Ísland í nánu samstarfi og samskiptum við Evrópusambandið á öðrum sviðum sem samningurinn nær ekki til , eins og Schengen-landamærasamstarfinu .
" Kristján segir að Háskólinn í Reykjavík hafi sterkan grunn til að bjóða meistaranám í Evrópufræðum .
" Við erum svo lánsöm að hafa byggt upp mjög öfluga lagadeild og viðskiptadeild , en þessar deildir standa sameinaðar að baki náminu .
Ennfremur hefur hér verið starfrækt rannsóknastofnun í Evrópufræðum , Evrópuréttarstofnun sem og upplýsingaþjónusta í Evrópumálum innan bókasafns skólans .
Að byggja upp svona nám á þessum tímamótum í íslensku efnahagslífi er einnig hluti af nýsköpunarstefnu skólans og tengingu við hið alþjóðlega samfélag .
" Þverfagleg nálgun Í meistaranáminu nálgast nemendur viðfangsefnið út frá lögfræði , hagfræði , viðskiptafræði , sagnfræði og stjórnmálafræði .
Kristján segir það ekki hafa verið gert hér á landi með svo þverfaglegum hætti áður .
" Hjá Háskólanum starfar fjöldi fólks , sem hefur ekki eingöngu akademíska þekkingu á Evrópufræðum , heldur hefur starfað í tengslum við samninginn um Evrópska efnahagssvæðið , hjá framkvæmdastjórn ESB , EFTA , Eftirlitsstofnun EFTA og hjá sendiráði Íslands í Brussel .
Þessi hópur þekkir kerfið innan frá og veit hvernig það virkar .
" Um er að ræða tveggja ára mastersnám , samtals 120 einingar .
Gert er ráð fyrir að nemendur séu í fullu námi .
Að öllu jöfnu eru nemendur í fjórum til fimm kúrsum á hverri önn en aðeins í tveimur kúrsum á síðustu önninni eða á sama tíma og 15 eininga mastersritgerð er skrifuð .
Auk kjarnakúrsa sem allir þurfa að taka er boðið upp á valkúrsa úr laga- og viðskiptadeild sem eru sérhæfðir í Evrópumálefnum eða tengdir viðskiptum á evrópskum mörkuðum .
Kristján segist ekki efast um að mikil þörf sé fyrir nám af þessu tagi hér á landi .
" Við sjáum vandræði íslenskra útrásarfyrirtækja á mörkuðum sem þau hafa ekki kynnt sér nægilega vel og þau vandamál og álitamál sem upp hafa komið varðandi lög og reglur Evrópusambandins sem gilda hér og nægir í því sambandi að nefna Icesave-deiluna .
Ef af inngöngu í ESB verður á næstu misserum þá verður enn frekari þörf fyrir fólk með þessa menntun hjá einkaaðilum og opinberum hér heima , auk þess sem fjöldi starfa skapast í Brussel fyrir Íslendinga sem hafa sérhæft sig í Evrópufræðum .
" Fyrra nám og reynsla Allir sem hafa að minnsta kosti BS- eða BA-gráðu í lögum , hagfræði , viðskiptafræði , sagnfræði , stjórnmálafræði eða öðrum félagsvísindum geta sótt um námið .
Fólk með aðra grunnmenntun verður metið sérstaklega , en Kristján hvetur alla áhugasama til að sækja um .
" Að sjálfsögðu er síðan litið til reynslu úr atvinnulífinu , af félagsstörfum , annarrar hæfni og forystuhæfileika við mat á umsóknum .
Námið er sem sagt ætlað hvorttveggja fyrir nýútskrifaða nemendur sem og fólk sem hefur verið í atvinnulífinu um lengri eða skemmri tíma .
" Kristján segir Háskólann í Reykjavík einnig líta til þess að um leið og nýtt , þverfagleg nám í Evrópufræðum byggist upp verði hægt að stórefla rannsóknir og nýsköpun í tengslum við Evrópufræðin í skólanum .
rsv@mbl.is 