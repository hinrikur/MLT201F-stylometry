Eftir Sæbjörn Valdimarsson Febrúar boðar Óskarsverðlaunin og ófáar íslenskar frumsýningar á " litlu " og forvitnilegu myndunum sem eru tilnefndar og reynast oftar en ekki happadrjúgar perlur .
Þannig hefur það gengið fyrir sig undanfarin ár , sérdeildir kvikmyndaveranna hafa sópað að sér tilnefningum og verðlaunum en " stórmyndirnar " borið skarðan hlut frá borði .
Flest bendir til að svipuð hlið verði upp á teningnum í ár .
Þessar hæglátu gæðamyndir eru undantekningarlítið frumsýndar á öðrum árstímum , einkum í kringum langar fríhelgar og stórhátíðir , erlendis og hér heima .
Núna um helgina og þá næstu munum við m.a. njóta góðs af fjölbreyttum og áhugaverðum verkum leikstjóranna Gus Van Sant ( Milk ) , Woodys Allen ( Vicky Cristina Barcelona ) , David Fincher ( The Curious Case of Benjamin Button ) , John Patrick Shanley ( Doubt ) og Bryans Singer ( Valkyrie ) .
Flestar þeirra koma meira og minna við sögu BAFTA , Golden Globe og Óskars í ár .
Sjaldan eða aldrei er þeirra beðið með jafnmikilli óþreyju , við eigum það sannarlega skilið að hvíla hugann frá óreiðunni á þjóðarskútunni Aðgerð : Valkyrja Mikill styr hefur staðið um Valkyrie , nýjustu mynd Tom Cruise sem fer bæði með aðalhlutverkið og framleiðir undir hinu gamalfræga merki United Artists – sem hann á að mestum hluta .
Valkyrie er ólík öðrum myndum síðasta árs því hún fjallar um sögufrægt banatilræði við Adolf Hitler árið 1944 .
Tilræðið mistókst því miður en það er endurskapað af Singer ( X-Men ) með Cruise í aðalhlutverki Claus von Stauffenberg , heilans á bak við tilræðið sem er jafnan kennt við 20. júlí , daginn sem átti að láta til skarar skríða og losa heiminn við " foringjann " .
Til að byrja með komu öflug mótmæli frá Þjóðverjum sem lýstu ómældri andúð á kvikmyndagerðinni .
Bandaríkjastjórn brást illa við , Valkyrie var orðin að milliríkjamáli og útlitið dökkt .
Þýskir bönnuðu tökur á söguslóðum , upptökur voru eyðilagðar , aukaleikarar slösuðust og Stauffenberg-fjölskyldan sniðgekk kvikmyndagerðina .
Til viðbótar efuðust menn um dómgreind Cruise á þessu tímabili og hugsanlegar vinsældir gamaldags seinnastríðsmyndar , þær höfðu tæpast sést á tjaldinu síðan á síðari hluta aldarinnar sem var að renna sitt skeið .
Cruise er fylginn sér , valdi toppmenn í leikhópinn sem státar af breskum stórleikurum á borð við Kenneth Brannagh , Bill Nighy , Tom Wilkinson og Terence Stamp .
Þrátt fyrir hrakspár fóru að berast jákvæðar fréttir af kvikmyndagerðinni og í stuttu máli sagt hefur hún gengið mun betur og fengið jákvæðari dóma en bjartsýnustu menn þorðu að vona .
Hún er skemmtilegt aukabragð í kvikmyndaveislu samtímans .
Vicky Cristina Barcelona Á síðari árum hefur staðið nokkur styr um verk bandaríska kvikmyndahöfundarins Woodys Allen .
Eftir nokkuð aðsóknarlega köflóttan en farsælan feril hvað snertir undirtektir gagnrýnenda , hafa harðkjarna aðdáendur hans keypt þá fáu miða sem selst hafa á síðustu myndir hans .
Allen er álitinn einn af merkustu kvikmyndagerðarmönnum samtímans en hefur fengið frekar neikvæða dóma frá því hann lauk við Sweet and Lowdown ( ' 99 ) .
Hann flúði sína heitt elskuðu Manhattan-eyju og leitaði innblásturs í gamla heiminum þegar fór að sverfa að .
Ekki var að sjá að London bætti verk Allens , svo hann hélt lengra til suðurs og sló upp búðum í Barselónu , borginni sem hann hefur dáð og dvalist langdvölum á síðustu áratugum , og því má ekki gleyma að borgin dáir hann .
Og á slóðum þeirra Gaudi og Miró varð til rómantíska gamandramað Vicky Cristina Barcelona , fyrsta aðsóknarmyndin hans í árafjöld .
Hefur tekið inn tæpar 100 milljónir Bandaríkjadala , sem er miklu meira en síðustu 10 verk leikstjórans þar á undan .
Aðdáendur hans kunna sér ekki læti , meistarinn hefur aftur tekið fjörkipp , hálf-áttræður .
Vicky Cristina Barcelona er sem fyrr segir hans fyndnasta og besta mynd frá því á öldinni sem leið .
Hún segir af tveim ungum , amerískum konum , Vicky ( Rebecca Hall ) og Cristinu ( Scarlett Johansson ) , sem lenda í ástasambandi við listamanninn og lífskúnstnerinn Juan Antoni ( Javier Bardem ) .
Og þar sem myndin er sköpunarverk Allens í suðrænni sól og háum blóðhita , má ekki gleyma að Juan var giftur fegurðardísinni Mariu Elenu ( Penélope Cruz ) , sem kemur hressilega við sögu , léttklikkuð og kunnir kynórar höfundarins blómstra undir þessum notalegu kringumstæðum Allen er lagið að fást við hin ólíklegustu samskipti kynjanna þar sem duttlungar ástarinnar fá að leika lausum hala .
Hann vildi gera mynd til að koma áhorfendum í gott skap og hafa hana suðræna í útliti og anda , kryddaða erótík og ástafléttum .
Konurnar þrjár eru allar að finna fótfestu í lífinu og Juan Antonio nýtur góðs af og trítlar á milli þeirra eins og hani á Viagra .
Cruz er tilnefnd til Óskars og BAFTA og myndin hlaut Golden Globe sem besta gamanmynd ársins .
Doubt Leikstjórinn og rithöfundurinn John Patrick Shanley er fyrst og fremst frægur í kvikmyndaheiminum fyrir handrit á borð við Moonstruck og Live From Baghdad .
Með Doubt hefur hann unnið sinn stæsta sigur á ferlinum , leikritið , sem myndin er byggð á , færði Shanley Pulitzer-verðlaunin og myndin er tilnefnd til fjölda verðlauna .
Eins og nafnið bendir til er það efinn og leitin að sannleikanum sem varðar veginn í myndinni .
Hún fjallar einnig um blinda augað og siðferðilegar ásakanir innan kirkjunnar , deilumál sem hafa verið ömurlega mikið í umræðunni undanfarna áratugi .
Myndin flytur okkur aftur til Bronx ársins 1964 , í sókn föður Flynn ( Philip Seymour Hoffman ) , hann er nýráðinn við kirkju Heilags Nikulásar og miklar vonir bundnar við þennan líflega guðsmann , sem vill m.a. létta á ströngum siðareglunum .
Þar kemur hann ekki að tómum kofunum hjá hinni strangtrúuðu nunnu , systur Aloysius ( Meryl Streep ) .
Hún stjórnar með harðri hendi og hjálparmeðulunum ótta og aga .
Þjóðfélagsbyltingin utandyra er að þröngva sér leið inn í kirkjuna sem hefur m.a. nýlega tekið að sér fyrsta þeldökka nemandann , Donald Miller ( Joseph Foster ) .
Adam var ekki lengi í Paradís , þegar saklaus og hreinlíf nunna skýrir systur Aloysius frá grun sínum að faðir Flynn sýni Donald grunsamlega mikinn áhuga , fer allt í bál og brand .
Hún hefur ekkert annað en lítinn grun til að byggja á en næga hörku til að fylgja honum eftir .
Hér mætast stálin stinn , faðir Flynn ætlar ekki að láta beygja sig fyrr en í fulla hnefana .
Shanley vann til Óskarsverðlaunanna fyrir Moonstruck , og þau Streep og Hoffman eru bæði margtilnefnd og Óskarsverðlaunahafar .
Doubt er tilnefnd til 5 Óskarsverðlauna .
The Curious Case of Benjamin Button Myndin sem hlaut flestar Óskarsverðlaunatilnefningar í ár , The Curious Case of Benjamin Button , hefur komið mikið á óvart og þykir vandmeðfarið efnið , sem byggt er á smásögu eftir F. Scott Fitzgerald , hafa skilað sér með ólíkindum á tjaldið .
Hún fjallar um næsta óvenjulegt lífshlaup Buttons ( Brad Pitt ) , sem er með þeim ósköpum fæddur að koma í heiminn 86 ára að aldri og yngjast síðan í stað þess að eldast eins og allir í kringum hann .
Myndin hefst á því að hin aldraða Daisy ( Blanchett ) er á dánarbeðinum ásamt dóttur sinni , Caroline ( Julie Ormond ) suður í New Orleans .
Fellibylurinn Katrina nálgast óðfluga og Daisy notar tækifærið til að segja Caroline sögu af úrsmið sem ákvað að láta borgarklukkuna ganga aftur á bak þegar hann frétti af láti somar síns á vígstöðvunum í fyrra stríði .
Síðan biður hún stúlkuna að lesa póstkort og bréf frá Button .
Þannig er rakinn ferill hans og ástamál frá því hann fæðist í lok fyrra stríðs , 1918 , með mjög sjaldgæfan sjúkdóm ; hann er 86 ára og byrjar að yngjast frá því að hann opnar augun .
Faðir hans skilur hann eftir á tröppum barnaheimilis , við fylgjumst með því hvernig hann yngist , verður ástfanginn af Daisy , síðar kynnist hann Elizabeth ( Tilda Swinton ) , þá er Button búinn að flækjast víða og kynnast lífinu og er staddur í Rússlandi .
Eftir árásina á Pearl Harbour gengur Button í herinn sem einn úr áhöfn dráttarbátsins sem hefur lengst af verið hans vinnustaður .
Að loknu stríði kemur Button aftur til New Orleans , honum tæmist arfur , en hann kemst að því að Daisy er farin til New York til að leita sér frama sem dansmær , og heldur þaðan til Parísar .
Hann eltir en hún er í svipinn ástfangin af meðdansara sínum en ástin er óútreiknanleg og að lokum eru þau komin aftur og hamingjusöm í New Orleans .
Hann yngist , hún eldist .
Einvalalið stendur að baki myndinni .
Leikstjórinn er David Fincher , sem átti sannarlega skilið að fá Óskarsverðlaunin fyrir Zodiac .
Blanchett er margverðlaunuð , Pitt er tilnefndur í annað skipti ( það fyrra fyrir Twelve Monkeys ) sömuleiðis Swinton , svo mætti lengi telja .
Milk Hér ekki fjallað um vökvann góða í pappafernunum , heldur Harvey Milk , sem þótti einstakur og mikilhæfur maður .
Pólitíkus , baráttumaður fyrir jafnrétti samkynhneigðra , sameiningarmaður og ósvikin hetja .
Hann breytti sögunni árið 1977 , þegar hann var fyrstur samkynhneigðra valinn til að gegna opinberu embætti borgarfulltrúa .
Það var í San Fransisco , nú telst slíkt val ekki lengur fréttnæmt í hinum vestræna heimi .
Sigur Milk var ekki eingöngu ávinningur fyrir baráttu homma og lesbía , hann ruddi einingu leið í þröngsýnt andrúmsloft stjórnmálanna .
Milk umbylti hugmyndum mannréttindabaráttunnar og var orðinn hetja í augum bandarísku þjóðarinnar þegar hann var myrtur af samstarfsmanni sínum ( Josh Brolin ) , langt fyrir aldur fram , árið 1978 .
Til að gera myndina um Milk kom aðeins einn maður til greina , Gus Van Sant .
Hann hefur gert fjölda athyglisverðra verka og er einn fárra , frægra kvikmyndaleikstjóra sem eru fyrir margt löngu komnir úr skápnum og þekkir því umfjöllunarefnið frá fyrstu hendi .
Til að fara með hlutverk Milks valdi hann kameljónið og gæðaleikarann Sean Penn .
Myndin spannar síðustu 8 árin í lífi Milks .
Í upphafi er hann að halda upp á fertugsafmæli sitt þar sem hann býr , í New York .
Hann langar að öðlast meiri lífsfyllingu og flytur af þeim sökum til San Fransisco ásamt Scott Smith ( James Franco ) , ástmanni sínum .
Þeir setja upp lítið fyrirtæki í þeim hluta borgarinnar sem átti eftir að verða veigamikill dvalarstaður samkynhneigðra .
Eitt leiðir af öðru , Milk fer að skipta sér af mannréttindamálum og er fyrr en varir orðinn þekktur um alla borg sem talsmaður breytinga .
Á þessum árum var nánast lífshættulegt að vera yfirlýstur samkynhneigður , fordómarnir hrikalegir , auk þess sem þeir máttu þola mikið ofbeldi , jafnvel í þeirri opnu borg , San Fransisco .
Barátta Milks hlóð utan á sig og að því kom að hann var kjörinn í borgarráðið .
Meðal þess sem hann kom til leiðar var að menn voru ekki lengur reknir úr starfi sökum kynhneigðar .
Milk er tilnefnd til 8 Óskarsverðlauna auk fjölda annara vegtyllna .
