Eftir Karl Blöndal kbl@mbl.is Bölsýnin í efnahagsmálum fer vaxandi .
Þær aðgerðir , sem gripið var til fyrir áramót í Evrópu , Bandaríkjunum og víðar , hafa ekki dugað til þess að koma kyrrð á efnahagslíf heimsins og nú á að spýta meira fé inn í það .
Hver björgunarleiðangurinn rekur annan .
Í vikunni fékk Barack Obama , forseti Bandaríkjanna , fjárheimildir til nýs efnahagshvata .
Björgunaraðgerðir George Bush , forvera hans , komu ef til vill í veg fyrir hrun , en virkuðu þó ekki eins og vonast var til .
Það sama er upp á teningnum á Bretlandi þar sem ríkisstjórnin hyggst nú snarauka kreppuútgjöldin .
Bretar þykja standa svo tæpt hagfræðingurinn Willem Buiter telur að Bretland gæti orðið annað Ísland og talað er um Reykjavík við Thamesá .
Samdráttur í þjóðarframleiðslu Á hinni árlegu efnahagsmálaráðstefnu í Davos í Sviss í vikunni fór ekkert á milli mála .
" Við megum ekki vanmeta verkefnin og hætturnar sem blasa við heiminum árið 2009 , " sagði Stephen Roach , forustumaður Morgan Stanley , í umræðum um horfur í efnahagsmálum í Davos .
" Þetta verður sennilega fyrsta árið frá heimsstyrjöldinni síðari sem þjóðarframleiðsla mun í raun skreppa saman .
" Ekki eru spárnar frá hinum ýmsu alþjóðastofnunum bjartar .
Alþjóðagjaldeyrissjóðurinn hefur tvöfaldað mat sitt á heildartapi banka í heiminum og Alþjóðavinnumálastofnunin , ILO , telur hættu vera á því að fjörutíu milljónir manna missi vinnuna í heiminum á þessu ári .
Eftir því sem fjármálamarkaðir veikjast meira verður krafan um að ríkið komi til bjargar háværari .
Ríkið hefur hins vegar engar töfralausnir og getur ekkert gert án skuldsetningar .
Skuldirnar eru ríkisvæddar , en það kemur ekki í veg fyrir að á endanum komi að skuldadögunum og þá vaknar spurningin hvort ríki geti orðið gjaldþrota .
Ísland er ítrekað nefnt sem dæmi um land , sem rambar á barmi gjaldþrots .
Sama er að segja um ýmis ríki Austur-Evrópu og hafa nokkur þeirra þurft að leita til Alþjóðagjaldeyrissjóðsins og Austur-Evrópubankans .
En það ríkir ekki bara neyðarástand á jaðrinum .
Alvarlegur samdráttur er á Evrusvæðinu og nokkur ríki , sem eru með evru , standa nú svo tæpt að þeirra eina haldreipi er skjólið af hinni sameiginlegu mynt .
Fjárlagahallinn á Ítalíu eru sá þriðji hæsti í heiminum , 106% af þjóðarframleiðslu .
Þegar ríki lenda í peningavandræðum eru þau fjármögnuð með útboði á ríkisskuldabréfum .
En hvað gerist ef ríkisskuldabréfin seljast ekki ? Þá er eina ráðið að bjóða hærri vexti .
Í þeim efnum standa Þjóðverjar vel .
Þrátt fyrir að þeir hafi ekki sloppið við samdráttinn geta þeir gefið út skuldabréf með lágum vöxtum og komið þeim í verð .
Spánverjar , Ítalir , Írar og Grikkir eru hins vegar í mun lakari stöðu og þurfa að bjóða miklu hærri vexti til þess að einhver kaupi skuldabréfin , sem þeir gefa út .
Þeir eiga líka erfitt með að ná í lausafé með skuldabréfaútgáfu vegna þess að ríki á borð við Þýskaland ryksuga alla lausa peninga af markaðnum .
Ekkert er eftir handa litlu ríkjunum .
Tillaga um evruskuldabréf Jean-Claude Juncker , forsætis- og fjármálaráðherra Lúxemborgar , lagði til að þessi vandi yrði leystur með því að öll evruríkin sextán gæfu út sameiginleg skuldabréf .
Samstaðan var ekki meiri en svo að því var hafnað .
Mest var andstaðan í Berlín , sem ekki ætti að koma á óvart , því að þá hefðu Þjóðverjar þurft að borga hærri vexti en af skuldabréfunum , sem þeir gefa út sjálfir .
Sagt var að slíkt yrði ávísun á skuldasöfnun á kostnað annarra .
Ríki á borð við Grikkland eru hins vegar lent í vítahring .
Eina leiðin til að fjármagna hina háu vexti af skuldabréfunum eru nýjar lántökur , en þær leiða til versnandi lánshæfismats og hverri skuldabréfaútgáfu fylgja hærri vextir .
Sumir segja að þetta sé prófsteinn á samstarfið um evruna .
Í eina tíð hefðu ríki í sömu stöðu og Grikkir , Ítalir , Spánverjar og Írar fellt gengið og reynt að hjálpa þannig útflutningsgreinum .
Aðildin að evrunni kemur í veg fyrir það .
Komist Grikkir hins vegar í greiðsluþrot veitir evran ákveðna vernd .
Það hefði áhrif á gengi evrunnar , en þar sem gríska hagkerfið er svo lítill hluti af heildinni yrðu þau lítil .
Því er einnig haldið fram að aðildin að evrunni komi í veg fyrir að fjárhagsörðugleikar gríska ríkisins leiði til allsherjarkreppu .
Hin hliðin á þessu máli er sú hvort það sé hlutverk ríkjanna á evrusvæðinu að veita hvert öðru vörn gegn gjaldþroti .
Hvort evran eigi að vera varnarbandalag í efnahagsmálum líkt og Atlantshafsbandalagið á öryggissviðinu .
Aðildinni fylgja ákveðin skilyrði um aðhald í fjármálum .
Hvað gerist þegar eitt ríki kemst upp með að uppfylla þau ekki ? Hvaða ástæðu hafa hin ríkin þá til að sýna samviskusemi og aðhald ? Ef hins vegar ríkin færu öll að svindla á skuldbindingum sínum yrði líklega brátt um evruna .
Þau ríki sem ekki njóta evruskjóls þurfa hins vegar að glíma við vandann á eigin spýtur .
Íslenska ríkið var komið vel á veg með að greiða niður skuldir sínar þegar kreppan skall á , en flest ríki greiða niður skuldir sínar með því að efna til nýrra skulda með stöðugt hærri vöxtum .
Ef koma á í veg fyrir að skuldirnar verði á endanum að hengingaról .
Ef skynsamlega er haldið á málum eru skuldir greiddar niður í góðæri og efnt til þeirra í hallæri .
Í langvarandi kreppu er hins vegar ekki um mörg ráð að ræða .
Annars vegar er hægt að hækka skatta , hins vegar prenta peninga .
Í Bandaríkjunum og Evrópu hefur peningamagn í umferð aukist um 50% á undanförnum mánuðum .
Síðarnefnda leiðin er hins vegar aðeins fær ef skuldirnar eru innlendar , hún hefur engin áhrif á erlendar skuldir .
Í samdrættinum hlaðast skuldirnar upp .
Aðgerðirnar til að draga úr áhrifum kreppunnar nú gætu hæglega orðið eldsmatur fyrir þá næstu því að einhvern tímann hlýtur að koma að skuldadögunum .
Gjaldþrota ríki og byrðunum hlaðið á almenning Í skýrslu bandarísku hagfræðinganna Carmens Reinharts og Kenneths Rogoffs um fjármálakreppur á undanförnum árum kemur fram að ríkisgjaldþrot eru síður en svo fátíð .
Í Frakklandi gerðist það átta sinnum á milli 1500 og 1800 að ríkið gat ekki staðið við skuldbindingar sínar .
Á nítjándu öld varð Spánn sjö sinnum gjaldþrota .
Ríkið hefur verið sérlega lagið við að komast undan skuldbindingum þegar neyðin kallar .
Lausnirnar eru hins vegar ávallt á kostnað banka , fyrirtækja og á endanum almennings .
Í aldanna rás hafa aðferðirnar verið misjafnlega grimmilegar .
Í Frakklandi eftir byltinguna voru eignir kirkjunnar gerðar upptækar og kirkjunnar menn gerðir höfðinu styttri .
Svo blóðugra aðgerða er vonandi ekki að vænta á okkar tímum .
Leiðtogi Kína lét bölsýni ekki slá sig út af laginu Wen Jiabao , forsætisráðherra Kína , var einn fárra , sem ekki voru bugaðir af bölsýni á fundinum í Davos í Sviss í vikunni sem leið .
Hann fullyrti að Kínverjum myndi takast að komast hjá samdrætti .
" Við erum fullir bjartsýni , " sagði hann .
Kínverjar hyggjast veita miklu fé til uppbyggingar vegna samdráttarins í heiminum og staðhæfði Wen að þeim myndi takast að ná átta prósenta hagvexti á þessu ári eins og áætlanir gerðu ráð fyrir .
Á næstu tveimur árum hyggjast Kínverjar dæla sem samsvarar 16% af þjóðarframleiðslu út í hagkerfið til uppbyggingar .
Færri auðmenn á efnahagsfundinum í Davos Samdráttarmerki voru augljós á efnahagsráðstefnunni í Davos í Sviss , sem haldin hefur verið árlega frá 1971 .
Auður veitir aðgang og að þessu sinni voru auðmenn fáliðaðri en áður , en stjórnmálamenn þeim mun meira áberandi .
Stjörnur á borð við Angelinu Jolie , Sharon Stone og Bono hafa einnig haft sig í frammi á Davos , en nú létu þær ekki sjá sig .
Þá hafði eftirspurn á þyrluleigum dregist verulega saman og veislur voru öllu látlausari en var á tímum góðærisins .
