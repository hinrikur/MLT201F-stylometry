Málþing íslenzkra stjórnvalda og Atlantshafsbandalagsins um öryggi á norðurslóðum , sem haldið var í Reykjavík á fimmtudag , lét ekki mikið yfir sér en er mikilvægara en margur heldur .
Sú staðreynd að framkvæmdastjóri NATO , tveir æðstu herstjórnendur bandalagsins , formaður hermálanefndarinnar og ýmsir hátt settir ráðherrar og embættismenn frá aðildarríkjunum skyldu sækja málstofuna sýnir að bandalagið beinir nú sjónum sínum til norðurs á ný , eftir að hafa lengi horft fyrst og fremst til suðurs og austurs .
Það er ótvírætt í þágu íslenzkra öryggishagsmuna að bandalagið horfi aftur til norðurslóða .
Sama á við um Noreg , en í sameiningu hafa þessi tvö norðlægu NATO-ríki unnið að því að fá NATO til að taka annað augað af Afganistan og gefa heimaslóðum gaum .
Málþingið í Reykjavík sýnir að sú viðleitni hefur borið árangur .
Siglingar og öryggismál Á Norður-Atlantshafinu , sem varnarbandalag vestrænna lýðræðisríkja kennir sig við , er nú margt athyglisvert að gerast .
Jaap de Hoop Scheffer , framkvæmdastjóri bandalagsins , fór yfir fjögur atriði í ræðu sinni á málstofunni .
Í fyrsta lagi hefur hlýnun loftslags á norðurslóðum í för með sér að nýjar skipaleiðir opnast og gera má ráð fyrir aukinni umferð skipa um hafsvæðið nærri ströndum Íslands , með tilheyrandi slysahættu .
Umferð olíu- og gasskipa heldur væntanlega áfram að aukast og þar með hættan á umhverfisslysum .
Scheffer benti á að þessi þróun hefði í för með sér þörf fyrir leitar- og björgunarviðbúnað á Norður-Atlantshafinu .
Í þeim efnum hefði NATO skýru hlutverki að gegna .
Bandalagið réði yfir getu og búnaði til að takast á hendur leitar- og björgunarleiðangra og viðbragðsmiðstöð bandalagsins hefði nauðsynlega reynslu til að skipuleggja hvers konar hjálparstarf og styðja leitar- og björgunaraðgerðir .
Þetta skiptir máli fyrir Ísland .
Ef t.d. stóru olíuskipi hlekkist á undan ströndum landsins hefur Ísland eitt og sér enga burði til að takast á við slíkan atburð .
Við erum háð samstarfi við nágrannaríkin , ekki sízt Noreg , Danmörku og Bretland , en einnig önnur NATO-ríki .
NATO og orkuöryggið Í öðru lagi munu ýmsar auðlindir , þar með taldar olíu- og gaslindir , verða aðgengilegri ef ísinn hopar .
Framkvæmdastjóri NATO benti á að áfram yrði erfitt að vinna þessar auðlindir ; skilyrði væru erfið og fjarlægð frá mörkuðum mikil .
Sæju menn fram á aukna virkni í þessum geira , sérstaklega í orkuvinnslu , yrði bandalagið að taka það með í reikninginn .
Orkuöryggi er hugtak , sem hægt og rólega hefur þokazt ofar á dagskrá NATO undanfarin ár .
Bandalagið þarf að geta tryggt að flutningaleiðir fyrir orku til aðildarríkjanna séu tryggar .
Það er engan veginn sjálfsagt mál .
Deilur Rússa við nágrannaríki sín um gasviðskipti hafa þannig oftar en einu sinni leitt af sér gasskort í aðildarríkjum NATO vestar í Evrópu um hávetur .
Á leiðtogafundi NATO í Búkarest í fyrra var kveðið á um hvert hlutverk bandalagsins væri við að tryggja orkuöryggi .
Bandalagið á m.a. að tryggja upplýsingaöflun um orkuflutninga , stuðla að stöðugleika , styðja við viðbrögð vegna orkuskorts eða slysa , hvetja til góðs samstarfs ríkja og stuðla að vernd og öryggi orkumannvirkja .
Scheffer sagðist í ræðu sinni telja að allt ætti þetta við í tilfelli aukinnar orkuvinnslu á norðurslóðum .
Geir H. Haarde , fráfarandi forsætisráðherra , benti á það í ræðu sinni á fundinum að ef olía eða gas fyndist á Drekasvæðinu myndi það endurspeglast í öryggismálastefnu Íslands .
Ef orkuvinnsla hefst innan íslenzkrar efnahagslögsögu verða Íslendingar að tryggja öryggi orkumannvirkjanna .
Ef Ísland verður olíuríki einhvern tímann í framtíðinni mun hluti ágóðans af olíuvinnslunni geta runnið til þess verkefnis .
En að sama skapi er ólíklegt að Ísland komist af án samstarfs við bandalagsríki sín til að tryggja öryggi orkunnar .
Samband NATO við Rússland skiptir máli í þessu samhengi .
Ef Rússar halda áfram að beita orkulindum sínum sem " vopni " í deilum við nágrannaríkin og skrúfa oftar fyrir gasið má gera ráð fyrir að NATO-ríki leitist við að verða þeim ekki eins háð um orku .
Þá geta orkulindir á norðurslóðum komið inn í myndina .
Aukin hernaðarumsvif Í þriðja lagi komu deilur ríkja við heimskautið um yfirráðasvæði til umræðu .
Rússland , Kanada , Bandaríkin , Noregur og Danmörk fyrir hönd Grænlands deila um mörk efnahagslögsögu og skiptingu landgrunnsins í Norður-Íshafinu .
Sú hætta er vissulega fyrir hendi að þær deilur magnist .
Rússar hafa gengið einna harðast fram í kröfum sínum undanfarin ár og sendu m.a. kafbát til að koma rússneska fánanum fyrir á hafsbotni á norðurpólnum .
Í fjórða lagi nefndi framkvæmdastjóri NATO aukin hernaðarumsvif á norðurslóðum .
Þar hafa Rússar farið fremstir í flokki og aukið á ný bæði siglingar herskipa og flug langdrægra sprengjuflugvéla um Norður-Atlantshafssvæðið .
Önnur ríki á norðurslóðum hafa aukið hernaðarstarfsemi á svæðinu , til dæmis bæði Noregur og Kanada .
Sá munur er þó á , að þau ríki hafa fyrst og fremst aukið eftirlit með sínu næsta nágrenni , meðal annars vegna aukinnar skipaumferðar , en hernaðarstarfsemi Rússa virðist aðallega þjóna þeim tilgangi að sýna að þeir séu aftur orðnir stórveldi .
Eða hvaða tilgang annan hefur t.d. ítrekað hringflug um Ísland ? Geir H. Haarde vék að þessu í ræðu sinni á málþinginu .
Hann sagði að eftir að kalda stríðinu lauk hefði mjög dregið úr hernaðarumsvifum á norðurslóðum og þannig vildu Íslendingar helzt hafa það .
En grundvallarmunur væri á því að ríki gættu fullveldis síns og héldu uppi hefðbundnum landvörnum annars vegar og hins vegar að ríki færu á ný að sýna vald sitt með langdrægum skipum og flugvélum .
Þessum orðum var augljóslega ætlað að draga fram muninn á hegðun Rússlands og annarra ríkja í okkar heimshluta .
NATO þarf að gefa þessari þróun gaum .
John Craddock , yfirmaður Evrópuherstjórnar NATO , sagði í sínu erindi á málstofunni að bandalagið ætti að gera allt sem það gæti til að ýta undir samstarf , en ekki samkeppni ríkjanna á norðurslóðum .
Það á auðvitað að vera upplegg bandalagsins ; að kæla ástandið fremur en að hita upp í því .
Jaap de Hoop Scheffer velti því fyrir sér hvort NATO ætti að auka umsvif sín á norðurslóðum .
Hann sagði að til greina kæmi að fjölga leitar- , björgunar- og almannavarnaæfingum á svæðinu .
Hvers konar umsvif NATO á norðurslóðum yrðu hins vegar að fara fram algerlega fyrir opnum tjöldum og ríka áherzlu ætti að leggja á samstarf við Rússland .
NATO ætti að taka þátt í samstarfi á norðurslóðum með öðrum alþjóðlegum samtökum ríkja á svæðinu ; Norðurskautsráðinu og Evrópusambandinu .
Þótt lögð sé áherzla á samstarf við Rússland og að NATO api ekki eftir Rússum í því að sýna vald sitt á Norður-Atlantshafinu er nauðsynlegt að bandalagið sýni Rússum að þeir eiga ekki frítt spil með að þenja út áhrifasvæði sitt .
Framhald á loftrýmisgæzlunni Loftrýmisgæzlan við Ísland , sem orrustuflugsveitir frá öðrum bandalagsríkjum annast nokkrum sinnum á ári , er liður í þessu , auk þess að vera í þágu öryggishagsmuna Íslands .
Hún fer fram á forsendum hefðbundinna landvarna og beinist ekki að neinu ríki öðru fremur .
Hún er fyrst og fremst til marks um að NATO er reiðubúið að verja Ísland og hafa eftirlit með hafsvæðinu umhverfis landið , þótt aðstæður séu ekki nú með þeim hætti að slíkrar gæzlu sé þörf allt árið .
Það er þess vegna mikilvægt að loftrýmisgæzlunni verði haldið áfram .
Nú stefnir allt í að í ríkisstjórn setjist eini íslenzki stjórnmálaflokkurinn , sem vill ganga úr Atlantshafsbandalaginu og telur ekki þörf á neinum landvörnum , hvaða nafni sem þær nefnast .
Samstarf Vinstri grænna og Samfylkingarinnar er hugsanlega aðeins til næstu vikna og mánaða , en ekki er útilokað að það verði til næstu ára .
Um leið og VG sezt í ríkisstjórn gengur Sjálfstæðisflokkurinn úr stjórn ; sá flokkur sem dyggast hefur staðið vörð um tryggar landvarnir og aðild Íslands að NATO .
Hver á að verða stefna nýrrar ríkisstjórnar í öryggis- og varnarmálum ? Þau virðast ekki hafa verið ofarlega á baugi í stjórnarmyndunarviðræðunum .
VG láta sér ekki detta í hug , fremur en forveri flokksins , Alþýðubandalagið sáluga , að gera úrsögn úr NATO að skilyrði fyrir stjórnarsamstarfi .
En það skiptir bæði máli hvað stendur í stjórnarsáttmálanum og hvað stendur ekki í honum .
Í stefnuyfirlýsingu fráfarandi stjórnar sagði þetta eitt um varnarmál : " Ríkisstjórnin mun fylgja markaðri stefnu í öryggis- og varnarmálum og koma á fót samráðsvettvangi stjórnmálaflokkanna um öryggismál .
" Mun ný ríkisstjórn áfram fylgja markaðri stefnu , sem meðal annars felur í sér aukið tvíhliða samstarf við nágrannalöndin og áframhaldandi loftrýmisgæzlu NATO hér á landi ? Á málþingi NATO var frá því greint að Danir væru reiðubúnir að annast loftrýmisgæzlu hér við land í marz , Spánverjar í maí og Bandaríkjamenn með haustinu .
En jafnframt kom fram í máli Geirs Haarde og Jaaps de Hoop Scheffer að framhaldið væri í höndum íslenzkra stjórnvalda .
Vinstri grænir , sem alla jafna hafa litlar áhyggjur af umfangi og vexti ríkisútgjalda , hafa haft þungar áhyggjur af kostnaðinum við loftrýmisgæzluna og lagt fram um hann fyrirspurnir á Alþingi .
Nú þegar liggur fyrir ákvörðun um að fækka þeim skiptum , sem erlendar flugsveitir koma hingað til lands , úr fjórum á ári í þrjú .
Aukinheldur munu bandalagsríki okkar í NATO taka á sig stærri hluta kostnaðarins en upphaflega var áformað .
Þá liggja fyrir ýmsar hugmyndir um hvernig megi koma þeim verkefnum , sem Varnarmálastofnun hefur með höndum , fyrir með ódýrari hætti með meira samstarfi við aðrar stofnanir á borð við Neyðarlínu og Landhelgisgæzlu .
Í þessu efni má ekki gleyma því að grundvallarskylda hvers ríkis er að tryggja löggæzlu , dómskerfi og landvarnir .
Þetta eru forgangsverkefni allra ríkja .
Og fyrir þá , sem eru jafnáhugasamir um fullveldi Íslands og VG , hlýtur að vera forgangsatriði að Ísland hafi einhverja stefnu um hvernig það ætlar að tryggja það lykilatriði í gæzlu fullveldisins , sem landvarnirnar eru .
Nú getum við ekki lengur treyst á Bandaríkin að sjá um þau mál fyrir okkur .
Nú reynir líka á ábyrgð Samfylkingarinnar , sem væntanlega mun fara áfram með utanríkisráðuneytið í nýrri stjórn .
Ætlar hún að standa í ístaðinu í varnarmálum eða fara á taugum einu sinni enn ? Ætlar Samfylkingin að leyfa VG að setja varnarmál Íslands upp í loft á tímum , þegar óvissan fer vaxandi á Norður-Atlantshafi ? Loftrýmisgæzla við Ísland Danmörk Marz Spánn Maí Bandaríkin September ? 