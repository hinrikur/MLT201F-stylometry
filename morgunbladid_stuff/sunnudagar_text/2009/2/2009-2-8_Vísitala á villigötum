UNDANFARIN misseri hefur fasteignamarkaðurinn verið bitbein stjórnvalda og fjármálastofnana .
Jafnvel fyrir hrun bankakerfisins var þetta orðið staðreynd .
Almenningur opnaði varla dagblað án þess að sjá forsíðufyrirsagnir í æsifréttastíl um hrun fasteignaverðs , mismikið þó eftir dögum .
Þessar fréttir áttu það allar sammerkt að ekki fannst pláss fyrir þær í dagblöðum nema á forsíðunni .
Þegar spárnar gengu ekki eftir þótti það síður fréttnæmt .
Þetta byggðist meira og minna á spám frá hinum ýmsu stofnunum , ekki síst Seðlabankanum sem er búinn að ákveða verðlagningu fasteigna út árið 2010 .
Ég hef velt því svolítið fyrir mér hver sé í raun rót vandans í þessu efni .
Sveiflur í fasteignaverði hafa verið fylgifiskur markaðarins áratugum saman og þótt eðlilegar í ljósi þeirra hagsveiflna sem verið hafa í efnahagslífinu hverju sinni og í sjálfu sér er ekkert óeðlilegt við það að fasteignaverð lækki rétt eins og það hækki .
Sú lægð sem nú gengur yfir fasteiganmarkaðinn er þó sérstök að því leyti að hún er að stórum hluta afleiðing af innkomu bankanna á íbúðalánamarkaðinn haustið 2004 .
Slíkur var gauragangur bankanna þá , að Íbúðalánasjóður skyldi sleginn af fyrir næstu áramót þannig að bankarnir sætu einir að kjötkötlunum .
Lesandinn getur svo sjálfur dæmt um það hvernig umhorfs væri á fasteignmarkaði nú ef slíkt hefði tekist .
Bankarnir voru orðnir fjárvana fyrir ári og nánast getulausir til íbúðalána .
Alþjóð veit hvernig komið er fyrir bankakerfinu á Íslandi í dag og óþarfi að hafa mörg orð um það .
Nú hafa fasteignakaupendur aðeins Íbúðalánasjóð og lífeyrissjóðina til að halla sér að .
En hver skyldi vera raunveruleg rót vandans í dag ? Að sjálfsögðu hefur fjármálakreppan mikil áhrif , en að mínu mati liggur rót vandans að stórum hluta í grunni neysluvísitölunnar sem mælir verðbólguna sem nú er að tröllríða þjóðinni .
Í þeim grunni nemur nefnilega fasteignaverð um 20% , sem þýðir að fasteignaverð er skilgreint með neyslu .
Fasteignir hafa hins vegar hingað til verið skilgreindar sem fjárfesting í hagfræðilegum skilningi og í þeim er oft og tíðum bundinn eini sparnaður almennings .
Þessi aðferðafræði gerir það að verkum að þegar bankarnir gusuðu ódýrum íbúðalánum út á markaðinn þá örvaðist eftirspurn eftir fasteignum og verðið hækkaði .
Við það hækkar neysluvísitalan sem mælir verðbólgu og verðbætur lána sem aftur eru tekjur hjá bönkum og öðrum lánastofnunum .
Bankarnir og aðrar lánastofnanir geta þannig ruggað markaðnum með handafli með því að auka eða minnka fjárstreymið inn á markaðinn .
Þegar svo verðbólgumarkmið Seðlabankans eru komin úr böndunum er fljótlegasta leiðin til að ná niður verðbólgu að berja niður fasteignaverðið sem vegur jú fimmtung í grunni neysluvísitölunnar .
Þá er einfaldlega fljótvirkasta leiðin að tala niður fasteignaverð með því að spá verðlækkun og drepa þannig niður eftirspurn á markaðnum .
Þetta er kjarni málsins og þetta er vítahringur sem þjóðin verður að komast út úr , ella mun almenningur upplifa öfgakenndar sveiflur á fasteignamarkaði áfram um ókomna tíð .
Það er því lykilatriði af taka fasteignaverð að miklu eða öllu leyti út úr grunni neysluvísitölunnar enda er með því verið að rugla saman fjárfestingu og neyslu sem er hagfræðilega rangt .
Við megum ekki gleyma því að fasteignamarkaðurinn samanstendur af heimilum fólks og er oft eini sparnaður þess við ævilok .
Það er því afar mikilvægt að þessi markaður fái frið til að halda jafnvægi og þróist sjálfstætt án þess að vera leiksoppur fjármálastofnana og stjórnmálamanna , eins og dæmin hafa því miður sannað .
Runólfur V Gunnlaugsson viðskipta- og hagfræðingur og löggiltur fasteignasali .
