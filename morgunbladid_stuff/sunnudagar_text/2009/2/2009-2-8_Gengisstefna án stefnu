NÚ ER liðinn góður hundadagatími frá því að bankarnir féllu í faðm ríkissjóðs og upplýst var að útrásarvíkingarnir höfðu farið yfir íslenska fjármálakerfið eins og skaflajárnaðir fresskettir .
Sumir af þessum köttum hvæsa enn og reyna eftir fremsta megni að viðhalda ástandinu .
Til dæmis hafa þeir stofnað félag til kröfukaupa , til að kaupa kröfur á sjálfa sig fyrir slikk .
Aðrir vilja krefjast 200 milljarða , vegna gjaldseyrisskiptasamninga sem þeir gerðu við sjálfa sig og nota erlent affallagengi krónunnar sem viðmiðun .
Eftir alla þá snúninga sem fjárfestingakettirnir hafa tekið á krónunni hefur almenningur endanlega fundið að íslenska krónan er ónothæf og jafnvel sumir pólitíkusar viðurkenna það líka .
Upphrópunarkrafa er að taka upp evru sem gjaldmiðil og aðrar myntir eru nefndar sem valkostir .
Kippur af hagfræðingum hafa komið fram og segja að einhliða upptaka evru sé ekki góður kostur og eru eðlilegar skýringar á því .
Frá stofnun lýðveldisins 1944 hefur alltaf verið undirliggjandi verðbólga á Íslandi .
Seðlaprentun var stunduð með viðeigandi verðbólgu og var nýtt með góðum árangri til uppbyggingar í landinu , því þeir sem fengu lán þurftu lítið að borga af lánunum , verðbólgan sá um stærsta hlutann .
Þetta breytist allt með upptöku verðtrygginga á lán á áttunda áratugnum en frá áramótum 1981-82 þegar tvö núll voru fjarlægð frá krónunni , til 2008-09 hefur krónan fallið um 3,5% á ári að meðaltali á móti dönsku krónunni , en þetta skýrir afstöðu hagfræðingana á upptöku annars gjaldmiðils sem við hefðum ekki stjórn á .
Hafa ber í huga að leita til hagfræðinga um ráð til að endurvekja íslenskt efnahagslíf úr því stöðnunarástandi sem ríkir núna , er líkt og að biðja prest um að endurlífga dauðan mann , einungis brjóstvit góðs leiðtoga getur það .
Öll þjóðin er sammála um að við þurfum að taka upp stærra myntkerfi , en einhvers staðar þarf að byrja .
Ég legg til að við tökum upp það sem ég kalla tvöfalda kerfið .
Þá eru tveir gjaldmiðlar í notkun , sá opinberi , íslenska krónan , og einnig dollari eða evra .
Tvöfalda kerfið er þekkt frá stöðum eins og Kúbu og fleirum í svipuðu ástandi .
Smám saman safnast upp erlent fjármagn hjá rekstraraðilum sem léttir þrýsting af opinbera gjaldmiðlinum .
Aðilar vinnumarkaðarins ættu að beita sér fyrir þessari nálgun , til undirbúnings framtíðargjaldmiðils .
Sérstaklega væri þetta verðugt verkefni fyrir Alþýðusambandið , í stað þess að krefjast inngöngu í ESB , eingöngu til að innleiða hér fast atvinnuleysi .
Góðu fréttirnar fyrir okkur Íslendinga eru þær að stóru myntkerfin hafa sé sig knúin til að fylgja fordæmi okkar Íslendinga og er hafin mikil seðlaprentun hjá Seðlabanka Evrópu og einnig í Bandaríkjunum .
Þetta þýðir gengisfall á USD og EUR sem örvar framkvæmdir og atvinnu í viðkomandi löndum , enn stóri ávinningurinn er að léttara verður að borga Kínverjum skuldir , en hvorugt myntkerfið hefur efni á að skulda meira en nú er .
Ávinningur okkar Íslendinga af verðbólgu og gengisfalli evru og dollara er sá að færri krónur þarf til að borga okkar erlendu skuldir og fall íslensku krónunnar verður meira of minna í samræmi við hin myntkerfin , sem kemur fram sem stöðuleiki krónunnar .
Þeir dómsdags hagspekingar , sem reikna út að Ísland sé tæknilega gjaldþrota , vegna skulda og afborgana , ættu að kynna sér heildarmyndina áður en þeir tjá sig næst um framtíðarhorfur okkar .
Elías Kristjánsson , forstjóri Kemis ehf. 