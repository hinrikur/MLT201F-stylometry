Fjármálakreppan er nú orðin að framleiðslukreppu .
Jafnvel er talað um hrun framleiðslunnar .
Í nýjasta tölublaði tímaritsins The Economist er framleiðslukreppan meginefni .
Þar er rakið hvernig flutningaskip sigla hálftóm um heimsins höf. Pantanir á verksmiðjuvélum voru 40% minni í Þýskalandi í desember en í sama mánuði árið áður .
Helmingurinn af níu þúsund fyrirtækjum í Kína sem flytja út leikföng er gjaldþrota , 60% færri bílar voru framleiddir í Bandaríkjunum í janúar í ár en í fyrra .
Áhrifanna af fjármálahruninu gætir um allan heim , allt frá Suður-Ameríku til Asíu .
Ástæðan fyrir því að framleiðsla dregst saman er augljós .
Eftirspurn hefur skroppið saman og Ísland er gott dæmi um það eins og sést á þeim umskiptum sem orðið hafa í innflutningi til landsins .
Eftir því sem framleiðslan dregst saman eykst krafan um opinbera aðstoð .
Hún getur átt rétt á sér ef spurningin snýst um að fyrirtæki komist í gegnum öldudal en það getur hins vegar ekki verið lausn til framtíðar að framleiða vörur sem enginn vill kaupa í hagkerfi sem hefur getu til að framleiða langt umfram eftirspurn .
Paul Volcker , aðalráðgjafi Baracks Obama Bandaríkjaforseta í efnahagsmálum og fyrrverandi yfirmaður bandaríska seðlabankans , sagði á föstudagskvöld að þróun og hraði fjármálakreppunnar hefði komið sérfræðingum í opna skjöldu .
Samdrátturinn í framleiðslu í heiminum væri bein afleiðing af kreppunni í hinu vestræna fjármálakerfi og hann reiknaði " ekki með að við munum taka upp sams konar fjármálakerfi og við höfðum byggt upp fyrir kreppuna " .
Volcker kom í ræðu sinni inn á lykilatriði varðandi endurreisn hins alþjóðlega fjármálakerfis .
Alþjóðlegri samvinnu í efnahagsmálum yrði að koma í fastan farveg .
Skapa yrði nýtt , alþjóðlegt lagaumhverfi , sem sérstaklega næði til banka og fjármálastofnana sem störfuðu í mörgum löndum .
Í kreppunni skapast andrúmsloft þar sem hver hefur tilhneigingu til að hugsa um sig .
Þau viðbrögð kunna að vera eðlileg birtingarmynd sjálfsbjargarviðleitninnar en þau eru hins vegar líklegri til að valda skaða þegar til lengri tíma er litið .
Að sama skapi er ekki hægt að ætlast til þess að eitt ríki opni allt upp á gátt á meðan öll hin ríkin setja upp verndarmúra og skekkja alla samkeppni .
Eftir því sem kreppan verður víðtækari og alvarlegri verður brýnna að taka á þessu vandamáli .
Eins og Volcker sagði er alþjóðlegt samstarf nauðsynlegt til að leiðrétta kúrsinn en það á ekki bara við um umhverfið í fjármálaheiminum heldur einnig í hinu raunverulega hagkerfi þar sem verðmætin verða til sem eru undirstaða fjármálahræringanna .
Framleiðsla dregst saman í heiminum .
