Eftir Helga Bjarnason helgi@mbl.is MIKIL fækkun utanlandsferða mun væntanlega draga úr því að Íslendingar sólbrenni .
Það gæti síðan leitt til fækkunar húðkrabbameinstilfella .
Geislavarnir Íslands vekja athygli á niðurstöðum könnunar sem gerð var fyrir Lýðheilsustöð á seinni hluta ársins 2007 þar sem fram kemur að fleiri Íslendingar sólbrunnu erlendis en hér á landi .
Nærri þriðjungur Íslendinga yfir 18 ára aldri sólbrann í sólarferð og 10% að auki brunnu annars staðar utan landsteinanna .
Þegar litið er til aldursflokksins 18-25 ára sést að fleiri sólbrunnu í ljósabekk en í sólbaði á Íslandi .
Flestir úr þeim aldursflokki einnig brunnu þó í sólarferð .
Útfjólublá geislun frá sólinni og ljósabekkjum er aðalorsök sortuæxla .
Þegar fólk brennur , jafnt börn og fullorðnir , aukast líkurnar á því að húðkrabbamein greinist síðar á ævinni .
Óregluleg og tímabundin sólargeislan , eins og gerist þegar Norðurlandabúar ferðast til sólarlanda , er því áhættuþáttur .
Að jafnaði hefur hver Íslendingur farið í eina og hálfa ferð til útlanda á ári .
Útlit er fyrir mikla fækkun og hafa komið fram upplýsingar um 40% fækkun ferða .
Telja Geislavarnir að samdráttur í ferðalögum geti aftur leitt til fækkunar húðkrabbameinstilfella .
S & S Hversu hættulegur er sólbruni ? Útfjólublá geislun er aðalorsök sortuæxla .
Um 50 manns greinast að jafnaði á ári með sortuæxli í húð , rúmlega 50 með önnur húðæxli og um 220 með grunnfrumæxli .
Átta Íslendingar deyja árlega úr sortuæxlum í húð .
Hverjir eru í mestri hættu ? Sortuæxli eru algengari meðal kvenna en karla .
Fjölgunin er mest áberandi hjá ungum konum og er sortuæxli orðið algengasta krabbameinið í þeim hópi .
