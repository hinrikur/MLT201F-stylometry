Hvað sér Samfylkingin þegar hún horfir yfir samningaborðið í stjórnarmyndunarviðræðum við Vinstri græna ? Sér hún það sem aðrir sjá ? Sér hún að hún er í viðræðum við flokk sem er mesti afturhaldsflokkur sem nú á sæti á þingi ? Nei , sjálfsagt sér Samfylkingin ekki þetta .
Það hentar henni ekki núna að horfast í augu við raunveruleikann .
En sá tími mun koma að Samfylkingin verður að horfast í augu við þá staðreynd að hún fór í bandalag við flokk sem hún á enga samleið með .
Fæstir virðast hafa mikla trú á því að samstarf Samfylkingar og Vinstri grænna verði lífseigt .
Ekkert bendir til að Vinstri grænir séu stjórntækari nú en þeir voru í upphafi þegar þeir mynduðu sinn litla þjóðlega afturhaldsflokk .
Samfylkingin á bara ekki um annað stjórnarmynstur að velja nú um stundir .
Sjálfstæðisflokkurinn er hruninn og þarf að fara í stórfellt innra uppgjör og endurbyggingu .
Þjóðarinnar vegna er rétt að óska þess að frjálslyndari armur Sjálfstæðisflokksins nái að snúa af sér litlu harðlínuklíkuna sem lagði sitt af mörkum til að leggja flokkinn nánast í rúst , meðal annars með því að berjast gegn lýðræðislegum umræðum um Evrópusambandið .
Samfylkingin ætti einnig að horfa vonaraugum til Framsóknarflokksins .
Formaður þess flokks er mætur maður sem á skilið að leiða flokk sinn á sigurbraut .
Það hlýtur að vera eftirsóknarvert fyrir jafnaðarmenn að eiga samstarf við frjáslyndan miðjuflokk þar sem skynsemi er í forgrunni .
Vonandi verður Framsóknarflokkurinn þannig flokkur .
Svo eitthvað jákvætt sé sagt um Vinstri græna verður að telja þeim flokki til tekna að þar hugsa menn alltaf upphátt .
Maður veit því alltaf hvað þeir meina .
Þegar ráðherra flokksins segist korteri fyrir kosningar vera á móti olíuleit þá getur enginn efast um að einmitt það er skoðun ráðherrans .
Reyndar reynist mörgum erfitt að átta sig á því hvernig hægt sé að vera á móti olíuleit en Vinstri grænir eru á móti svo mörgu sem öðrum þykir sjálfsagt að þarna er bara enn eitt skringilega dæmið .
Þegar út úr frambjóðendum Vinstri grænna skoppuðu setningar um skattahækkanir , launalækkanir og eignaskatta þá var heldur ekki hægt að efast um að þeim var hjartans alvara .
Og allir vita að flokksforystan hefur sömu andúð á ESB og litla harðlínuklíkan í Sjálfstæðisflokknum .
Auðvitað ættu þessi litlu öfl að fallast í faðma og einangrast saman .
Samfylkingin er nú stærsti flokkur landsins og hefur ýmis tækifæri til að koma góðum hlutum í verk .
Því miður er hætta á að stöðnun blasi við meðan Vinstri grænir eru hafðir með í farteskinu .
En svo hlýtur að koma betri tíð – án Vinstri grænna .
kolbrun@mbl.is Kolbrún Bergþórsdóttir 