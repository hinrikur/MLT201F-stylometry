Allt stefnir í skilnað hjá Silvio Berlusconi forsætisráðherra Ítalíu og eiginkonu hans Veronicu Lario .
Kornið sem fyllti mælinn í stormasömu hjónabandi var að ráðherrann mætti í átján ára afmæli fyrirsætu nokkurrar á dögunum .
Því fer fjarri að þetta sé í fyrsta skipti sem hroll setur að Ítölum – og fleiri þjóðum – vegna ummæla eða athafna Silvios Berlusconis .
Eftir Orra Pál Ormarsson orri@mbl.is Silvio Berlusconi og Veronica Lario hafa áður farið í hár saman opinberlega .
Frægt er þegar forsætisráðherrann tilkynnti þingmanninum og þokkadísinni Mara Carfagna að væri hann laus og liðugur myndi hann giftast henni á stundinni .
" Ég færi hvert sem væri með þér , " bætti hann við .
Lario , eiginkona Berlusconis til átján ára , brást illa við þessum ummælum og krafði bónda sinn um afsökunarbeiðni í opnu bréfi á forsíðu dagblaðsins La Repubblica .
Í það skipti varð hann við beiðninni .
Varla hefur það þó verið til þess fallið að lægja öldurnar að Carfagna á nú sæti í ráðuneyti Berlusconis .
Forsætisráðherrann er alræmdur fyrir ónærgætni .
Skemmst er að minnast orða hans tveimur dögum eftir jarðskjálftann mikla í L ' Aquila í síðasta mánuði .
Þá hvatti hann fólk sem misst hafði heimili sín til að ímynda sér að það væri statt í útilegu .
Tæplega þrjú hundruð manns týndu lífi í hamförunum .
Útiteknir forsetar Orðaval ráðherrans hefur ekki bara komið honum í bobba heimafyrir .
Mikla athygli vakti þegar hann bauðst til að liðka fyrir samskiptum hinna nýju leiðtoga Bandaríkjanna og Rússlands í fyrra haust .
" Annars sé ég ekki fyrir mér að Medvedev komi til með að verða í vandræðum með að stofna til tengsla við Obama , " sagði hann .
" Hann er ungur , huggulegur og jafnvel útitekinn .
Fyrir vikið hygg ég að samband þeirra verði gott .
" Degi eftir að Ítalir tóku við forsæti í Evrópuráðinu sumarið 2003 gagnrýndi vinstrisinnaður þýskur fulltrúi á Evrópuþinginu , Martin Schulz að nafni , Berlusconi harðlega fyrir stefnu hans í innanríkismálum og meint tengsl við mafíuna .
" Schulz minn góður , " svaraði Berlusconi um hæl .
" Ég þekki kvikmyndaframleiðanda á Ítalíu sem er að gera mynd um útrýmingarbúðir nasista .
Ég legg til að þú leikir kapó í henni .
Þú er klæðskerasaumaður í það hlutverk .
" Kapó voru fangarnir sem unnu sem verðir með nasistum í fangabúðunum kallaðir .
Margir þeirra voru sérlega illræmdir .
Vinstrimenn á Evrópuþinginu mótmæltu ummælum Berlusconis hástöfum og róaði hann þá með þeim orðum að hann hefði verið að grínast .
Berlusconi var þó ekki af baki dottinn heldur kallaði Schulz og aðra vinstrimenn á þinginu skömmu síðar " lýðræðistúrista sem vilja illa " .
Eftir þetta andaði til skamms tíma köldu milli þýskra og ítalskra stjórnvalda .
Reyndi að heilla Halonen Þjóðverjar eru ekki eina þjóðin sem Berlusconi hefur móðgað .
Hann móðgaði Finna heiftarlega þegar hann kvaðst þurfa að dusta rykið af glaumgosahæfileikum sínum vegna samskipta við Törju Halonen forseta .
Ágreiningur hafði þá risið milli þjóðanna um staðsetningu matvælaöryggisstofnunar Evrópu .
Ítalski sendiherrann í Finnlandi var tekinn á teppið vegna málsins .
Ónefndur ráðherra í stjórn Berlusconis beit síðan höfuðið af skömminni þegar hann lét hafa eftir sér að " allir sem séð hafa mynd af Halonen hljóta að gera sér grein fyrir því að Berlusconi var að spauga " .
Þetta er þó hátíð í samanburði við orð sem Berlusconi lét falla um kommúnistastjórnina í Kína .
Hann sagði raunar ofmælt að kommúnistar ætu börnin sín en í staðinn syðu þeir þau og notuðu sem áburð á ökrum úti .
Síðar viðurkenndi hann að brandarinn væri vafasamur en hann hefði ekki getað stillt sig .
Romano Prodi , einn af höfuðandstæðingum Berlusconis í ítölskum stjórnmálum , sagði af þessu tilefni að orð hans væru " fáránleg " og það gæti reynst Ítölum dýrt spaug að móðga þjóð sem er 1,3 milljarðar manna með þessum hætti .
Eins og gefur að skilja hefur Berlusconi oft verið yfirlýsingaglaður í viðtölum .
Þannig höfðu Nicholas Farrell og Boris Johnson , núverandi borgarstjóri Lundúna , afar umdeild ummæli eftir honum í blaði sínu The Spectator árið 2003 , þess efnis að Benito Mussolini hefði í raun verið ljúfur einræðisherra sem réð ekki andstæðinga sína af dögum heldur sendi þá " í orlof " .
Hægrisinnaðar konur fríðastar Berlusconi hefur oft verið vændur um karlrembu .
Einhverju sinni fundaði hann með þungavigtarmönnum á Wall Street til að hvetja þá til að fjárfesta á Ítalíu .
Helsta ástæðan var sú " að hvergi í heiminum er fallegri ritara að finna " .
Í kosningabaráttunni á Ítalíu í fyrra hélt Berlusconi því fram að hægrisinnaðar stjórnmálakonur væru upp til hópa fegurri en þær sem eru til vinstri .
Þegar vinstrimenn andmæltu þessu svaraði hann : " Vinstrimenn er algjörlega smekklausir , meira að segja þegar konur eru annars vegar .
" Í sömu kosningabaráttu spurði ung kona Berlusconi á opnum fundi hvað unga fólkið gæti gert til að auka starfsöryggi sitt .
" Þú ættir að reyna að giftast syni Berlusconis , " svaraði hann án þess að blikna .
" Og með þetta bros eru möguleikar þínir raunhæfir .
" Alræmdustu ummæli Berlusconis sem túlkuð hafa verið sem karlremba féllu hins vegar í byrjun þessa árs þegar hann gerði heyrinkunnugt að hermönnum sem gæta eiga öryggis borgaranna á Ítalíu yrði fjölgað úr 3.000 í 30.000 .
Markmiðið er að stemma stigu við glæpum .
Þegar blaðakona spurði ráðherrann hvort hann teldi að þetta dygði til að nauðganir heyrðu sögunni til í landinu svaraði hann kinnroðalaust : " Það er ógerningur að eyða þeirri hættu .
Við myndum þurfa jafnmarga hermenn og fallegar konur .
Það er borin von þar sem ítalskar konur eru svo fallegar .
" " Skaut " rússneska blaðakonu Silvio Berlusconi þykir jafnundarlegur til orðs og æðis .
Margir hrukku í kút á blaðamannafundi þeirra Vladimirs Pútíns , þáverandi forseta Rússlands , á Sardiníu fyrir um ári þegar sá ítalski brá ímyndaðri byssu á loft og skaut rússneska blaðakonu sem gengið hafði nærri Pútín og spurt hvort hann hefði í hyggju að skilja við eiginkonu sína og ganga að eiga fimleikastjörnuna Alinu Kabaevu .
Að sögn viðstaddra táraðist blaðakonan í kjölfarið .
Síðar var haft eftir henni að hún vissi að það orð færi af Berlusconi að hann væri glettinn og að hún vonaði að ekki yrðu eftirmál af þessari uppákomu .
Ritstjóri ítalska blaðsins Libero , sem þykir hægrisinnað , tók málið upp og lýsti þeirri skoðun sinni að í ljósi gagnsæis í Rússlandi hefði Berlusconi líklega bjargað lífi blaðakonunnar með athæfi sínu .
" Hyrnti " spænska utanríkisráðherrann Stutt er síðan fauk í Elísabetu aðra Bretlandsdrottningu þegar Berlusconi fór skyndilega að vekja athygli Baracks Obama Bandaríkjaforseta á sér í miðri myndatöku á fundi tuttugu stærstu efnahagsvelda heims .
" Hvers vegna þarf maðurinn að hrópa ? " mun hún hafa spurt og ávítt Berlusconi eins og hvern annan óknyttastrák .
Á fundi utanríkisráðherra ríkja Evrópusambandsins í febrúar 2002 brá hann á leik við litlar vinsældir .
Í miðri hópmyndatöku myndaði hann alræmt tákn með vísifingri og litlafingri fyrir aftan hinn spænska starfsbróður sinn , Josep Piqué .
Þetta mun vera algengt grín meðal barna á Ítalíu en ýmsum þótti það óviðeigandi á virðulegri samkundu af þessu tagi .
Síðar útskýrði Berlusconi að hann hefði verið að gera að gamni sínu og reyna að skapa afslappað andrúmsloft á fundinum .
Þá hefði hann viljað gleðja nokkra skátadrengi sem stóðu þar álengdar .
Þegar Berlusconi átti að taka á móti Angelu Merkel , kanslara Þýskalands , í vetur brá hann skyndilega á það ráð að fara í feluleik .
Faldi hann sig bak við súlu meðan Merkel og föruneyti hennar gekk í salinn , spratt síðan fram og hrópaði " bö " .
Að sögn viðstaddra hrökk Merkel í kút .
Síðan hristi hún höfuðið og sagði : " Æ , Silvio .
" Fólk er vitaskuld ýmsu vant .
