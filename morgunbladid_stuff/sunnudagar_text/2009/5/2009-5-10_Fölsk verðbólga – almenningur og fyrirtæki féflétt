VERÐBÓLGAN á síðasta ári og fram á þetta ár er eingöngu til komin af gengishruninu á síðasta ári .
Fyrst í mars 2008 og síðan með bankahruninu .
Skrifa má alla þessa gengisfellingu á aðgerðir stjórnvalda , fyrst með fáránlegum stýrivöxtum Seðlabankans sem ollu styrkingu krónunnar með innstreymi erlends fjármagns ( jöklabréfa ) og svo afskiptaleysi af framgöngu bankanna .
Verðbólguútreikningar Hagstofunnar mældu hækkun vöruverðs vegna gengisbreytinganna upp í 22% og samkvæmt því hækkuðu öll verðtryggð lán almennings í takt við þessa mælingu .
En á sama tíma var raunverðbólga engin , vegna þess að almenningur dró saman neyslu sína í sama hlutfalli , eða 25% eins og sést greinilega á línuritinu hér að neðan og íbúðarverð hríðlækkaði .
Við eðlilegar aðstæður er verðbólga í raun mæling á neysluaukningu , hagvöxtur leiði til kaupmáttaraukningar sem leiðir til neysluaukningar og verðhækkana .
Þess vegna er verðtrygging lána í raun trygging fjármagnseigenda fyrir því að verðmæti þeirra rýrni ekki við slíka verðbólgu .
Ekkert af eðlilegum forsendum verðbólgu var fyrir hendi á síðasta ári .
Þess vegna áttu stjórnvöld að grípa til lagabreytinga vegna verðtryggingarinnar og afnema hana við þessar aðstæður í haust .
Í stað þess skipaði núverandi forsætisráðherra , Jóhanna Sigurðardóttir og þáverandi félagsmálaráðherra nefnd sem í var m.a. forseti ASÍ .
Nefndin taldi enga ástæðu til að afnema verðtryggingu lána .
Þessi ákvörðun Samfylkingarinnar og ASÍ varð til þess að launafólk sem misst hefur atvinnu sína í stórum stíl , séð eignir sínar lækka í verði , séreignarsparnað sinn rýrna , lífeyri sinn lækka í tapi lífeyrissjóðanna , og vöruverð hækka , – það þarf nú að þarf að taka á sig hækkun lána og afborgana .
Samfylkingin og forysta ASÍ er búin að gera stóran hluta almennings gjaldþrota með framferði sínu .
Til að bjarga skömminni er fólki talin trú um að umsókn í ESB bjargi stöðu almennings og fyrirtækja .
Því er lofað að efnahagurinn batni og vextir lækki með upptöku evru þess vegna , en ekkert er meira fjarri lagi .
ESB spáir að atvinnuleysi verði 11,5% á næsta ári og mikill samdráttur verði í landsframleiðslu ríkja innan ESB .
Kröfur um upptöku Evru er slíkar að líklegt er að Ísland geti ekki uppfyllt þær fyrr en eftir 6-8 ár með mikilli aðhaldssemi og það með íslenskri krónu .
Himnaríki Samfylkingarinnar er því eingöngu hillingar .
Línurit eru úr Hagvísi Seðlabankans .
SIGURBJÖRN SVAVARSSON , Klapparhlíð 36 , Mosfellsbæ .
Frá Sigurbirni Svavarssyni 