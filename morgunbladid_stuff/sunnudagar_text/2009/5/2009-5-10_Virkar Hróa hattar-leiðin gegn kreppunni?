Stjórnarþingmaðurinn Atli Gíslason talaði fjálglega um það hvernig hægt væri að afla tekna fyrir ríkissjóð í morgunþætti Bylgjunnar fyrr í vikunni .
Hann vill meðal annars skattleggja lúxusvörur og innflutning , sem er í samkeppni við innlenda framleiðslu .
" Ég kalla það ekki skatta , ég kalla það endurreisnargjald , það er svo jákvætt , " sagði Atli .
" Okkur vantar peninga .
Og ég vil skera sem minnst og afla tekna sem mest .
Og ég vil taka Hróa hattar-leiðina á þetta bara .
" Hverju skila hátekjuskattar ? Hrói höttur stal frá hinum ríku og gaf þeim fátæku .
Við skulum ekki gefa okkur að Atli Gíslason vilji stela peningum af þeim , sem hafa það betra og færa þeim , sem verr standa .
Líklega vill hann fara þá leið , sem talsvert hefur verið til umræðu í stjórnarliðinu bæði fyrir og eftir kosningar , að leggja aukna skatta á " breiðu bökin " , hátekjufólk og stóreignafólk , til að komast hjá því að skera jafnmikið niður í ríkisrekstrinum og annars er þörf á .
Þetta er út af fyrir sig hugsun , sem hægt er að færa rök fyrir út frá réttlætissjónarmiðum .
Talsmenn Hróa hattar-leiðarinnar gleyma hins vegar að hugsa út í að minnsta kosti tvennt .
Annars vegar hafa nánast öll laun í landinu lækkað og ofurlaunin svokölluðu væntanlega langmest .
Launaaukar og kaupréttir eru úr sögunni í flestum fyrirtækjum .
Ofurlaunahópurinn hefur því skroppið hratt saman eftir efnahagshrunið .
Sama má segja um stóreignafólkið .
Það hefur ýmist misst frá sér eignir sínar eða þær lækkað stórlega að verðgildi eftir bankahrunið .
Það kann áfram að vera hægt að rökstyðja það , út frá réttlætissjónarmiðum , að leggja þyngri skatta á þennan hóp en þá , sem minna hafa .
En þá kemur að hinu , sem fylgismenn Hróa hattar-leiðarinnar gleyma að hugsa út í .
Stjórnmálamenn , sem vilja afla tekna með skattlagningu , verða að horfast í augu við að með t.d. svokölluðum " hátekjuskatti " kemur mjög lítið í kassann .
Upphaflegar hugmyndir Vinstrihreyfingarinnar - græns framboðs um hátekjuskatt áttu að skila ríkissjóði þremur milljörðum króna í tekjur .
Það dugar skammt til að fylla upp í 55 milljarða króna fjárlagagat .
Niðurstaðan er sú að hækkun tekjuskatta mun ekki skila ríkissjóði neinum tekjum að ráði nema skattstofninn sé mun breiðari og " hátekjuskatturinn " verði í raun millitekjuskattur eins og átti við þegar síðast var lagður á sérstakur tekjuskattur sem gekk undir þessu heiti .
Og svo mikið er víst að millistéttin á nú í nógu basli , þótt ekki bæti hún á sig sköttum .
Fást tekjur af sköttum á óþarfa ? Kannski er það vegna þess að stjórnarflokkarnir sjá ekki fram á að tekjuskattar skili neinum tekjum að ráði , sem hækkun neyzluskatta virðist hafa komið sterkar inn í viðræður stjórnarflokkanna að undanförnu .
Auðvitað er ekki látið í það skína að auknir skattar verði lagðir á nauðþurftir .
Það á að skattleggja munaðarvöru .
Í því sambandi hefur verið nefnt tóbak , áfengi , eldsneyti á bíla og bílarnir sjálfir , þ.e. dýrustu bílarnir .
Allt er þetta reyndar skattlagt með þeim hætti nú þegar að óvíða í hinum vestræna heimi greiða skattgreiðendur hærri gjöld fyrir þennan " munað " .
Og rökin fyrir því að skattleggja þessar vörur en ekki aðrar , eru auðvitað að þær séu ekki nauðþurftir ; fólk geti vel neitað sér um vínflösku með helgarsteikinni , að ekki sé nú talað um hinn daglega sígarettupakka .
Og af hverju ekki að taka strætó fremur en að kaupa sér bíl og benzín á hann ? Hér kemur að tvískinnungnum í málflutningi talsmanna skatta á " munaðarvöru " .
Þeir segja sem svo að þeir bitni ekki á almenningi af því að hann þurfi ekki á munaðarvörunni að halda .
En ef fólk hættir að kaupa sér " munaðarvörur " er botninn dottinn úr tekjuöfluninni fyrir ríkissjóð .
Enda er staðreyndin sú , að fólk mun hvorki hætta að kaupa sér áfengi , tóbak né benzín þótt skattar á þessar vörur verði hækkaðir .
Neyzlan mun minnka eitthvað , en skattarnir munu hækka verðlag , skerða lífskjör sem því nemur og aukinheldur ýta undir verðbólguna og þar með að enn hækki afborganirnar af húsnæðislánum almennings .
Það er hætt við að þakklæti alþýðu í garð Hróa hattar verði þá afar takmarkað .
Það sama á við um neyzluskattana og tekjuskattana ; það er bara draumsýn að hægt sé að skattleggja lítinn hóp ríkra neytenda " lúxusvara " og leysa þannig tekjuvanda ríkissjóðs .
Ef skatturinn á að skila raunverulegum tekjum verður skattstofninn að vera breiður og skatturinn að leggjast á allan almenning .
Þetta skildi t.d. vinstristjórnin , sem sat að völdum 1978-1979 .
Hún lagði " lúxusskatt " á " óþarfa " , hækkaði vörugjald úr 16% í 30% á vörum á borð við sápu , rakvélarblöð , tannkrem og dömubindi .
Það varð reyndar ekki vinsæll skattur .
Hægt á endurreisninni Þegar ný ríkisstjórn og stjórnarsáttmáli verða kynnt á morgun , sunnudag , komast kjósendur , neytendur og skattgreiðendur væntanlega að því út í hversu mikla vitleysu í skattlagningu stjórnarflokkarnir hafa leiðzt á flótta sínum frá erfiðum ákvörðunum um niðurskurð í ríkisrekstrinum .
Hætt er við að " endurreisnargjöldin " snúist fljótt upp í andhverfu sína .
Skattahækkanir , sem gera að verkum að launþegar hafa minni ráðstöfunartekjur , þrengja að neyzlu og umsvifum og draga máttinn enn frekar úr atvinnulífinu .
Hækkun neyzluskatta hefur að sjálfsögðu sömu áhrif .
Peningar eru teknir út úr einkageiranum , þar sem hin raunverulegu verðmæti verða til , og færðir inn í ríkisgeirann , sem á undanförnum árum hefur þanizt út í samræmi við vaxandi umsvif í efnahagslífinu .
Í stað þess að leitast við að laga ríkisgeirann að nýjum aðstæðum í efnahagslífinu láta stjórnmálamenn freistast til að sjúga kraftinn úr einkageiranum til að halda ríkiskerfinu gangandi .
Það vekur líklega minni athygli og er ekki jafnóþægilegt fyrir stjórnmálamenn þegar starfsmönnum einkafyrirtækis er sagt upp eins og ef jafnmörgum ríkisstarfsmönnum er sagt upp af því að stofnunin þeirra er lögð niður eða dregið saman í þjónustunni .
Þó eru það störf starfsmanna einkafyrirtækisins sem skapa grundvöllinn fyrir störfum ríkisstofnunarinnar , en ekki öfugt .
En þetta hafa vinstristjórnir lengstum átt erfitt með að skilja .
Allar líkur eru á að " endurreisnargjöldin " hægi heldur á endurreisn íslenzks efnahagslífs og þar með á möguleikum okkar til að halda hér uppi öflugu velferðarkerfi til langframa .
Kollsteypa í sjávarútvegi ? Hróa hattar-hugsunarhátturinn kann einnig að hafa verið á ferð hjá stjórnarflokkunum er þeir sömdu stefnu sína um fyrningarleiðina svokölluðu í sjávarútvegi .
Hún gerir ráð fyrir að veiðiheimildir verði teknar af útgerðarfyrirtækjum og endurúthlutað , m.a. til sveitarfélaga .
Að baki liggur sú skoðun , sem á meirihlutafylgi að fagna hjá þjóðinni , að fiskimiðin séu sameign þjóðarinnar , eins og er raunar lögfest í lögunum um stjórn fiskveiða .
Fyrningarleiðin er hins vegar alveg augljóslega ekki leiðin til að skapa þjóðarsátt um nýtingu á sameiginlegum auðlindum þjóðarinnar .
Það sýna meðal annars hörð viðbrögð frá sveitarstjórnum víða um land , sem telja fyrningarleiðina glapræði .
Nú er augljóslega rangur tími til að kollvarpa rekstrarumhverfi grundvallaratvinnugreinar á borð við sjávarútveginn .
Talsmenn sjávarútvegsins hafa fært fyrir því sannfærandi rök að vegna mikillar skuldsetningar myndu sjávarútvegsfyrirtækin tæplega lifa það af , að vera svipt veiðiheimildum sínum , jafnvel þótt það væru ekki nema 5% á ári , og þurfa að kaupa þær aftur .
Sömuleiðis hafa verið færð fyrir því sannfærandi rök að einmitt vegna skuldsetningarinnar við bankakerfið myndi slík aðgerð einnig setja fjármálastofnanirnar , sem reynt er af veikum mætti að koma aftur á fætur þessa dagana , í mjög erfiða stöðu .
Til lengri tíma litið væri afar óskynsamlegt að kollvarpa aflamarkskerfinu , sem í öllum aðalatriðum hefur reynzt vel og aukið hagkvæmni og skilvirkni í sjávarútveginum .
Það þarf hins vegar að leita leiða til að skapa um það betri sátt .
Samtök atvinnulífsins sendu í gær , föstudag , frá sér yfirlýsingu þar sem ríkisstjórnin er hvött til að hverfa frá fyrningarleiðinni .
Þar segir ennfremur : " Samtök atvinnulífsins eru reiðubúin til þess að eiga gott samstarf við nýja ríkisstjórn en þær aðferðir sem kynntar hafa verið gagnvart sjávarútvegi og afleiðingar þeirra tefla óhjákvæmilega slíku samstarfi í tvísýnu .
" Þetta er rétt hjá Samtökum atvinnulífsins .
Það getur ekki verið gott innlegg í viðræður um þjóðarsátt um stöðugleika og atvinnuuppbyggingu , að ætla að snúa rekstrarumhverfi einnar atvinnugreinar á haus .
Á fundi forsvarsmanna SA og LÍÚ með forystumönnum ríkisstjórnarinnar í gær , föstudag , kom fram af hálfu útvegsmanna vilji til að endurskoða lögin um stjórn fiskveiða , og þá sérstaklega varðandi svokallað leiguframsal .
Friðrik J. Arngrímsson , framkvæmdastjóri LÍÚ , segir í samtali við Morgunblaðið í dag , laugardag , að samtökin séu til í viðræður um að útgerðir veiði sjálfar sinn kvóta í stað þess að leigja hann frá sér , eins og talsvert hefur verið um .
Samkomulag um þetta atriði getur stuðlað að betri sátt um kvótakerfið .
Meira verður þó að koma til .
Útvegsmenn verða að sætta sig við að greiða til langframa hæfilegt gjald fyrir afnot sín af auðlindum þjóðarinnar .
Þá er reyndar mikilvægt að aðrar atvinnugreinar , t.d. orkugeirinn , geri slíkt hið sama .
Sömuleiðis er nauðsynlegt að gera þá breytingu á stjórnarskránni að þar sé undirstrikað að fiskveiðiauðlindin sé sameign þjóðarinnar .
Þrátt fyrir deilur um orðalag slíks ákvæðis , liggur nú í raun fyrir að samstaða er á Alþingi um að slíkt ákvæði um auðlindir verði sett í stjórnarskrána .
Steingrímur J. Sigfússon sjávarútvegsráðherra segir í þessu tölublaði Morgunblaðsins , að ný ríkisstjórn telji æskilegast að setjast niður sem fyrst og hefja viðræður um endurskoðun fiskveiðistjórnarkerfisins .
Það er hin rétta leið í málinu ; að ræða málið á breiðum grundvelli í stað þess að ný ríkisstjórn dembi yfir efnahagslíf , sem má ekki við miklu , kollsteypu á rekstrarumhverfi einnar af undirstöðugreinum þess .
