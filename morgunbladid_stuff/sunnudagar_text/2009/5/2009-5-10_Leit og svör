22. Í öllu trúarlífi hafa fyrstu og síðustu stundir dagsins verið og eru sjálfsögðustu bænastundir .
En hvað ertu að gera , þegar þú biður ? Svarið við því er einfalt : Þú ert að hugsa til Guðs , þú beinir huga til hans , vilt vera hjá honum í huganum eða með hugann hjá honum .
Það er víst , að við erum í huga hans .
Annars væum við ekki til .
Hann er með huga sinn hjá þér .
Þú ert hugsun hans , annars værir þú ekkert .
En þú ert ekki alltaf hjá honum í huga þínum .
Það get ég hiklaust sagt af því að ég veit það af sjálfum mér .
Því er ekki svo farið , að við vitum stöðugt og sjálfkrafa til hans í huganum .
Reyndar er ekkert yfirleitt í huga okkar þannig , að við höfum stöðuga meðvitund um það .
Þar er allt á ferð og flugi .
Við höfum ekki sívakandi meðvitund um okkur sjálf .
Þess vegna þarf ég að minna mig á , taka mig taki , vekja hugann til Guðs .
Hugvekja m.ö.o. , íhugun , bæn .
Bæn er ekki að koma með óskalista eða úttektarmiða og segja : Þetta vil ég fá .
Bæn er í grunni það , að hugur og tunga segja þetta : Guð minn , ég vil vera hjá þér .
Foreldrar þekkja hvernig það er , þegar barnið leitar upp í fangið á þeim og biður ekki um neitt en öll vera þess segir : Ég vil vera hjá þér .
Þá er barnið að segja : Þú ert mér meira virði en allt , sem þú gefur mér .
Þetta er hið eðlilega viðhorf barnseðlisins gagnvart mömmu og pabba .
Og fátt getur gerst hryggilegra en þegar það kemur fyrir , að barn síðar meir slítur sig af móður og föður , snýr baki við þeim , vill ekki heyra þau né sjá .
Hvað skyldi Guð þurfa að bera af slíkum raunum ? Hann ber sinn kross og öll höfum við aukið einhverju við þunga hans .
En sem sagt : Bæn er að vera hjá Guði vitandi vits .
Frammi fyrir Guði í þessum hug : Hjá þér vil ég vera og þakka það að mega vera hjá þér .
Það sem þú gefur er svo miklu minna en þú sjálfur og það skiptir svo litlu hjá þessu að þú skulir vilja hafa mig hjá þér , að mega eiga þig og allt með þér , alla gleði , alla sorg , allt , sem ég þigg , allt , sem ég missi , allt , sem ég er .
Þetta er grunnviðhorfið í kristnu bænalífi .
Á maður þá ekki að biðja um neitt ? Jú , einmitt .
Biðja um allt .
Jesús leggur dæmalausa áherslu á , að við skulum biðja um allt .
En sömu þungu áherslu leggur hann á það , að Guð veit um allt , sem mann vantar og þráir .
En samt skaltu biðja hann .
Hvers vegna ? Hvaða rökvísi er þetta ? Ég þarf ekki að minna Guð á neitt .
En ég þarf að minna mig á .
Ég segi við Guð til þess að minna mig á : Þú , Guð minn , veist þetta allt , skilur það allt , þú hefur áhyggju af mér og öllu mínu , það hvílir allt á þér .
Þú vilt að ég vaki þannig , að ég viti , að þú lifir í mér , átt allt , sem er ég , lífið mitt og allt , smátt og stórt , átt það og líður önn fyrir það í eilífum kærleika þínum , þeim kærleika , sem í Jesú Kristi fórnaði sér fyrir mig og sigraði allt fyrir mig , allt , sem ég þarf að óttast í lífi og í dauða .
Ég fel í sérhvert sinn sál og líkama minn í vald og vinskap þinn , vernd og skjól þar ég finn .
H.P .
Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
