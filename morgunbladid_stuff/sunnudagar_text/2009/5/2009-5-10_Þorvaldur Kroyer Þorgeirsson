Þorvaldur Kroyer Þorgeirsson fæddist á Seyðisfirði 28. mars 1930 .
Hann lést á krabbameinslækningadeild á Landspítalanum við Hringbraut þann 1. maí síðastliðinn .
Foreldrar hans voru Elín Kristjana Þorvaldsdóttir Kroyer , f. 24. ágúst 1897 , d. 6. september 1963 , og Þorgeir Guðjón Jónsson , f. 3. október 1899 , d. 5. nóvember 1977 .
Systkini hans eru Ragnhildur , f. 2. nóvember 1928 , Guðný , f. 8. mars 1933 , Helga , f. 19. apríl 1935 , og Jón , f. 29. ágúst 1938 , og systir fædd andvana .
Þá átti Þorvaldur einn hálfbróður , Egil Þorgeirsson .
Þorvaldur hóf sambúð með heitmey sinni þann 24. ágúst 1947 , Sveinbjörgu Eiríksdóttir í Nýjabæ , f. 26. nóvember 1929 , dóttur Eiríks Þorleifssonar og Siggerðar Magnúsdóttur .
Þau gengu í hjónaband 1. ágúst 1951 .
Börn þeirra eru : 1 ) Eiríkur Ólafur , f. 12. nóvember 1947 , kvæntur Rannva Didriksen , f. 12. september 1946 .
Þeirra barn er Anna Eiríksdóttir , f. 10. nóvember 1966 , sambýlismaður hennar er Jakob Bjarnason , f. 31. ágúst 1960 .
Saman eiga þau eina dóttur , son á hún úr fyrri sambúð og Jakob á fjögur börn úr fyrri sambúð .
2 ) Elín Kristjana , f. 30. september 1952 , gift Jóni Hafdal Héðinssyni , f. 29. maí 1950 .
Börn þeirra eru Sveinbjörg Hafdal Jónsdóttir , f. 16. september 1969 , gift Þorvarði Helgasyni , f. 9. maí 1969 , þau eiga 2 börn .
Þorvaldur Hafdal Jónsson , f. 17. október 1979 , í sambúð með Ingu Guðrúnu Arnþórsdóttir , f. 25. október 1979 , og eiga þau einn son .
Inga á fjögur börn úr fyrri sambúð .
3 ) Þorgeir Guðjón , f. 20. mars 1959 , kvæntur Lovísu Guðmundsdóttur , f. 5. maí 1953 .
Þeirra börn eru Nína Sýbil Birgisdóttir , f. 14. júní 1972 , gift Karli Guðna Ólafssyni , f. 6. apríl 1974 , og eiga þau tvö börn .
Guðmundur Oddgeir , f. 22. desember 1980 .
Þorvaldur Kristinn , f. 16. júní 1985 , unnusta hans er Bryndís Gyða Grímsdóttir , f. 5. janúar 1991 .
Þorvaldur byrjaði sinn starfsferil á sjó á Véþór og Vingþór frá Seyðisfirði .
Í vegavinnu starfaði hann og einnig við beitningu í landi .
Þegar herinn byrjaði uppbyggingu bækistöðva sinna á Stokksnesi var hann ráðinn sem túlkur , því ensku hafði hann lært á hernámsárunum á Seyðisfirði .
Þegar varnarliðið tók við var hann ráðinn sem verkstjóri heimamanna og síðan stöðvarstjóri , þeirri stöðu gegndi hann af trúmennsku .
Starfsævinni lauk hann , 67 ára að aldri , hjá Ratsjárstofnun eftir að hún tók yfir starfsemi varnarliðsins á Stokksnesi .
Útför hans hefur farið fram í kyrrþey .
mbl.is / minningar Þegar ég hugsa til uppvaxtaráranna á Hornafirði þá er minningin um Valda og heimilisfólkið í Nýjabæ áberandi .
Í Nýjabæ bjó Siggerður amma mín og Eiríkur afi .
Þar bjuggu einnig Sveinbjörg föðursystir mín , með manni sínum Þorvaldi Þorgeirssyni og börnum , Eiríki , Elínu og Þorgeir .
Nýibær var oft á tíðum nánast sem okkar annað heimili og okkur frændsystkinum af Sólhól ávallt tekið opnum örmum .
Tíminn leið og eftir að ég stofnaði heimili og flutti frá Höfn þá fækkaði heimsóknum en þær urðu samt sem áður þó nokkuð margar .
Það var litið á það sem sjálfsagt mál ef ekki skyldu að koma við í Grænuhlíð í Lóni í hvert skipti sem við vorum á ferðinni , ýmist að austan eða sunnan .
Ekki þurfti ég að leggja slíkar heimsóknir til því aðrir í fjölskyldunni sáu einnig um að slíkt gleymdist ekki .
Það var sama hvort við mættum fyrirvaralaust eða ekki , ávallt var slegið upp veisluborði .
Móttökurnar voru alltaf innilegar og ávallt var glatt á hjalla þar sem húsbóndinn átti það til að láta heyrast vel í sér og reka upp hlátrasköll .
Það var líka alltaf nóg að gera hjá Valda , hvort sem hann var að sinna umfangsmiklum ræktunarstörfum , huga að matjurtagarðinum eða reyna fyrir sér í sauðfjárrækt .
Við Kristrún og synir sendum Sveinbjörgu , börnum , tengdabörnum og afkomendum samúðarkveðjur .
Ingi Már Aðalsteinsson .
Við fráfall Valda rifjast upp ótal minningar um samverustundir liðinna ára .
Ég var tíu ára krakki hjá frændfólkinu í Dal þegar ég sá Valda og Sveinbjörgu fyrst .
Ekki grunaði mig þá að þessi fallegu hjón ættu eftir að verða í hópi minna bestu vina .
Valdi og Sveinbjörg áttu sér athvarf í Lóninu , Grænuhlíð , fyrst sem sumarbústað en síðan með fasta búsetu eftir að Valdi lét af störfum á Stokksnesinu .
Valda féll aldrei verk úr hendi og með fádæma eljusemi gerðu þau Sveinbjörg Grænuhlíð að þeim unaðsreit , sem löngu er orðinn víðfrægur fyrir fágæta ræktun .
Valdi var dýravinur og var oftast með hunda og kindur , mikil gæludýr .
Leiðir okkar lágu saman upp úr 1980 þegar ég fór að fikta við ræktun og þá hófst vinátta sem hefur staðið allar götur síðan .
Í Grænuhlíð sótti ég visku og marga góða plöntuna .
Valdi alltaf hvetjandi og ekki hægt að vera annað en bjartsýnn í návist hans .
Þegar ég sáði magnolíunni og plantaði í gróðurhúsið vakti það litla hrifningu flestra .
Einn daginn kom Valdi svo blaðskellandi , leit snöggt á krækluna og sagði : " Þarna ertu með djásn og þó þú sjáir ekki nema eitt blóm einu sinni á ævinni er það vel þess virði " .
Mikil var gleði Valda þegar tréð blómstraði svo sautján árum seinna , því hann elskaði lífið og kunni að njóta smáatriðanna .
Valdi var stríðinn og hafði gaman af að hneyksla fólk , lét þá gjarnan allt vaða og tókst oft vel til .
Að hitta hann í búðinni var mikil og góð skemmtun , örugglega hafa ókunnugir haldið að þarna væri á ferðinni mikill hrossabrestur .
Við sem þekktum Valda vissum hinsvegar að hann mátti ekkert aumt sjá , hafði hjarta úr gulli og vildi öllum gott gera .
Tvennt var það sem Valdi mat meira en annað í lífinu og lét oft í ljósi af sinni alkunnu hreinskilni .
Í fyrsta lagi var það konan sem hafði fylgt honum á langri leið og hann dáði alltaf jafn mikið .
Svo var það Grænahlíð með allar sínar dásemdir og í Lóninu hafði hann löngu óskað sér að hvíla að leiðarlokum .
Þessi íslenska sólgullna sveit hefur seiðandi töframátt .
Hér er bjarkarilmur , sem berst fyrir blænum úr suðurátt .
Hér er landið svo grösugt og grænt , hér er gróður um hóla og börð , hér er indælt að eiga sér ból því hér angar hin gróandi jörð .
( J.L .
) Sigrún Benediktsdóttir og fjölskylda .
