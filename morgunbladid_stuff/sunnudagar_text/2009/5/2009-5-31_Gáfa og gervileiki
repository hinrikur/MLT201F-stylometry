Eftir Valgerði Þ. Jónsdóttur vjon@mbl.is Þau hittust í raunveruleikaþættinum I ' m a Celebrity ...
Get Me Out of Here , seldu glamúrtímaritinu OK ! ljósmyndaréttinn af brúðkaup sínu fyrir tvær milljónir punda ( um 383 milljónir króna ) , hneyksluðu sjónvarpsáhorfendur með því að þykjast hafa samfarir í beinni og í liðnum mánuði státaði frúin sig af æðisgengnu kynlífi þeirra hjóna .
Hún heitir Katie Price , betur þekkt sem glamúrstirnið Jordan , hann Peter Andre og er söngvari og lagasmiður .
Fyrir þremur vikum tilkynntu þau um skilnað eftir tæplega fimm ára hjónaband .
Myndir af henni drukkinni og daðrandi við karla á næturklúbbi voru kornið sem fyllti mælinn hjá honum .
Hún er niðurbrotin .
Hér verður að mestu skilið við Andre og sjónum beint að Price , stúlkunni , sem breskir fjölmiðlar elta á röndum .
Undanfarin ár hafa þeir tíundað orð og athafnir þessarar kisulórulegu kynbomu – eins og henni er lýst – sem dregur enga dul á að hún eigi skurðlæknum að þakka gríðarlega stór brjóstin og ýmislegt , sem kann að auka á fríðleik hennar og fönguleika .
Til að fullkomna ímyndina er hún líka með hárlengingar og fölsk augnahár , er sólbekkjabrún og klæðist ögrandi , níðþröngum og flegnum flíkum .
Hún er semsé óttalega gervileg og þar af leiðandi hefur hún fengið það orð á sig að vera hvorki mikil mannvitsbrekka né hafa , yfirhöfuð , margt til brunns að bera .
En því ættu gáfur og gervileiki ekki að geta farið saman ? Slík ályktun gæti hæglega flokkast sem útlitsfordómar .
Katie Price , sem varð þrjátíu og eins árs 22. maí , hefur með ótrúlega skjótum hætti tekist að skapa sér frægð , þótt umdeilt sé hversu verðskulduð hún sé .
Fræg fyrir að vera fræg eða bara fræg að endemum , segja sumir og botna ekkert í undarlegum tiktúrum frægðarsólarinnar .
En kannski skín hún einmitt svo skært á Price sökum kænsku hennar og innsæis í nútíma markaðssetningu .
Allt sem hún segir og gerir kann að vera útpælt og fyrirfram umreiknað í beinharða peninga .
Hún er a.m.k. orðin forrík , eignir hennar eru metnar á um 30 milljónir punda , tæplega sex milljarða íslenskra króna .
Foreldrar Katrinu Amy Alexandriu Alexis Infield skildu þegar hún var fjögurra ára og tók hún síðar upp nafn stjúpföður síns , Price .
Hún ólst upp við fremur lítil efni , en gott atlæti , ásamt eldri bróður og yngri hálfsystur í Brighton í Sussex í Englandi , þar sem hún stundaði nám í Patcham-gagnfræðaskólanum og gat sér orð fyrir að vera góð í leikfimi , sundi og reiðmennsku .
Samkvæmt æviágripi hennar á ok.co.uk kemur fram að sjö ára varð hún fyrir árás í skemmtigarði nálægt heimili sínu , dæmdur kynferðisafbrotamaður hafi tekið af henni myndir þegar hún var þrettán ára og þremur árum síðar hafi hún eignast sinn fyrsta kærasta .
Sá var ellefu árum eldri og beitti hana ofbeldi .
Sjálf segist hún oft hafa sætt ofbeldi í samböndum og fyrir vikið hafi hún orðið enn ákveðnari að ná árangri í lífinu .
Blaðsíðu þrjú-stúlkan Fyrirsætuferillinn hófst á blaðsíðu þrjú í The Sun 1996 fyrir tilstuðlan umboðsskrifstofu fyrirsætna í London .
Price hafði sent þangað myndir af sér og var í kjölfarið boðið til myndatöku í stúdíói og samningaviðræðna .
Þótt The Sun þyki ekki sérlega fínn pappír og fremur lágmenningarlegt að vera ein af " blaðsíðu 3 " -stúlkunum , sem þar hafa birst berbrjósta árum saman , eru áhöld um hvort síðan sé skaðleg eða stökkpallur fyrir fyrirsætur á framabraut .
Til þess að fyrirbyggja það fyrrnefnda gagnvart Katie Price tók hún sér nafnið Jordan , hélt áfram að gleðja lesendur The Sun og varð á augabragði feikivinsæl og eftirsótt fyrirsæta í alls konar karlablöðum .
Enn jók á frægð hennar og vinsældir þegar hún fór fyrst í brjóstastækkun , en það hefur hún gert nokkrum sinnum og þykir mörgum nóg um stærð vörumerkjanna .
Þegar Price bauð sig fram í þingkosningum 2001 fyrir Stretford og Urmston lofaði hún kjósendum sínum ókeypis brjóstaígræðslum og fleiri nektarströndum .
Framboðinu var ætlað að hleypa fjöri í leiðinlegar kosningar , Price fékk 1,8% atkvæða .
Hróður hennar barst víða , erlend tímarit hömpuðu henni hvað eftir annað á forsíðu , t.d. Playboy í september 2002 .
Brjóst , glamúr , gjálífi og Jordan urðu samtvinnuð orð og paparazzar fylgdu henni hvert fótmál .
Hún var ein af hinum svokölluðu " vondu stelpum " í London , lifði hátt og stundaði næturklúbbana af krafti , stífmáluð en að öðru leyti uppstríluð í sáralítið .
Einkalíf hennar varð smám saman eins spennandi fjölmiðlafóður og ásýndin , enda gekk á ýmsu og stúlkan opinská og yfirlýsingaglöð .
Nútíma táknmynd femínista ? Karlar eru ekki einir um að vera hrifnir af Jordan .
Þótt femínistum finnist hún holdgervingur klámvæðingarinnar , er hún , að sögn The Times nýverið , dáð og dýrkuð af breskum alþýðukonum .
Umfjöllunin með spurnarfyrirsögninni Katie Price : táknmynd femínista á okkar dögum ? byggist á viðtali við fyrirsætuna ásamt vangaveltum blaðamanns , sem m.a. segir : " Ómenntuðum konum , sem sjá líkama sinn , götuvisku og viljastyrk sem sína einu leið út úr fjárhagslegu basli , finnst þær eiga möguleika eins og Katie Price – sem sjálf hefur viðurkennt að vera treg , en hafa heilbrigða skynsemi [ ...
] Hún er fullviss um að fólk elski hana , ekki af því hún sé góð í einhverju , heldur af því hún sé hún sjálf – Katie .
" Ástir og barneignir Ástarsamböndin hafa verið fjölbreytileg og oft tómt vesen og vandræði .
Ýmsir frægir vermdu ból Price , t.d. fótboltakapparnir Teddy Sheringham og Dwight Yorke ( sem samkvæmt Séð og heyrt er nú kærasti fegurðardrottningar að norðan ) , Dane Bowers , söngvari Another Level og Idol-stjarnan Gareth Gates .
Hún varð ófrísk eftir Bowers , en fór í fóstureyðingu eftir að hún komst að því að hann hefði haldið fram hjá henni .
Um vorið 2002 eignaðist hún sitt fyrsta barn , Harvey Daniel , með Yorke , sem sleit sambandinu áður en barnið var í heiminn borið .
Harvey fæddist nánast blindur og eftir því sem hann eltist kom í ljós að hann er einhverfur og á við ýmsar fatlanir að stríða , t.d. er hann mikið hreyfihamlaður , hefur óeðlilega mikla tilhneigingu til að fitna og er þegar orðinn allt of stór og þungur miðað við aldur .
Illar tungur herma að fötlun drengsins megi rekja til drykkju móðurinnar á meðgöngunni .
Því vísar Price alfarið á bug .
Hún fer ekki í launkofa með veikindi sonar síns frekar en annað í hennar lífi og virðist taka þeim af æðruleysi .
" Hann er engin kvöð , hann er sonur minn , " sagði hún stolt í viðtali í News Review , fylgiriti The Sunday Times , og fór ástúðlegum orðum um frumburðinn .
Hins vegar ber hún föður hans illa söguna , kallar hann aumingja , sem skammist sín fyrir fötlun sonarins og vilji ekkert af honum vita .
Þegar Harvey er ekki í skóla fyrir fötluð börn býr hann hjá móður sinni – og Andre fram til þessa , og á öruggt skjól hjá afa sínum og ömmu .
Það þótti í miklar frásögur færandi þegar Price greindist með óvenjulegt æxli í fingri , sem var fjarlægt með velheppnaðri skurðaðgerð .
Einnig þegar hún gekkst undir fóstureyðingu , missti fóstur , þjáðist af fæðingarþunglyndi og missti ömmu sína .
Hún hafði nóg að gera sem fyrirsæta , var aufúsugestur í sjónvarpsþáttum og þótti punta mikið upp á alls lags viðburði .
Engu að síður var svolítið farið að fjara undan vinsældunum þegar henni var boðið að taka þátt í þriðju seríu raunveruleikaþáttanna I ' m a Celebrity ...
Get Me Out of Here , sem tekin var upp í ársbyrjun 2004 í Ástralíu .
Þættirnir ganga út á að kvikmyndavélin fylgir þátttakendum eftir þar sem þeir þurfa að glíma við hverja áskorunina af annarri í miðjum frumskógi – allt í beinni .
Og þá er komið að þætti Peter Andre , sem var einn þeirra , sem mætti til leiks í frumskóginum .
Á vef sínum , katieprice.co.uk .
kveðst Price þegar í stað hafa fallið kylliflöt fyrir honum .
Ástin var gagnkvæm .
Þau eignuðust dreng í júní 2005 , gengu í hjónaband í september sama ár , og í júní 2007 fæddist þeim dóttir .
Allt um Jordan / Katie og Peter Þrátt fyrir stóra fjölskyldu var lítið lát á athafnasemi og umsvifum Price á öðrum vettvangi , hún sótti frekar í sig veðrið en hitt .
Heimildarmyndir um Jordan voru sýndar í sjónvarpinu .
Sameiginlegur titill gæti allt eins hafa verið Ég , um mig , frá mér , til mín , en voru : Jordan : Lifað með draumi , Jordan : Sannleikurinn um mig , Jordan : Fyrirsætumamma , Jordan : Þú þekkir mig ekki einu sinni og Jordan jafnar metin .
Svo kom Andre inn í líf hennar og tók heilshugar þátt í opinberuninni .
Þegar Jordan hitti Peter nefndist fyrsti raunveruleikaþátturinn , síðan komu tveir Jordan og Peter-þættir til viðbótar áður en nafninu var breytt í Katie & Peter , en þeir voru líka sýndir í Bandaríkjunum .
Sjónvarpsáhorfendur vissu ábyggilega meira um þau skötuhjú og fjölskyldu þeirra en sína nánustu .
Bókmenntir , tónlist og nærföt Um svipað leyti og Jordan tók þátt í I ' m a Celebrity ...
Get Me Out of Here kom fyrsta af þremur ævisögum hennar út .
Þótt ekki hafi blásið byrlega í fyrstu hafði Að vera Jordan selst í meira en milljón eintökum í janúar 2007 .
Það er opinbert leyndarmál að Rebecca nokkur Farnworth er í raun höfundur tveggja seinni ævisagna Katie Price og skáldsagnanna Angel og Crystal , sem komu út í hennar nafni 2006 og 2007 .
Og líkast til einnig nokkurra barnabókaflokka , sem komu út í fyrra og hittifyrra .
Í netheimum fór eins og eldur um sinu að Random House hefði greitt Price þrjú hundruð þúsund pund fyrir fyrri barnabókaflokkinn og gert fordæmalausan samning , sem tryggði að útgáfan greiddi fyrir allar brjóstastækkanir hennar í framtíðinni .
Þótt það hljómi býsna ólíkindalega , er ómögulegt að segja þegar Jordan á í hlut .
En ekki er nóg með að Price sé glamúrfyrirsæta , leikkona , rithöfundur og kaupsýslukona , hún er líka söngkona og lagasmiður .
Árið 2005 varð hún í öðru sæti , á eftir Javine , með lagið Not Just Anybody , sem hún söng komin marga mánuði á leið í níðþröngum , bleikum latexgalla í undankeppni Evróvisjón .
Hún og eiginmaðurinn fyrrverandi gáfu svo út albúmið A Whole New World í árslok 2006 .
Af öðru má nefna að síðan hefur Price komið á markað með eigin ilmvötn , Stunning og Besotted , sérstakar Jordan-hárvörur og nærföt og í fyrra skrifaði hún undir samning við Derby House um fatnað fyrir hestamenn , börn jafnt sem fullorðna .
Á vef hennar sést að hún er styrktaraðili ýmissa góðgerðarsamtaka , þar er The Vision Charity efst á blaði .
Þótt hún sé ekki fræg fyrir að vera sérstök afburðamanneskja í einu né neinu , hafa fáir tærnar þar sem hún hefur hælana þegar kemur að því að vekja á sér athygli .
Almenningur er þó farinn að sjá svolítið í gegnum Katie Price og grunar að fréttir af skilnaði þeirra Andre séu stórlega ýktar , markaðsbrella eins og þær gerast bestar .
Jordan er birtingarmynd einnar slíkrar , sem ég og þú , lesandi góður , erum ekki ónæm fyrir .
Í hnotskurn » Katie Price á tvö heimili ; glæsivillu í Sussex í Englandi og aðra í Los Angeles .
Samanlagt verðmæti þeirra er um einn milljarður króna .
» 85% þeirra sem heimsækja vefinn katieprice.co.ok eru konur .
» Princess Tiaamii Crystal Esther , eins árs dóttir þeirra Andre , er sögð eiga 100 skópör .
» Price tekur fjögurra milljóna króna ( 20 þúsund pund ) lágmarksþóknun fyrir að koma fram í næturklúbbi .
» Hún þénaði tæpar 800 milljónir fyrir þrjár ævisögur sínar , barnabækur og skáldsögu fyrir fullorðna .
» 2:1 veðja að Price og Andre hætti við skilnaðinn og 6:1 að þau selji glanstímariti réttinn þegar þau endurnýja hjúskaparheitið .
