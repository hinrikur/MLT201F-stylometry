Hundrað ár eru liðin frá fæðingu Kristínar Björnsdóttur en hún fæddist 1. júní árið 1909 .
Krabbameinsfélag Íslands minnist hennar vegna hlutdeildar hennar í baráttunni gegn krabbameini .
Árið 1996 var stofnaður sjóður sem fékk nafnið " Sjóður Kristínar Björnsdóttur , fyrrverandi starfsmanns Sameinuðu þjóðanna " og var hann stofnaður samkvæmt ósk Kristínar í erfðaskrá og er hann í vörslu Krabbameinsfélagsins .
Allt stofnfé sjóðsins er komið frá Kristínu en tilgangur hans er að rannsaka krabbamein í börnum og unglingum og til aðhlynningar krabbameinssjúkum börnum .
Sjóðurinn hefur styrkt 27 verkefni frá árinu 1997 og er um að ræða mjög fjölbreytt verkefni sem tengjast tilgangi hans .
Dæmi um verkefni sem sjóðurinn hefur styrkt er uppsetning á heitum potti í Rjóðrinu , meðferðarstólar fyrir börn á Barnaspítala Hringins , rannsókn á sýkingum barna með illkynja sjúkdóma og athugun á sálfélagslegum aðstæðum foreldra eftir að barn hefur greinst með krabbamein .
Kristín átti viðburðaríka ævi .
Hún fæddist á Litlu-Giljá í Húnavatnssýslu en fluttist átta ára gömul til Blönduóss og gekk þar í Kvennaskólann .
Hún starfaði síðan í mörg ár á Landsímastöðinni í Reykjavík , lærði á hið nýja langlínusamband við Ísland í London sem opnað var þegar hún kom að utan .
1937 fluttist hún alfarin utan og dvaldist fyrst í París og síðan á Ítalíu .
Þar var hún þegar seinni heimsstyrjöldin braust út og lenti í stríðsfangabúðum fasista og var þar í rúm þrjú ár .
Við innrás Bandaríkjamanna losnaði hún úr fangabúðunum og hóf að starfa með þeim , m.a. sem túlkur bandarísku herstjórnarinnar .
Á vegum þeirra komst hún til New York í IBM-skólann og starfaði í upphafi hjá því fyrirtæki .
Haustið 1946 hóf hún að starfa við gagnaöflun hjá Sameinuðu þjóðunum og starfaði þar í um tvo áratugi .
Það kom í hennar hlut að draga íslenska fánann að hún í fyrsta skipti þegar Ísland gerðist aðili að Sameinuðu þjóðunum .
Við starfslok fluttist Kristín aftur til Íslands árið 1969 og lést hún 11. október 1994 .
Kristín var ógift og barnlaus og arfleiddi Krabbameinsfélag Íslands og Styrktarfélag lamaðra og fatlaðra að stærstum hluta eigna sinna .
Eru margir í mikilli þakkarskuld við Kristínu vegna þessara höfðinglegu gjafa .
Kristínarsjóður Krabbameinsfélags Íslands , eins og hann er í daglegu tali kallaður , hefur starfað nánast óslitið síðan 1997 .
Hann stendur styrkum fótum og mun áfram styrkja ýmis verkefni sem tengjast krabbameinssjúkum börnum .
Stefnt er að því að halda málþing á haustdögum um krabbamein í börnum til minningar um Kristínu .
Í stjórn sjóðsins sitja Guðrún Jónsdóttir bóndi , Hermann Eyjólfsson framkvæmdastjóri og Jakob Jóhannsson læknir .
Fyrir hönd stjórnar , Jakob Jóhannsson .
