H vítasunnan er ekki aðeins löng fríhelgi og fyrsta stóra ferðahelgi sumarsins .
Hún er ein af þremur stórhátíðum kristinna manna ; það er ástæðan fyrir því að gefið er frí í skólum og á flestum vinnustöðum á morgun .
Hvítasunnudag má kalla afmælisdag kristinnar kirkju .
Á þessum degi varð kirkjan til .
Þeim atburði er þannig lýst í postulasögunni : " Þá er upp var runninn hvítasunnudagur voru allir saman komnir á einum stað .
Varð þá skyndilega gnýr af himni , eins og óveður væri að skella á , og fyllti allt húsið þar sem þeir voru .
Þeim birtust tungur , eins og af eldi væru , er kvísluðust og settust á hvert og eitt þeirra .
Allir fylltust heilögum anda og tóku að tala öðrum tungum , eins og andinn gaf þeim að mæla .
Í Jerúsalem dvöldust Gyðingar , guðræknir menn , frá öllum löndum undir himninum .
Er þetta hljóð heyrðist kom allur hópurinn saman .
Þeim brá mjög við því að hver og einn heyrði þá mæla á sína tungu .
Menn voru frá sér af undrun ...
" Lýsing postulasögunnar má kallast táknræn fyrir það hvernig kærleiksboðskapur kristinnar kirkju á erindi við alla menn , hvar sem þeir eru og hverjir sem þeir eru , og sömuleiðis hvernig hann er auðskilinn öllum mönnum , sem á annað borð vilja móttaka hann .
Í ræðu sinni eftir þennan áhrifamikla atburð sagði Pétur postuli meðal annars við fylgismenn Jesú : " Takið sinnaskiptum og látið skírast í nafni Jesú Krists svo að þið öðlist fyrirgefningu syndanna og gjöf heilags anda .
Því að ykkur er ætlað fyrirheitið , börnum ykkar og öllum þeim sem í fjarlægð eru , öllum þeim sem Drottinn Guð vor kallar til sín ...
Látið frelsast frá þessari rangsnúnu kynslóð .
" Áður en dagurinn var liðinn höfðu þrjú þúsund manns látið skírast ; þetta var upphafið að kirkju Krists , sem síðan breiddi anga sína um alla heimsbyggðina .
Mikill meirihluti Íslendinga játar kristna trú .
Stundum er látið eins og kristindómurinn sé á undanhaldi hér á landi .
Það hefur vissulega fækkað hlutfallslega í þjóðkirkjunni ; um síðustu áramót töldust um 78% landsmanna til hennar .
En vel yfir 90% íbúa landsins tilheyra kristnum trúfélögum , ýmist hér eða í upprunalandi sínu , því að hlutfall þjóðkirkjufólks hefur meðal annars lækkað vegna mikillar fjölgunar útlendinga hér á landi .
Kristnir menn hér á landi tala líklega fleiri tungumál en þau , sem talin voru upp í postulasögunni .
Kristin kirkja á ríkt erindi við okkur , kannski sjaldan meira en nú , þegar þjóðin stendur í rústum efnahagshrunsins .
Við slíkar aðstæður vitum við að hætta er á að alls konar samfélagsleg lausung aukist .
Þá þarf þjóðin á þeirri siðferðilegu kjölfestu að halda , sem kristindómurinn hefur veitt í aldanna rás .
Það má líka velta því fyrir sér , hvort ákveðinn siðferðisbrestur hafi ekki verið ein undirrót þess að jafnilla fór og raun ber vitni í efnahagslífi okkar .
Græðgi , efnishyggja og sjálfsupphafning höfðu í talsverðum mæli ýtt til hliðar gömlum gildum um samhjálp , auðmýkt og náungakærleika sem Kristur boðaði .
Við eignuðumst okkar rangsnúnu kynslóð .
Morgunblaðið óskar lesendum sínum gleðilegrar hvítasunnuhátíðar .
