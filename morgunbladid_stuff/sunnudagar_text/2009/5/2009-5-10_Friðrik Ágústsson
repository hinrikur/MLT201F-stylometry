Friðrik Ágústsson fæddist í Reykjavík 14. júlí 1955 .
Hann varð bráðkvaddur á heimili sínu Norðurási , Bröttuhlíð 16 í Hveragerði 23. apríl síðastliðinn .
Foreldrar hans eru Ágúst Grétar Jónsson frá Vestmannaeyjum , sem lést fyrir nokkrum árum , og Sigrún Friðriksdóttir í Reykjavík , f. 31. ágúst 1937 .
Stjúpfaðir Friðriks er Eggert Haraldsson , fyrrverandi símstöðvarstjóri , nú búsettur í Stykkishólmi .
Hálfsystkini Friðriks sammæðra eru Haraldur Eggertsson í Hafnarfirði , maki Sólveig Kristjánsdóttir , Karl Eggertsson á Akranesi , maki Sigríður Garðarsdóttir , Eggert Eggertsson í Eyjafjarðarsveit , maki Dagrún Þorsteinsdóttir , og Sigríður Fanney Eggertsdóttir í Osló , maki Tommy Hansen .
Friðrik kvæntist Silju Kvaran en þau skildu eftir stutta sambúð .
Friðrik ólst fyrstu ár sín upp í Reykjavík , að mestu leyti hjá afa sínum og ömmu , Friðriki Guðjónssyni trésmið og konu hans Sigríði Vigfúsdóttur .
Þau létust með stuttu millibili árið 1964 og fór Friðrik þá til móður sinnar og stjúpföður á Patreksfirði .
Þar lauk hann landsprófi og settist í Menntaskólann á Akureyri .
Hann lauk fimmtabekkjarprófi en veiktist alvarlega um svipað leyti og var öryrki upp frá því .
Hann bjó á ýmsum sambýlum fyrir geðfatlaða í Reykjavík en nú mörg undanfarin ár átti hann heimili í Hveragerði og vann þar meðal annars við garðyrkju og vefnað eftir því sem heilsa hans leyfði .
Eftir Friðrik liggja þrjár ljóðabækur : Rökkursaga 1991 , Í kvikum sjónum Guðs 1996 og Í djúpum rótum hjartans 2003 .
Útför Friðriks fór fram í kyrrþey .
Ég var í sveit í Klausturhólum í Grímsnesi , 10 ára gamall , þegar móðir mín hringdi í mig og tilkynnti mér að ég væri orðinn móðurbróðir .
Þetta fannst mér bæði merkilegt og ótrúlegt .
Um haustið sá ég svo litla drenginn í vöggunni , brosandi og bjartan yfirlitum .
Hann fékk nafn föður míns , Friðriks , og átti eftir að verða sólargeislinn í lífi foreldra minna .
Sigrún systir mín var aðeins 17 ára þegar hún átti hann með unnusta sínum en þau skildu að skiptum áður en varði .
Hún kynntist svo seinna Eggerti sem átti að verða maðurinn hennar en pabbi og mamma vildu hafa Friðrik litla áfram hjá sér .
Samdist um það þegar þau Sigrún fóru að búa .
Friðrik var því ekki bara systursonur minn heldur einnig í raun uppeldisbróðir .
Hann varð kátur og félagslyndur drengur þegar hann óx úr grasi , átti marga vini en snemma bar á nokkurri sérvisku og þrjósku hjá honum .
Hann þótti greindur , gekk vel í skólanum og var drátthagur sem barn .
Ein af sérviskum hans sem smáhnokka var að þekkja alla presta í Reykjavík með nafni og af röddum þeirra í útvarpsmessum .
Milli okkar var alltaf sérstök taug .
Á árinu sem Friðrik varð níu ára varð hann fyrir því áfalli að foreldrar mínir , sem höfðu alið hann upp , létust með stuttu millibili .
Móðir hans og stjúpfaðir voru þá flutt til Patreksfjarðar og tóku þau hann til sín .
Eftir það fylgdist ég ekki með honum nema með höppum og glöppum .
Ég vissi að hann var í hljómsveit á Patreksfirði , bar þar af í skóla og fór í Menntaskólann á Akureyri á árunum upp úr 1970 .
Rót var þá á ungu fólki , ekki síst í MA , og uppreisn í skólanum .
Sjálfur var hann hugsandi maður og hafði ákveðnar og róttækar skoðanir á samfélaginu .
Þegar hann var í fimmta bekk veiktist hann alvarlega af vírus og lá nokkuð lengi á sjúkrahúsi í Reykjavík .
Það hindraði hann þó ekki í því að ljúka fimmta bekkjarprófi .
En upp frá því fór að bera á geðsjúkdómi hjá honum sem ekki varð læknaður .
Hann lauk aldrei stúdentsprófi og líf hans varð sem skuggi .
Í nokkur ár var hann á hrakningi en dvaldist á geðdeildum þess á milli .
Langt er þó síðan jafnvægi komst á líf hans og nú um árabil hefur hann búið við tiltölulega góðar og öruggar aðstæður á Norðurási í Hveragerði .
Friðrik var að eðlisfari rólyndur og íhugull maður .
Ofbeldi var ekki til í hans fari .
Hann var ákaflega gjafmildur , kannski jafnvel um of , hrekklaus og vildi öllum vel .
Þrátt fyrir þungbær veikindi var oftast hægt að gantast dálítið við hann í einrúmi og var þá stutt í kímniglampa í augum , og hann átti til góðlátlega stríðni .
Hann hafði mikinn áhuga á trúarbrögðum og dulspeki og velti hinstu rökum tilverunnar fyrir sér .
Hann var listrænn , söng og spilaði á gítar og samdi sjálfur lög .
Þá fékkst hann við að teikna , mála og vefa en í ljóðlistinni náði hann þó kannski bestum árangri .
Hann sendi frá sér þrjár ljóðabækur á árunum 1991 til 2003 og fékk góða dóma í dagblöðum .
Bestu ljóð hans sýna næma skynjun og frumleika í orðavali .
Mér þótti vænt um hann .
Guðjón Friðriksson .
Mikið var ég áttavilltur þegar hringt var í mig og mér tjáð að stóri bróðir minn Friðrik væri látinn ; enginn fyrirboði , bara farinn og allt búið .
Það hrúgast upp minningar , söknuður , reiði .
Í systkinahópnum vorum við Friðrik næstir hvor öðrum í aldri .
Í barnæsku var hann mest hjá afa og ömmu en þegar þau féllu frá kom hann til okkar 9 ára gamall .
Listin var honum hugleikin og tileinkaði hann sér margt á því sviði strax á unga aldri .
Hann var laginn við að teikna og mála , hann var músíkalskur og átti auðvelt með að semja lög .
Hann stofnaði hljómsveit í skólanum fyrir vestan og var vinsæll á meðal allra sem þekktu hann , stúlkurnar skræktu .
Lífið virtist ætla að leika við Friðrik , nám og list blómstruðu og ástin var komin í líf hans .
Samskipti okkar minnkuðu á menntaskólaárum hans en jukust aftur þegar ég flutti suður .
Oft áttum við góðar stundir í Laugardalnum í kommúnunni þar sem hann bjó ásamt kærustunni og fleirum .
Því miður varð hlutskipti Friðriks á þessum árum annað en hjá flestum öðrum en við veikindi hans hvarf hann frá okkur í þeirri mynd sem við þekktum .
Ég reyndi þó að vera honum góður bróðir og áttum við oft ágæta tíma þessi ár .
Eftir nokkurra ára fjarveru í Danmörku hóf ég að byggja upp samband okkar á ný á þeim grunni sem hentaði miðað við aðstæður .
Við áttum tónlist sem sameiginlegt áhugamál og hann átti það til að flytja fyrir mig frumsamda tónlist .
Hluta af því efni sendi hann í samkeppnir bæði til prufu og gamans .
Friðrik átti sterka trú sem kom meðal annars fram í mörgum af ljóðum hans , en á lífsleiðinni sendi hann frá sér þrjár ljóðabækur sem fengu góða dóma .
Ég reyndi að hvetja hann til dáða á ný við listir á öðrum sviðum og undir það síðasta hafði áhugi hans á að mála vaknað á ný .
Síðastliðið haust í einni af heimsóknum mínum til hans gaf hann mér tvö málverk , sem ég í dag og er þakklátur fyrir .
Við hittumst reglulega og áttum oft á tíðum góðar stundir .
Oftast var gaman hjá okkur þegar við rifjuðum upp allt það sem við höfðum brallað og eins það sem var látið vera .
En margt var ósagt og ógert að mínu mati og síðasta ár var einstaklega skemmtilegt hjá okkur og mér fannst í raun að hann gæti komið til baka .
En lífið er svo merkilegt og nú þegar allt er búið þá bara sakna ég bróður míns .
Af hverju við gátum ekki orðið gamlir saman , setið og rabbað um fortíðina , notið lífsins , deilt sorgum og gleði og gert það sem bræður eiga að gera er nokkuð sem ég fæ kannski aldrei svar við .
Ég kveð þig kæri bróðir og ég veit að þér líður vel núna .
Megi guðirnir passa þig og við hittumst síðar .
Haraldur Eggertsson .
Þetta var líklega í byrjun árs 1971 .
Komið er að hápunkti árshátíðar Barna- og miðskóla Patreksfjarðar .
Skólahljómsveitin stígur á svið .
Brátt hljómar lagið " Have you ever seen the rain ? " með hljómsveitinni Creedence Clearwater Revival .
Flutningur skólahljómsveitarinnar er frábær og stelpurnar , sem liggja á gæjum baksviðs eins og ég , ætla alveg að tryllast Ég heyri eina segja , hann er æðislegur ? Ég vissi að hún var að tala um Friðrik elsta bróður minn sem var forsöngvari og gítarleikari hljómsveitarinnar .
Ég fylltist stolti yfir því að eiga svona frábæran bróður .
Oft hafði ég hlustað á hann æfa sig spila á kassagítarinn sinn eða orgelið .
Það fór svo ekki framhjá neinum í götunni þegar hann fékk sér rafmagnsgítar og spilaði lög eftir Jimmy Hendrix í kjallaranum á símstöðinni þar sem við áttum heima .
Hann var frábær gítarleikari og einnig söngvari og er sárt til þess að hugsa að fleiri fengu ekki notið þessara hæfileika hans .
Hjá honum kynntist ég frábærri músík ' 68 kynslóðarinnar .
Ég man að Friðrik lét mig hlusta á lagið " I ' m on an Island " með Kinks sem var þá nýkomið út .
Það hefur líklega verið árið 1968 og varð það um leið fyrsta uppáhaldslagið mitt .
Ég fylgdist síðan með þegar Friðrik og vinir hans voru að spá í nýjustu plöturnar .
Ég man eftir því þegar þeir spiluðu fyrst plötuna með Bítlunum sem var ekki með nein skýr lagaskil og þótti þeim þetta mjög merkilegt .
Það var mikið líf á Patró á þessum tíma og þessir strákar voru okkur miklar fyrirmyndir .
Friðrik var afburðanemandi og fékk afbragðseinkunn á landsprófi .
Friðrik var líka vinsæll í vinahópnum sem var samheldinn .
Tónlistarhetjur þess tíma voru hins vegar fyrirmyndir Friðriks .
Því miður var meðal þeirra umtalsverð neysla áfengis og vímuefna sem leiddi margan tónlistarmanninn til dauða í blóma lífsins .
Ég man eftir því að við Halli bróðir vorum einhvern tímann að njósna um eldri bróður okkar þar sem hann var í partíi inni í Krók og sáum Friðrik reykja í fyrsta skipti .
Þetta varð okkur mikið áfall .
Friðrik virðist síðar hafa talið óhætt að feta í fótspor frægustu tónlistarmanna heims og " prófaði " að neyta vímuefna .
Það hefði hann kannski betur látið ógert því líf hans fór í kjölfarið að taka miklum breytingum .
Geðsjúkdómur gerði vart við sig sem leiddi til þess líf Friðriks gjörbreyttist og varð til þess að Friðrik lifði lengst af mjög einangruðu og hæglátu lífi .
Hann tók sér þó ýmislegt fyrir hendur og hefur m.a. gefið út þrjár ljóðabækur sem hafa fengið góða dóma .
Friðrik var mikill listamaður , hann teiknaði mjög vel og var músíkalskur fram í fingurgóma .
Ég þakka Friðrik bróður samveruna og að hafa kynnt mér listina og músíkina á unga aldri og gert mér grein fyrir því að lífið er ekki bara saltfiskur .
Ég bið Guð að blessa sálu hans og bið fyrir því að þessi góði maður fái nú notið þeirrar hamingju sem hann á skilið .
Guð styrki þig , elsku mamma , í sorg þinni .
Sömuleiðis bið ég Guð að styrkja systkini mín , vini og vandamenn .
Karl Eggertsson .
