24. Í versinu sínu bendir sr. Hallgrímur á lykil .
Sá lykill er bænin .
Og í næsta versi á eftir segir hann , að án bænar sé sálin snauð , sjónlaus , köld , dauf og rétt steindauð .
Svo ómissandi er þessi lykill .
Án hans er sálin andvana , hætt að anda .
Og loks kemur enn vers , og það er eitt af þeim , sem nær öll börn á Íslandi hafa framundir þetta lært einna fyrst af öllu : Vaktu , minn Jesús , vaktu í mér , vaka láttu mig eins í þér , sálin vaki þá sofnar líf , sé hún ætíð í þinni hlíf .
Minn Jesús , já .
Sr. Hallgrímur hefur aldrei annað í huga í sálmum sínum en að boða hann , vitna um hann , eða taka undir og túlka og árétta það lykilsvar , sem kristin trú hefur þegið , benda á þá útsýn , sem opnast , þegar hún fær að ljúka upp hug og hjarta .
Þannig er það í öllum ósviknum , kristnum vitnisburði .
Það er Jesús Kristur , sem hefur lykilinn .
Svo mælir hann upprisinn : " Þetta segir sá heilagi , sá sanni , sem hefur lykil Davíðs ( þ.e lausnina á lífsgátunni ) , hann , sem lýkur upp svo að enginn læsir og læsir svo , að enginn lýkur upp .
" ( Opinb .
Jóh .
3,7 ) .
Hann er orðið , það orðið mikla , sem er lykillinn að huga Guðs og þar með að þeim veruleik sem líf okkar og velferð byggist á .
Þann lykil hefur Guð allrar tilveru gefið .
Og að þiggja hann , nota hann , það er bæn .
Kristin bæn er í grunni og fyrst og fremst það að vilja fela Jesú Kristi lyklavöldin yfir lífi sínu .
Og sjá þá um leið ljós hans yfir vegum sínum og í gegnum dularfullu dyrnar í bak og fyrir , vita að hann er beggja vegna þar .
Sjá hann við allar kaldar , læstar dyr , öll lokuð sund , í hverju myrkvuðu öngstræti , á hverri þyrnibraut .
Og treysta hjálp hans .
Þakka það , að hvað sem annars ber að höndum er hjálp hans vís .
Vilja opna sjálfan sig , alla afkima hið innra með sér , fyrir honum og heilögum anda hans .
Þessi afstaða , þessi bænarhugur lýkur upp fyrir Drottins náð eða vekur meðvitund um hana .
Hvað er náð ? Það er náð , þegar útrétt hjálparhönd eða opinn kærleiksfaðmur kemur á móti þér að fyrrabragði og býður fram hjálp , býðst til að bjarga í erfiðleikum eða neyð .
Það er náð , þegar þú þiggur það , sem þú veist að þú átt ekki skilið , getur ekki unnið til , verður ekki metið og aldrei endurgoldið .
Guð , faðir Jesú Krists , er sú náð , sú elska , sem er eins og ljósið : Það skín án þess að vænta neins eða heimta neitt á móti .
Þannig er Guð .
Nema hann er vitandi hugur , lifandi , viðkvæm hugsun , hann er það hjarta , sá kærleikur , sem þráir að fá að verma og lýsa og lífga .
Og finnur mikið til , þegar lokað er á hann .
Eins og allur kærleikur .
Mikill og heilshugar kærleikur særist djúpt og svíður sárt , ef lokað er á hann .
Eða slegið á útrétta hjálparhönd hans .
Í öðrum sálmi segir Hallgrímur : Guð þyrstir hér að hjálpa þér en hjarta þitt er óþyrst eftir hans mildi .
Engin orð jafnfá lýsa því betur , hvernig Guð er , Guð Jesú Krists .
Hann þyrstir að hjálpa .
Það er lykillinn að skilningi á guðsmynd Biblíunnar að athuga það og muna .
En hér er líka minnt á ískyggilega staðreynd , sem við höfum öll persónuleg kynni af : Hjartað , hinn innri maður , finnur ekki lífsþörf sína og lokar á Guð .
Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
