Kristján Falur Hlynsson fæddist í Keflavík 15. janúar 1991 .
Hann lést af slysförum 20. maí síðastliðinn og var jarðsunginn frá Keflavíkurkirkju 29. maí .
Aldrei er dauðinn jafnmiskunnarlaus og þegar ungt fólk hverfur á braut , ungt fólk sem á lífið framundan .
Á örskotsstundu vorum við minnt á það hvað lífið er hverfult .
Í dag kveðjum við Kristján , vin okkar og vinnufélaga .
Við eigum margar góðar minningar um hann og hafa þær leitað á huga okkar undanfarna daga .
Minningar sem bæði tengjast ærslum í vinnunni og hestamennskunni sem var okkar sameiginlega áhugamál .
Upp í hugann kemur ferðin sem við fórum saman fyrir tveimur árum þegar við vinnufélagarnir fórum að smala á Skarðsfjalli .
Kristján var svo magnaður að þegar við fórum og náðum í hann þá var hann löngu vaknaður og kominn í sínar reiðbuxur og köflóttu skyrtuna , eins og alvöru sveitastrákur .
Þegar við fórum á bak iðaði Kristján svo í hnakknum af spenningi að hesturinn var orðinn kófsveittur af spenningnum í honum .
Það var svo mikill kraftur í honum að hann hljóp frekar en gekk og skipti þá engu hvort það var í leik eða starfi .
Það geislaði af honum hreysti og lífsgleði .
Kristján var duglegur drengur og alltaf tilbúinn að hjálpa öðrum og ekki þurfti nema að rétta upp hönd , þá var hann kominn til aðstoðar og skipti þá ekki máli hvort það var í vinnunni eða í hesthúsinu .
Brosið hans bjarta er sú minning sem yljar okkur núna á þessum erfiðu tímum .
Minningarnar sem vinur okkar skilur eftir eru allar bjartar og fagrar .
Við andlátsfregn þína , allt stöðvast í tímans ranni .
Og sorgin mig grípur , en segja ég vil með sanni , að ósk mín um bata þinn , tjáð var í bænunum mínum , en Guð vildi fá þig , og hafa með englunum sínum .
Þótt farin þú sért , og horfin ert burt þessum heimi .
Ég minningu þína , þá ávallt í hjarta mér geymi .
Ástvini þína , ég bið síðan Guð minn að styðja , og þerra burt tárin , ég ætíð skal fyrir þeim biðja .
( Bryndís Halldóra Jónsdóttir ) Við viljum senda foreldrum hans , bróður og öllum aðstandendum okkar innilegustu samúðarkveðjur og biðjum góðan guð að styrkja þau á þessum erfiðu tímum .
Hvíldu í friði kæri vinur .
Óli Garðar og Axel .
Það er með söknuði og þakklæti sem ég kveð þig kæri vinur .
Það er sárt að sjá þig fara , og ég á erfitt með að sætta mig við það .
En ég veit að það eru bara útvaldir og hjartahreinir sem fara svona snemma og þörfin fyrir einstakling eins og þig var meiri annars staðar .
Með það í huga fæ ég hjartaró .
Þegar ég hugsa til baka fljúga minningarnar í gegnum hugann .
Í hverri einustu ert þú brosandi , ef það er eitthvað sem þú hefur kennt mér , þá er það að lifa lífinu brosandi og með því fólki sem lætur manni líða vel , því hver einasta sekúnda er dýrmæt .
Þegar ég loka augunum og hugsa til þín sé ég brosið þitt og heyri hláturinn þinn , þessi hlátur var ómetanlegur .
Einstök friðsemd og vinátta var það sem einkenndi fas þitt .
Einstaklingar eins og þú eru vandfundnir og þakka ég fyrir hverja einustu stund sem ég fékk að eyða með þér kæri vinur .
Elsku Kristján , takk fyrir allar yndislegu stundirnar sem við höfum átt saman .
Stundum kemur örvæntingin til mín eins og refsinorn og öskrar í eyru mín : Þú getur ekki gengið , þú getur ekki notað hendur þínar .
Þegar sorgin sker hjartað mitt heyri ég hlýja rödd hvísla : Hugur þinn skynjar heiminn í sárustu sorg og dýpstu gleði .
Og ég finn kærleika umvefja mig í nálægð vina minna eins og stjörnur jóla sem lýsa sáttfúsum augum okkar .
Og lífsgleði mín kemur á ný og sigrar .
( Ásdís Jenna Ástráðsdóttir ) Ólöf Steinunn Lárusdóttir .
Kveðja frá Hestamannafélaginu Mána , Keflavík Okkur Mánafélaga langar til að minnast Kristjáns Fals Hlynssonar er lést hinn 20. maí , langt fyrir aldur fram , aðeins 18 ára gamall .
Kristján var mjög ötull og virkur félagsmaður ásamt foreldrum sínum , bróður og föðurafa í Hestamannafélaginu Mána í Keflavík þrátt fyrir ungan aldur .
Kraftur , gleði , fallegt bros og skemmtilegur hlátur einkenndi þennan einstaka dreng .
Kristján tók virkan þátt í uppákomum félagsins og núna nýlega er vígslan var á nýju reiðhöllinni á Mánagrund hinn 9. maí sl. var Kristján , ásamt Ragnari yngri bróður sínum og fleiri unglingum , þátttakandi þar í glæsilegu opnunaratriði .
Þær voru ófáar vinnustundirnar sem hann átti við uppbyggingu á Reiðhöllinni ásamt föður sínum og bróður .
Allt frá því að byrjað var á sökklinum og fram á síðasta dag var hann yfirleitt á hlaupum að tína saman spýtur og laga til á vinnusvæðinu , enda var hann að læra smíðar í Fjölbrautaskóla Suðurnesja .
Aldrei gaf hann eftir í vinnu eða í leik , alltaf tilbúinn að leggja eitthvað af mörkum .
Kristján Falur var fyrirmyndarfélagi í Mána og vel liðinn af öllum sem umgengust hann .
Hans verður sárt saknað .
Við Mánafélagar vottum fjölskyldu og aðstandendum Kristjáns Fals innilega samúð og megi guð styrkja ykkur á þessum erfiðu tímum .
Lárus B. Þórhallsson .
Það var mikil harmafregn fyrir okkur öll í Njarðvíkurskóla að heyra af fráfalli Kristjáns Fals .
Kristján Falur var nemandi Njarðvíkurskóla öll sín grunnskólaár , hann tók virkan þátt í félagsstarfi nemenda á unglingsárum og var formaður nemendaráðs í 10. bekk .
Hann var m.a. fulltrúi nemenda í nefnd sem undirbjó hönnun og skipulag nýrrar skólalóðar sem var tekin í notkun nú í vetur og nemendur Njarðvíkurskóla njóta góðs af í dag .
Kristján var hvers manns hugljúfi .
Starfsfólk og nemendur minnast hans sem góðs drengs , jákvæðs , síbrosandi og hann lét verkin tala .
Við fundum vel fyrir því þegar sett var upp skólaleikrit og hann tók að sér að vera sviðsmaður , hve ábyrgur og áreiðanlegur hann var .
Allt stóðst sem hann tók að sér og hann var eins og eldibrandur þegar hann hljóp með leikmunina inn og út af sviðinu .
Hann var fljótt ákveðinn í því hvert hann stefndi í lífinu , hann ætlaði að verða smiður og vissi hvað hann þurfti til að ná því takmarki sínu .
Nemendur og starfsfólk Njarðvíkurskóla senda Helgu , Hlyni , Ragnari og öðrum ættingjum og vinum innilegar samúðarkveðjur og biðja þess að birta og ylur sumarsins megi verma minningar ykkar um góðan dreng .
Fyrir hönd nemenda og starfsfólks Njarðvíkurskóla , Lára Guðmundsdóttir og Ásgerður Þorgeirsdóttir .
