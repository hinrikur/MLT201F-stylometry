Eftir Ingu Rún Sigurðardóttur ingarun@mbl.is Að loka eða loka ekki fyrir aðgang að Facebook og sambærilegum síðum , það er spurningin sem mörg fyrirtæki velta fyrir sér þessa dagana .
Mörg hafa ákveðið að setja í lás eins og einhver stærsti vinnustaður landsins , Landspítalinn , og nýlegt dæmi er Orkuveita Reykjavíkur .
Til viðbótar var meirihluti bæjarráðs Árborgar að samþykkja að takmarka notkun starfsmanna á netinu " svo sem klámsíðum , Facebook og MSN , " að því er fram kemur á Sudurlandid.is .
Þetta er ekki ókeypis því sveitarfélagið býst við að festa kaup á búnaði fyrir þrjár milljónir króna til þessa .
" Tölvurnar eru starfstæki okkar hvort sem um er að ræða skóla eða aðrar stofnanir sveitarfélagsins og sjaldnast þörf fyrir þennan aðgang .
Ég held að notkun starfsmanna sveitarfélagsins sé ekkert með öðrum hætti en starfsmanna annarra stofnana og fyrirtækja en hins vegar þekkjum við það öll að það er afskaplega auðvelt að gleyma sér á internetinu og ég tala nú ekki um " Facebook " og " MSN " fari fólk inn á þessar síður á annað borð , " er haft eftir Ragnheiði Hergeirsdóttur , bæjarstjóra Árborgar í Dagskránni – Fréttablaði Suðurlands .
Óttast minni afköst Víst er að svipuð röksemdafærsla liggur að baki hjá þeim fjölmörgu fyrirtækjum og stofnunum sem hafa þegar lokað fyrir þennan aðgang .
Yfirmenn óttast að framleiðni starfsmanna minnki með notkun þessara vefsíðna en sá ótti er ástæðulaus , samkvæmt nýrri könnun , sem gerð var á vegum Háskólans í Melbourne .
Hún leiðir í ljós að fólk sem notar netið í persónulegum tilgangi á vinnutíma er um 9% afkastameira en þeir sem gera það ekki .
Ástæðan er sú að fólk þarf að hvíla hugann til að ná betri einbeitingu þess á milli .
Samkvæmt könnuninni er þó eins og gefur að skilja minni framleiðni hjá starfsfólki með netfíkn en niðurstöðurnar eru miðaðar við þá sem eyða minna en 20% af vinnutíma sínum á netinu .
Netfíkn er vandamál en spurning er hvort hag fyrirtækja sé best borgið með því að loka á aðgang .
Hvar á að draga mörkin ? Hvaða síðum á að loka ? Stefna um netnotkun Skynsamlegra væri að móta einhvers konar stefnu um netnotkun í fyrirtækjum .
Auðvitað er ekki hægt að starfsmenn eyði mörgum klukkustundum á dag á samskiptasíðum , rétt eins og það er ekki við hæfi að nota vinnusímann í löng persónuleg símtöl til útlanda .
Vinnuveitendur ættu að sleppa því að loka á svona síður bara vegna þess að þeir skilji ekki tæknina .
Samkvæmt könnun TUC , sambands breskra verkalýðsfélaga , frá árinu 2007 , er þetta skilningsleysi oftar en ekki raunin .
Niðurstaða TUC var að það væri best fyrir fyrirtækin að taka heildstætt á notkuninni því þetta væri komið til að vera .
Facebook er ekki klám , þetta er samskiptasíða , eitt þeirra tækja sem fólk getur notað til að hafa samskipti sín á milli , t.d. milli starfsmanna sama fyrirtækis eða starfsmanns og viðskiptavinar .
Mismunandi starfsemi fyrirtækja og stofnana hefur auðvitað sitt að segja um hversu gagnleg þessi vefnotkun er en þessi þróun er komin til að vera .
Notkun samskiptasíðna á aðeins eftir að aukast .
Ólíklegt er að þeir sem hafa þegar tileinkað sér þessa tækni hætti að nota hana .
Facebook-vefurinn getur auðvitað verið misnotaður .
Væntanlega bitnar misnotkunin á frammistöðu viðkomandi starfsmanns , svo eftir sé tekið , rétt eins og ef starfsmaður eyðir öllum deginum í " skrepp " .
Starfsmenn sem vilja nota tækið sér til framdráttar ættu hinsvegar að fá að gera það .
Fyrirtæki og stofnanir ættu að fagna Facebook sem samskiptatæki því hægt er að líta á vefinn á svipaðan hátt og síma eða tölvupóst en sum fyrirtæki vildu banna bæði tækin þegar þau komu fyrst fram .
Mikil notkun yngri aldurshópa Viðamikil bresk könnun , Digital Entertainment Survey 2008 , leiðir í ljós mismunandi viðhorf til netsamskiptasíðna eftir aldri .
Samkvæmt könnuninni nota 34% fólks netsamskiptasíður reglulega í Bretlandi .
Talan er hæst hjá konum á aldrinum 20-24 ára en 68% þeirra nota samskiptasíður reglulega miðað við 64% 15-19 ára kvenna , 47% 25-34 ára og 12% 45-54 ára .
Sambærilegar tölur hjá karlmönnum eru 55% 15-19 ára , 59% 20-24 ára , 33% 25-34 ára og 24% 35-44 ára og loks nota aðeins 13% 45-54 ára karlmanna samskiptasíður reglulega .
Líklegt er að fólkið sem notar samskiptasíðurnar minnst , úr elsta aldurshópnum sem hér er talinn upp , sé atkvæðamikið þegar kemur að því að ákveða lokun síðnanna .
Skilning á því hvernig yngra fólk notar síðurnar getur því vantað upp á í ákvarðanatökunni .
Flestir eru með farsíma og eru ekki tilbúnir að skilja hann eftir heima þegar þeir mæta í vinnuna , en fólk hefur jafnan vit á því að hanga ekki í símanum allan daginn að spjalla við vini sína .
Í þessu banni kemur kannski í ljós galli á því hvernig vinnuframlag fólks er metið .
Auðveldara er í mörgum skrifstofustörfum að þykjast vera að vinna með því að sitja fyrir framan tölvuna og vafra um netið en að vera með spennusögu í fanginu með fætur uppi á borði .
Þetta sýnir aðeins að á þessum nýju tímum þýðir ekki lengur að meta vinnu aðeins eftir viðveru , heldur ætti að miða við afköst þar sem þess er kostur .
Líka markaðstæki Facebook er líka markaðstæki sem fyrirtæki eru farin að notfæra sér í sífellt meira mæli .
Þau geta sjálf stofnað síður og verið virk á þessari samskiptasíðu .
Nýtt námskeið hjá Endurmenntun Háskóla Íslands endurspeglar þennan nýja veruleika .
Námskeiðið ber nafnið " Facebook sem markaðstæki " og segir í lýsingu : " Ef Facebook væri land væri það meðal tíu fjölmennustu landa heims og fer stækkandi .
Á aðeins fjórum árum hefur Facebook vaxið frá því að vera samskiptasíða háskólastúdenta í Bandaríkjunum í að verða alþjóðlegt tengslanet .
Það tók 38 ár fyrir útvarpið að ná til 50 milljón notenda – það tók Facebook 2 ár að ná til sama fjölda .
" Á námskeiðinu er farið í uppsetningu síðna fyrir fyrirtæki , stofnanir og félagasamtök á Facebook og skoðað hver sé munurinn á venjulegri síðu og þeirri sem gegnir markaðshlutverki .
" Auglýsingar fyrir samskiptanetið eru skoðaðar sérstaklega og þá rætt um markvissa uppsetningu , orðaval og markhópa , " segir ennfremur í lýsingunni og samkvæmt EHÍ er verið að bjóða uppá aukanámskeið þannig að viðtökurnar virðast hafa verið góðar .
Það er því öllum í hag að fólk geti haft samskipti á þann hátt sem því finnst þægilegast , jafnvel þó það þýði að leyfa starfsfólki að heimsækja Facebook , þannig þrífast bæði fólkið og fyrirtækin best .
