GARY Hamel , einn þekktasti fræðimaður heims á sviði breytinga , sagði að það eina sem menn gætu gengið að sem vísu væru breytingar .
Aldrei fyrr hafa þessi orð verið eins sönn og einmitt núna í dag þar sem íslenskt samfélag stendur frammi fyrir einhverri mestu áskorun síðari tíma .
Margt þarf að koma til við enduruppbygginguna eftir efnahagshrunið síðastliðið haust en öllum er þó ljóst að helsti vettvangur viðreisnarinnar er vinnustaðir landsins .
Þar mun allt þurfa að fara saman , kraftur , framsýni , nýsköpun , skilvirkni og samvinna .
Íslendingum er tamt að spýta í lófa , taka höndum saman og redda málum en nú bregður svo við að við glímum við nýja ógn : starfsóöryggi , ófyrirsjáanleika , niðurskurð , óstöðugleika , óvissu og breytingar .
Breyting vs .
umbreyting Það er einstaklingsbundið hvernig fólk bregst við slíkum aðstæðum og er það m.a. háð aldri þess , heilsu , persónuleika og reynslu af breytingum .
Hjá sumum valda þessar aðstæður tilfinningalegu uppnámi sem birtist sem ótti , kvíði , reiði eða hjálparleysi .
Það sem skiptir máli í þessu samhengi er hvers eðlis breytingarnar eru .
Í bókinni Managing transitions eftir William Bridges frá árinu 2003 gerir höfundur greinarmun á breytingum annars vegar ( e. change ) og umbreytingum hins vegar ( e. transition ) .
Breyting er þegar eitthvað í ytra umhverfinu breytist .
Um er að ræða leið að einhverju þekktu og í skýrum skrefum , t.d. þegar um er að ræða breytingu á yfirstjórn , skipulagi , hönnun starfa , tölvukerfi o.fl. Breyting hrindir af stað þekktu ferli sem fólk fer gjarnan í gegnum til að ná áttum .
Umbreyting varðar leið að einhverju óþekktu og þýðir að við þurfum að breyta því hvernig við hugsum , skipuleggjum og framkvæmum .
Umbreyting innifelur viðskilnað við fortíðina .
Hún hefst með endalokum – að sleppa tökum á gömlum venjum – og lýkur með nýju upphafi , nýjum venjum .
Tímann milli þess sem var og þess sem verður – þegar hið gamla er liðið en hið nýja ekki orðið fyllilega virkt – kallar Bridges hlutlausa svæðið ( e. neutral zone ) .
Umbreyting reynir meira á fólk andlega en breyting .
Erfið andleg , hegðunartengd viðbrögð Í bókinni Charging back up the hill eftir Mitchell Lee Marks ( 2003 ) kemur fram að viðbrögð fólks við umbreytingu eru af ýmsum toga .
Andleg viðbrögð fólks eru m.a. : Bölsýni og vantraust , sérstaklega þegar fólk sér ekki ávinninginn af umbreytingunni .
Minni hollusta við vinnustaðinn .
Fólk sýnir oft minni hollustu og tryggð auk þess sem veikindafjarvistir aukast .
Verri starfsandi og minni starfsánægja .
Skortur á einbeitingu .
Fólk finnst það ekki lengur geta haft áhrif á eigin starfsframa og telur einu leiðina til að ná aftur stjórn vera að yfirgefa vinnustaðinn .
Þetta hefur neikvæð áhrif á þá sem eftir eru .
Sorg vegna fortíðar og kvíði vegna framtíðar .
Starfsmenn sakna fyrrverandi samstarfsfélaga og tengsla og þurfa að leggja harðar að sér til að halda starfinu .
Þeir upplifa starfið ekki eins skemmtilegt .
Breyttur sálfræðilegur samningur , þ.e. væntingar til vinnustaðarins breytast og nýi samningurinn snýst um að vera sjálfum sér nægur .
Algeng hegðunartengd viðbrögð Vinnuálagið eykst en afköstin aukast ekki og sum verkefni dagar uppi .
Fólk á erfitt með að ákveða forgangsröðun á verkefnum .
Fólk forðast áhættu svo það fái ekki uppsagnarbréfið ef það gerir mistök .
Fólk sýnir minni áhuga , gleði og kraft .
Það heldur áfram að mæta í vinnuna en skilur hjartað og sálina eftir heima .
Þjónustan við viðskiptavini versnar .
Fólk hugsar meira um eigin hag sem þýðir að samstaðan verður minni .
Gömul sár milli vinnufélaga ýfast .
Vitsmunaleg stöðnun .
Mikilvægt er að öðlast skilning á því að þessi viðbrögð séu eðlileg og sameiginleg öllum sem í þessari stöðu eru .
Síðan er gott að mynda brú milli framtíðar og fortíðar til að skapa sátt um þær breytingar sem vinnustaðurinn er að fara í gegnum .
Töluverður sársauki getur verið fólginn í því að kveðja hið gamla og komast yfir í hið nýja .
Oft reynist fólki erfitt að sætta sig við það að það sem áður var gott og gilt sé það ekki lengur og gefur því þá tilfinningu að lítið sé gert úr framlagi þess og starfskröftum til þessa .
Slíkar upplifanir draga úr hollustu við nauðsynlegar breytingar .
Mikilvægt er að velta fyrir sér hvað sé að breytast , hvað muni verða öðruvísi eftir breytingarnar og hverjir muni tapa hverju ? Það hjálpar til við að opna dyrnar að þeim umbreytingum sem verður að fara í gegnum ef breytingarnar eigi að takast .
Þessar spurningar hjálpa okkur að sleppa tökum á því gamla þannig að við getum innleitt hið nýja .
Því tíminn milli þess sem var og þess sem er er líka tími endurnýjunar , nýrra lausna , nýrra tækifæra , nýrrar umræðu og nýrrar sýnar .
Höfundur er framkvæmdastjóri Þekkingarmiðlunar .
