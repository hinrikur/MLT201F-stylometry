Amy Johnson var 27 ára gömul þegar hún flaug tvíþekju sinni frá Bretlandi til Ástralíu í maí 1930 .
Hún var fyrsta konan til að afreka slíkt langflug og lét það ekki stöðva sig að hafa aðeins flogið vél sinni í 85 stundir fram að ferðinni miklu .
Amy Johnson fæddist 1. júlí árið 1903 og lauk háskólaprófi í fjármálum .
Hún starfaði sem ritari málafærslumanns í London og fékk mikinn áhuga á flugi .
Hún gekk í Flugvélaklúbb Lundúna árið 1928 og í júlí 1929 fékk hún flugmannsréttindi .
Sama ár fékk hún réttindi sem flugvirki , fyrst breskra kvenna .
Faðir Amy hjálpaði henni að kaupa tvíþekju , De Havilland Gipsy Moth , sem hún kallaði Jason .
Hún fór strax að leggja grunn að fluginu mikla til Ástralíu og var óþreytandi að leita eftir stuðningi og fá umfjöllun .
Lord Wakefield , sem stýrði Castrol-olíufyrirtækinu , féllst á að tryggja henni eldsneyti á leiðinni og Amy lagði af stað frá London 5. maí 1930 .
Jason var lítil flugvél , flugmannsklefinn var opinn , vélin var fjögurra strokka og loftkæld og gaf alls um 100 hestöfl .
Amy hafði komið auka- eldsneytistönkum fyrir í vélinni , til að auka flugþolið .
Frá London flaug Amy til Vínar í Austurríki , þaðan til Istanbúl í Tyrklandi , Aleppo í Sýrlandi , Bagdad í Írak , Bandar Abbas í Íran og Karachi í Pakistan .
Ferðin sóttist mjög vel og hún var mun fljótari í förum en Bert Hinkler , sem hafði flogið frá Englandi til Ástralíu á 15 og hálfum degi árið 1928 .
Amy var tveimur dögum fljótari en hann til Karachi .
Áfram hélt hún , til Allahabad og Kalkútta á Indlandi .
Þaðan flaug hún til Rangoon í Búrma , eða Myanmar .
Á leiðinni hreppti hún vonskuveður og í neyðarlendingu skemmdust vængir og skrúfublaðið .
Hún hafði tekið aukaskrúfublað með , skipti um það og lagaði vængina .
Atvikið tafði hana hins vegar um þrjá daga .
En áfram flaug hún , til Bangkok í Taílandi og Singapúr .
Svo kom upp vélarbilun , sem tafði hana verulega .
Eftir stopp á eyjunni Jövu gat hún haldið för sinni áfram , en þá setti veður strik í reikninginn .
Hún náði loks fram til Port Darwin í Ástralíu 24. maí 1930 , eftir 19 daga flug og viðkomu í 11 löndum .
Henni var fagnað sem hetju .
Fjölmiðlar röktu dáð hennar og um hana voru samin lög .
Amy hélt uppteknum hætti næstu ár , setti hraðamet í flugi frá London til Cape Town í Suður-Afríku og flaug ásamt aðstoðarflugmanni á einum degi frá London til Moskvu .
Þaðan flugu þau alla leið til Japans .
Árið 1933 flaug hún með eiginmanni sínum , skoska flugmanninum Jim Mollison , alla leið til Bandaríkjanna .
Síðasta metflug Amy Johnson var árið 1936 , þegar hún fór aftur til Suður-Afríku og bætti hraðamet sitt .
Á árum síðari heimsstyrjaldarinnar tók Amy Johnson að sér að ferja breskar orrustuvélar frá verksmiðju til herflugvalla .
Ein þeirra véla hrapaði niður í árósa Thames .
Amy komst út úr vélinni , en drukknaði áður en hjálpin barst .
rsv@mbl.is 