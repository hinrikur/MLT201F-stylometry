Frá því Stöð 2 upplýsti um 30 milljóna styrk fjárfestingarfélagsins FL Group til Sjálfstæðisflokksins skömmu áður en lög um fjármál flokkanna tóku gildi 1. janúar 2007 , hefur mikið vatn runnið til sjávar .
Upp úr krafsinu kom að Landsbankinn hafði einnig styrkt flokkinn um 30 milljónir sama ár , þar af í einum stórum styrk upp á 25 milljónir .
Í framhaldinu gáfu allir flokkar upplýsingar um styrki sem þeir fengu á árinu 2006 .
Bæði Framsóknarflokkurinn og Samfylkingin fengu þá allmarga milljónastyrki frá fyrirtækjum .
Hjá síðarnefnda flokknum tóku kjörnir fulltrúar þátt í að afla þeirra .
Vilji er til þess , hjá Samfylkingu , Framsóknarflokki og Sjálfstæðisflokki að láta Ríkisendurskoðun fara yfir fjármál flokkanna í heild , fyrir gildistöku laganna um fjármál flokkanna 1. janúar 2007 .
Frjálslyndi Flokkurinn og Vinstri græn voru með opið bókhald á þessum tíma og þáðu nánast enga stóra styrki .
Nokkuð vantar enn upp á að fyrrnefndir þrír flokkar leggi öll spilin á borðið eins og umfjöllunin sýnir .
