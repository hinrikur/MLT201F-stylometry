MIKIÐ er þrætt um hvort við Íslendingar eigum að ganga í Evrópusambandið og taka upp evruna .
Ekki ætla ég að fjalla hér enn eina ferðina um nauðsyn þess að Íslendingar rjúfi einangrun sína og hefji virkt og þróað efnahagssamband við Evrópu .
Ef við hefðum haft vit á því að ganga í ESB fyrir svona 5-6 árum hefði staða okkar verið gjörólík og efnahagshrunið ekki orðið jafnafgerandi og sársaukafullt og raun ber vitni nú .
Ef svo heldur fram sem horfir er mjög líklegt að Íslendingar muni að lokum ganga í ESB og ýmis önnur ríki .
Þetta þýðir auðvitað ekki að allt verði allt í einu gott og fallegt og engir hnökrar á samfélagi manna , hvort heldur í Evrópu eða utan þess .
Aðild að ESB fylgir hins vegar mikil ábyrgð og um leið verðum við einnig berskjaldaðri fyrir ýmsum neikvæðum öflum í Evrópu , spillingu , græðgi þeirra sem sækjast eftir því að ná hér völdum .
Á sama tíma munum við eiga þess kost að taka þátt í að móta Evrópu , taka þátt í mikilvirku starfi innan Evrópubandalagsins til að uppræta spillingu og koma á réttlátara samfélagi .
Markaðssvæði munu opnast handa litla Íslandi , stöðugleiki komast á í krafti öflugs gjaldmiðils og hægt í fyrsta sinn í sögu Íslands að gera framtíðaráætlanir í rekstri fyrirtækja og heimila .
Hingað til hafa bæði stjórnmálamenn og kjósendur alltof oft tjaldað til einnar nætur .
Skyldi stærri Evrópa verða til þess að sameina ekki aðeins lönd í Evrópu heldur og þjóðir utan hennar um eitt sameiginlegt efnahagskerfi , þar sem ríki heims eiga ekki lengur í stríði sín á milli heldur eiga það eina sameiginlega markmið að vinna að því að byggja upp fallegra og betra samfélag í þágu allra .
Skyldi evran verða til þess að aðrir gjaldmiðlar sameinist og loks allar myntir heims í einn gjaldmiðil – hvers vegna ekki ? Einn gjaldmiðil sem mun smám saman þroska vitund manna og uppræta að lokum eigingirni og græðgi misviturra og heimskra manna .
Einn gjaldmiðil sem mun að lokum ekki þurfa að réttlæta tilvist sína , jafnvel mega hverfa að lokum .
Því af hverju þurfum við gjaldmiðil , eða peninga yfirhöfuð , ef við getum deilt öllum gæðum heims á milli okkar , skipulega og af vinnusemi án þess að gera kröfu um að fá eitthvað sérstakt á móti ? Þó að flestir eigi erfitt með að ímynda sér slíkt samfélag nú og flestir jafnvel finna allt því til foráttu , mun slíkt samfélag samt verða til að lokum hér á jörð – svo fremi sem við tortímum okkur ekki áður en að slíkri vitundarvíkkun er náð .
Hvenær við verðum tilbúin að vinna saman af heilum hug er í raun undir okkur komið .
Kannski er rétti tíminn aldrei rétti tíminn og hugsjónir okkar sem einstaklinga alltaf til á röngum stað á röngum tíma , nema þegar við sættum okkur ekki lengur við þá staðreynd og kýlum á það – neglum niður hugsjónir okkar í múrverkið í stað þess að telja þær í hendi okkar og spá í spilin .
Gleymum því ekki að hagsmunir okkar eru hagsmunir heimsins og öfugt .
Svo fremi sem aðrir deila með okkur þeirri skoðun er okkur borgið .
Um það þurfum við hins vegar að standa vörð .
Höfundur er listamaður , talnaspekingur og útgefandi .
