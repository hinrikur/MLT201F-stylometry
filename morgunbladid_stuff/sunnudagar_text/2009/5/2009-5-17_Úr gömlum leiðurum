20. maí 1979 : " Þegar sjálfstæðismenn í borgarstjórn Reykjavíkur boðuðu fyrir nær tveimur áratugum , að þeir hygðust leggja varanlegt slitlag á götur Reykjavíkur á 10 árum þótti mörgum það mikil bjartsýni .
En það tókst .
Síðan hafa kaupstaðir og kauptún fylgt í kjölfarið og mikil breyting orðið til batnaðar í þeim efnum .
Varanlegt slitlag hefur verið lagt á götur í þéttbýli víðs vegar um landið .
Hins vegar hefur gengið illa að koma varanlegu slitlagi á þjóðvegi um landið .
Í samgönguráðherratíð Ingólfs Jónssonar á Viðreisnarárunum var gert stórátak á þessu sviði og verulegur hluti þeirra þjóðvega , sem nú eru lagðir með varanlegu slitlagi var byggður á þeim árum .
Á þessum áratug hefur ótrúlega lítið gerzt .
Núverandi ríkisstjórn hefur að vísu lýst því yfir , að mikið átak eigi að hefjast á næsta ári við varanlega vegagerð en svo illa vill til , að ríkisstjórnin hefur ekki tryggt fjármagn til þeirra framkvæmda og ekki upplýst hvernig fjármögnun þeirra verður háttað .
Það stoðar lítt að gefa falleg loforð um varanlega vegagerð ef enginn veit , hvernig á að borga fyrir framkvæmdirnar og hvaðan peningarnir eiga að koma .
" 21. maí 1989 : " Davíð Oddsson , borgarstjóri í Reykjavík , hefur lagt fram djarfa hugmynd um það hvernig leysa megi umferðarvanda á höfuðborgarsvæðinu án þess að spilla Fossvogsdalnum .
Telur hann koma til álita að grafa jarðgöng undir Kópavog .
Hefur þessari hugmynd ekki verið tekið illa af ráðamönnum í Kópavogi .
Um árabil hefur verið ljóst , að menn eru ekki á einu máli um hvort leggja beri hraðbraut um Fossvogsdal .
Málið tók nýja stefnu þegar bæjarstjórn Kópavogs sagði einhliða upp samkomulagi við borgarstjórn Reykjavíkur .
Úr ágreiningi þessum verður ekki leyst nema menn séu reiðubúnir til að fara nýjar leiðir .
Davíð Oddsson hefur nú bent á eina slíka leið .
" 