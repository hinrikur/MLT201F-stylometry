ÞAÐ ER kannski að bera í bakkafullan lækinn að blanda sér í umræðuna um hvernig bjarga megi heimilum landsins frá fjárhagslegu hruni , nú þegar ríkisstjórnin hefur sett fram 15 liða aðgerðaáætlun sem ætlað er að mynda skjaldborg um heimilin .
Það heyrast hins vegar ýmsar efasemdaraddir um að þær aðgerðir séu nægilega afgerandi .
Fram hafa komið hugmyndir um flatan niðurskurð skulda , allt upp í 20% af heildarskuldum heimila og fyrirtækja .
Stjórnarflokkarnir og sjálfstæðismenn , með fáeinum undantekningum , hafa varað við þessum hugmyndum þar sem þær hafi þann ókost að flöt lækkun skulda komi líka þeim til góða sem ekki þurfa og að á endanum lendi þessi lækkun á ríkissjóði .
En hrópin um frekari aðgerðir en 15 liða áætlunin lýsir eru hávær .
Hefur forsætiráðherra sagt að verði þörf fyrir frekari aðgerðir til bjargar heimilunum verði þeim beitt .
Í því sambandi væri e.t.v. vert að skoða hvaða áhrif lækkun vaxta hefði á greiðslubyrði húsnæðislána .
Aðferðin sem ég nefni " Vaxtalækkunarleiðina " byggist á því að húsnæðislán eru flest ef ekki öll sk .
jafngreiðslulán eða " annuitetslán " .
Þau lán hafa þá náttúru að , ef ekki kæmi til vísitölutrygging lánanna , væru greiðslur af láninu sama upphæðin út allan lánstímann .
Hins vegar lækkar vægi vaxtanna í greiðslunni þegar líður á lánstímann um leið og vægi höfuðstóls í greiðslunni vex .
Til að skýra hver áhrif af lækkun vaxtanna eru er hér tekið dæmi um lán til 40 ára á 4,5% vöxtum allan lánstímann .
Verðtrygging lánsins og lánsfjárhæðin hafa lítil sem engin áhrif á þau hlutföll sem sett verða fram .
Af línuritinu í mynd 1 sést hvernig hlutfall vaxta breytist frá því vera rúm 83% í fyrstu greiðslu í það að vera um 0,3% í lokagreiðslunni .
[ Mynd 1 ] Lánveitandinn fær sína þóknun fyrir að lána peningana , í formi vaxta .
Þannig ræðst hagur hans af mismun á útlánavöxtum og kostnaði vegna fjármögnunar lánsins .
Til kostnaðar teljast einnig afskriftir lána , sem gera má ráð fyrir að geti orðið verulegar á næstu misserum .
Ég tel að lækka megi kostnað vegna afskrifta lána verulega með vaxtalækkunarleiðinni .
Leiðin gengur út á að lánveitandinn , þ.e. ríkissjóður lækki tímabundið vexti á þeim húsnæðislánum sem nú þegar eru útgefin .
Hér er reiknað með 3% lækkun .
Ríkissjóður myndi þá leysa til sín öll húsnæðislán vegna íbúðarhúsnæðis , en stærsti hluti þeirra er nú þegar hjá ríkinu hvort eð er .
Undanskilja mætti þau lán sem eiga t.d. innan við 5 ár eftir af lánstímanum , þar sem ávinningur skuldarans yrði óverulegur í þeim tilvikum .
Lánunum yrði síðan skuldbreytt þannig að ný annuitetslán yrðu gefin út til jafn langs tíma og eftir stóð af gamla láninu , en með 3% lægri vöxtum .
Þannig yrði láni til 40 ára með 4,5% vöxtum sem tekið var fyrir 10 árum , skuldbreytt í 30 ára lán með 1,5% vöxtum .
Hér er gert ráð fyrir útgáfu nýrra lána til að tryggja að skilmálar nýju lánanna komi fram í lánsskjalinu .
Hafa mætti ákvæði í skilmálum nýju lánanna um þrepahækkun vaxtanna að einhverjum árum liðnum þegar aðstæður hefðu lagast það mikið að heimilin þyldu það .
Þessi aðferð hefur innifalinn þann " kost " að mismuna lántakendum réttlátlega ef svo mætti segja .
" Réttlætið " felst í því að sú staðhæfing sé rétt að þær fjölskyldur sem styttra eru komnar með að greiða sín húsnæðislán eigi í meiri erfiðleikum en þær sem lengra eru komnar og eiga þannig stærri hreina eign í íbúðum sínum .
Mynd 2 sýnir hvernig greiðslur af nýja láninu yrðu hlutfallslega lægri en af óbreyttu gamla láninu eftir því hve langt væri liðið af lánstíma gamla lánsins þegar skuldbreytingin er gerð .
Þannig myndu greiðslur lækka um 38% hjá þeim sem væru nýbúin að taka " gamla " lánið , um 32% hjá þeim sem hefðu þegar greitt af láninu sínu í 10 ár , 24% hjá þeim sem er hálfnuð með lánstímann , en um 13% hjá þeim sem ættu 10 ár eftir af 40 ára láninu .
[ Mynd 2 ] Önnur lán s.s. myntkörfulánin mætti meðhöndla á sambærilegan hátt , þó að líklega yrði að taka tillit til lækkunar gengis krónunnar , enda er búist við að gengið styrkist þegar fram í sækir .
Seðlabankinn spáir því að íbúðarverð sem þegar hefur lækkað um 25% , muni lækka áfram um allt að 46% frá því sem það fór hæst .
Ríkisbankarnir og Íbúðalánasjóður hafa með lánum til verktaka nú þegar fjármagnað stóran hluta þeirra íbúða sem nú standa auðar og óseldar .
Þetta tvennt ætti að minnka fjármagnsþörf vegna útlána til íbúðakaupa á næstu misserum og árum .
Að lokum .
Þegar bankarnir hösluðu sér völl á húsnæðislánamarkaðnum eftir einkavæðingu þeirra , þóttu þeir bjóða hagstæða vexti .
En það voru ákvæði í skilmálum margra lánanna um hækkun vaxtanna ef lántakandinn flytti launareikning sinn , sem og að eftir ákveðinn tíma skyldi endurskoða vextina .
Senn líður að þeirri endurskoðun hjá mörgum .
Komi til vaxtahækkunar í kjölfar þeirrar endurskoðunar , sem fastlega er búist við , yrði heimilunum endanlega veitt náðarhöggið .
Mánaðarleg greiðsla af láninu í dæmunum hér að framan myndi í einu vetfangi hækka á 5 ára gömlu láni um rúmlega 42% ef vextirnir hækkuðu um 3% þ.e. úr 4,5 í 7,5% ! Höfundur er verkfræðingur .
