Hin siðferðilega kreppa ÞAR sem ég bý erlendis í mjög kaþólsku landi þykir mér áhugavert að heyra skoðanir trúmanna á ástandinu á Íslandi .
Hér vorkennir enginn Íslendingum vegna efnahagskreppunnar .
Vilja meina að hún geti fengið fólk til að vakna upp á sínu bleika skýi og komast í tengsl við raunveruleikann .
Merkilega til orða tekið af trúuðum einstaklingum .
Mér komu í hug orð Drottins í Jeremía þar sem segir : " Sjá , ég leiði ógæfu yfir þessa þjóð ! Það er ávöxturinn af ráðabruggi þeirra , því að orðum mínum hafa þeir engan gaum gefið og leiðbeining minni hafa þeir hafnað .
" ( Jeremía 6:19 ) Það skyldi þó ekki vera að eitthvað sé til í þessum orðum ? " ...
þér ...
syndguðuð gegn Drottni og hlýdduð ekki skipun Drottins og fóruð ekki eftir lögmáli hans , setningum og boðorðum .
Fyrir því kom þessi ógæfa yfir yður .
" ( Jeremía 44:23 ) Trúaðir vinir mínir hérna úti í Austur-Evrópu segja mér það , að það sé alveg sama hver fari með völdin á Íslandi .
Enginn stjórnmálaflokkur muni bjarga ástandinu .
Þar sé hin efnahagslega kreppa ekki aðalorsök vandans , heldur siðferðið í landinu – hin siðferðilega kreppa .
Guðsfólk landsins , þar sem ég hef nú búið í á annan ártug , segir mér , að kreppan á Íslandi muni loða við land og þjóð , eins lengi og Íslendingar gefi ekki gaum að boðorðum Guðs .
Eftir orðum Jeremía að dæma , og rót hinnar raunverulegu ógæfu , held ég að nokkuð sé til í því .
Það er vonandi að Íslendingar komi auga á þetta merkilega lögmál lífsins , svo þeir geti séð hver í rauninni gæfuna veitir og gefið honum verðskuldaðar þakkir fyrir allar blessanir lífsins .
Einar Ingvi Magnússon .
Kirkjukór Hveragerðis- og Kotstrandarsókna FYRIRSÖGNIN er heiti kirkjukórsins , sem ég syng bassa í .
Samkvæmt minni málkennd stendur bandstrikið í Hveragerðis- fyrir sóknar ( Hveragerðissóknar ) þess vegna ætti nafnið að vera : Kirkjukór Hveragerðis- og Kotstrandarsóknar , vegna þess að það er bara ein Kotstrandarsókn .
Ég hef leitað álits fræðimanna hjá Orðabók Háskólans og þeir hafa tjáð mér að nafnið sé rétt eins og stendur í fyrirsögninni , vegna þess að um tvær sóknir sé að ræða , þ.e. Hveragerðissókn og Kotstrandarsókn .
Nú bið ég alla sem hafa vit á íslensku máli að senda mér línu á netfangið : thorhrod@mmedia.is , svo að ég geti sofið fyrir þessu .
Þórhallur Hróðmarsson .
Gróðurfarsvinir Íslands ENN einu sinni hefur verið gerð aðför að bjargvættum íslensks gróðurfars : lúpínunni og öspinni .
Hvorartveggju þessar jurtir ásamt sitkagreni , sem einnig hefur sætt ofsóknum jurtarasista og verið höggvið niður í stórum stíl í þjóðgarðinum á Þingvöllum , bæta ásýnd þessa örfoka lands , eins þess gróðursnauðasta í byggðu bóli heimsins .
Auk þess að fegra umhverfið myndar lúpínan frjósaman jarðveg og víkur fyrir nær öllum öðrum gróðri , hvað sem dr. Þóra Ellen Þórhallsdóttir segir í ofstækisfullri grein sinni " Alaskalúpínan hefur gert innrás í vistkerfið " í Morgunblaðinu 22. maí sl. Ragnheiður .
Kettlingar í heimilisleit Tveiir fallegir kattastrákar þurfa ný heimili .
Þeir eru átta vikna og kunna báðir allt sem kettlingar eiga að kunna á þessum aldri og auk þess að lesa , skrifa og reikna .
Fjör í bland við blíðu einkennir Skólastrætiskynið sem þeir eru af .
Hringið endilega í Illuga Jökulsson , síma 821-7516 , til að tryggja ykkur eintak .
Svarað í síma 5691100 frá 10-12 velvakandi@mbl.is 