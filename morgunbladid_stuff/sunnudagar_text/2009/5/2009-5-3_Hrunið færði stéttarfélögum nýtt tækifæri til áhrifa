Samdráttur í efnahagslífi heimsins setti sinn svip á 1. maí , dag verkamanna .
Í Evrópu tóku mörg hundruð þúsund manns þátt í opinberum fundum .
Í Þýskalandi , Grikklandi og Tyrklandi var spenna í lofti , en víðast hvar fóru mótmæli friðsamlega fram .
Vaxandi atvinnuleysi , stöðnun launa og reiði almennings út af fjármálakreppunni hefur hins vegar sín áhrif .
John Monks , framkvæmdastjóri Sambands evrópskra stéttarfélaga , segir í samtali við The New York Times í gær að reiðin fari vaxandi .
" Hjá sumum er afstaðan að harðna , " segir hann .
" Hún er að breytast úr áhyggjum í pirring og reiði .
Þetta er mikilvægasti 1. maí í langan aldur .
" Monks sagði að verkamenn þyrftu nú " að borga til að bjarga fjármálageiranum " og þeir vildu fá " eitthvað til baka " frá ríkinu .
Vaxandi reiði Til þess var tekið á föstudag að átta stærstu stéttarfélögin í Frakklandi héldu fundi saman í fyrsta skipti .
Í Frakklandi voru 283 göngur og fundir , helmingi fleiri en í fyrra .
Aðstandendur fundanna telja að 1,2 milljónir manna hafi tekið þátt , fimm sinnum fleiri en í fyrra .
Samdrátturinn hefur komið hart niður á verkafólki .
Eftirspurn hefur dregist saman og mörgum verksmiðjum hefur verið lokað eða þær dregið úr framleiðslu .
Atvinnuleysi mældist 8,5 prósent á evrusvæðinu í febrúar en var 7,2 prósent í fyrra samkvæmt tölum Eurostat , hagstofu Evrópu .
Stéttarfélög virðast ekki bara vera að eflast í Frakklandi .
Í Þýskalandi er talað um að þau séu að ná vopnum sínum á ný .
Í grein í vikublaðinu Die Zeit í liðinni viku er vitnað til þess að í kosningabaráttunni vorið 2005 hafi Guido Westerwelle , leiðtogi frjálsra demókrata , kallað verkalýðshreyfinguna " sanna plágu " , en í kosningabaráttunni vorið 2009 hrósi Dirk Niebel , forustumaður sama flokks , stéttarfélögunum fyrir " ábyrgðartilfinningu " og " sveigjanleika " .
Hann hefur horfið frá kröfu sinni um að afnema frí 1. maí .
Skyndilega keppist frambjóðendur úr öllum flokkum við að ausa stéttarfélögin lofi .
Kristilegir demókratar hafa löngum kvartað undan styrk stéttarfélaganna .
Nú leggur flokkurinn til í sambandsríkinu Nordrhein-Westfalen að sett verði lög til að styrkja stéttarfélögin .
Sögulegt tækifæri Stéttarfélögum í Þýskalandi vex um þessar mundir fiskur um hrygg .
Félögum í þeim er nánast hætt að fækka og þau njóta meira álits í skoðanakönnunum en áður .
Sóst er eftir samstarfi við þau til að ráða fram úr efnahagsvandanum .
Angela Merkel kanslari segir að stéttarfélögin muni hafa sitt að segja um það hvort Þýskaland rísi öflugra en fyrr úr efnahagslægðinni eða leysist upp í illdeilum .
Aukin harka gæti verið eitt merki um eflingu þýskra stéttarfélaga .
Michael Sommer , formaður DGB , þýska alþýðusambandsins , sagði fyrir nokkrum dögum að búast mætti við félagslegu uppnámi og bætti við að litið yrði á hópuppsagnir sem stríðsyfirlýsingu .
Önnur stéttarfélög hafa tekið í sama streng og segjast munu grípa til allsherjarverkfalls missi félagar þeirra vinnuna unnvörpum .
...
en hvernig á að nýta það ? Í fréttaskýringu í Die Zeit segir að þótt yfirlýsingar stéttarfélaganna virðist lýsa einingu og baráttuvilja sé veruleikinn flóknari .
Stéttarfélögin sjái nú sögulegt tækifæri til að afla sér nýrrar virðingar en séu ekki viss um hvort þau geri það með því að ráðast til atlögu eða sýna vilja til málamiðlana .
Það er erfið spurning þegar tilvera margra fyrirtækja hangir á bláþræði og þrýst er á starfsmenn að gefa eftir laun eða fallast á styttri vinnutíma .
Búist er við að fjórar milljónir Þjóðverja verði án atvinnu í haust og næsta sumar verði fjöldinn kominn yfir fimm milljónir .
Stéttarfélögin kunna að hafa meðbyr um þessar mundir en hann gæti fljótt breyst í vonbrigði haldi atvinnuleysið áfram að aukast án þess að þau fái rönd við reist .
Meirihluti félaga í stéttarfélögunum nálgast nú eftirlaunaaldurinn og þau þurfa að ná í nýja félaga .
Ef þeim tekst það er þeim borgið næstu áratugina .
Nú hagnast stéttarfélögin á því að þau gagnrýndu fjármálakerfið hvað harðast í góðærinu .
Samkvæmt nýrri skoðanakönnun Infratest bera 39 prósent Þjóðverja mikið eða mjög mikið traust til stéttarfélaga og hefur sú tala ekki verið hærri í tíu ár .
26% segjast bera traust til atvinnurekenda og enn þá færri treysta stjórnmálaflokkunum , eða 23% .
Það er kannski ekki að furða að frammámenn úr stéttarfélögum séu áberandi á framboðslistum sósíaldemókrata að þessu sinni .
Á föstudag kom fram að í Þjóðarpúlsi Capacent Gallup hefði mælst að rúmlega 80 prósent Íslendinga teldu að viðskiptalífið á Íslandi væri spillt .
Jafnframt kom fram að rúmlega 70 prósent teldu stjórnmálaflokkana spillta og helmingur er þeirrar hyggju að spilling þrífist á fjölmiðlum landsins .
Aðeins dómstólar koma betur út í mælingunni en þeir gerðu í fyrra .
Þessi könnun ber vitni því rofi sem orðið hefur í samfélaginu vegna bankahrunsins og ætti ef til vill að verða stjórnmálamönnum áminning um að oftúlka ekki umboð það sem þeir fengu í kosningunum .
Könnunin sýnir hvað stjórnmálaflokkarnir eiga erfitt verkefni fyrir höndum að vinna sér traust umbjóðenda sinna á ný .
Ekki var spurt um stéttarfélög í könnuninni en tengsl lífeyrissjóðanna við útrásarvíkingana í góðærinu gerir að verkum að þau eiga erfiðara með að þvo hendur sínar af hruninu , hvað sem líður gagnrýni þeirra á fjármálastefnu stjórnvalda og seðlabanka á sínum tíma .
Þessi tengsl voru ef til vill ástæðan fyrir því hvað haft var hátt á meðan Gylfi Arnbjörnsson , formaður ASÍ , talaði á Austurvelli 1. maí .
Hins vegar var vert að leggja við hlustir því að þar kom fram hvaða leið hann vill fara á þessum erfiðu tímum .
" Nú í sumarbyrjun verða kjarasamningar á almennum vinnumarkaði endurskoðaðir og gengið frá samningum við ríki og sveitarfélög .
Aðilar vinnumarkaðarins eru sammála um að samhliða því verði tvennt að eiga sér stað , " sagði Gylfi .
Stöðugleikaskilyrði fyrir evru " Annars vegar teljum við að gera verði nýjan sáttmála milli vinnumarkaðarins og stjórnvalda um forsendur varanlegs stöðugleika .
Launafólk verður að geta treyst því að ríkisvaldið axli sína ábyrgð á þróun efnahagsmála og komi í veg fyrir að viðkvæmt jafnvægi milli gengis , vaxta og verðbólgu raskist – þótt það kunni jafnvel að kosta þá vinsældir til skemmri tíma litið .
Hins vegar þarf að byggja á þessum grunni víðtæka sátt um hvernig við vinnum okkur sameiginlega út úr þessum mikla vanda og mótum samræmda stefnu í efnahags- , atvinnu- og velferðarmálum .
Við hjá Alþýðusambandinu erum tilbúin í þessa vinnu og höfum sem veganesti ályktanir og stefnumótun aukaársfundar okkar í mars sl. Brýnast er að ná niður atvinnuleysinu , lækka vexti og koma stöðugleika á gengi krónunnar .
Aðilar vinnumarkaðarins eru sammála um að í lok næsta árs þurfi atvinna að hafa aukist og marktæk skref stigin til uppfylla stöðugleikaskilyrði fyrir upptöku evru .
Takmarkið er að fyrir árslok 2013 verði lífskjör a.m.k. þau sömu og fyrir bankahrunið .
Ljóst er að þetta verður erfitt og sársaukafullt verkefni en aðilar vinnumarkaðarins eru sammála um mikilvægi þess að verja velferðarkerfið eins og kostur er .
" Gylfi lýsir hér að ofan leið sátta .
Hann ætlar ekki að fara í stríð , heldur miðla málum .
Það er ef til vill ekki öllum félögum í aðildarfélögum ASÍ að skapi en það er sú leið sem líklegust er til að skila endurreisn þeirra kjara sem hér ríktu fyrir hrunið .
Áhersla hans á aðgerðir til að uppfylla stöðugleikaskilyrðin fyrir upptöku evru er rétt nálgun .
Um Evrópusambandið sagði Gylfi að nú væri einstætt tækifæri til að ná þeim stöðugleika og trúverðugleika , sem nú vantaði svo sárlega , með því að ganga til viðræðna um aðild : " Stjórnmálamenn og hagsmunaaðilar hafa lengi þráttað um hvað aðildarsamningur við ESB feli í sér , hvað tapist og hvað ávinnist .
Það má halda slíkum þrætum áfram endalaust en svarið fæst einfaldlega ekki fyrr en gengið er til formlegra aðildarviðræðna .
Ég tel að aðild gagnist íslensku launafólki og fjölskyldum þeirra á ýmsan hátt eins og með lækkun matarverðs , lægri óverðtryggðum húsnæðisvöxtum sem hægt er að treysta á , minni verðbólgu og stöðugu gengi .
En auðvitað verðum við að setja fram vandlega skilgreind samningsmarkmið í mikilvægum málaflokkum eins og sjávarútvegs- og landbúnaðarmálum – jafnvel skilyrði þar sem litið verði til hagsmuna bæði fyrirtækja og launafólks , og sjá hvað okkur stendur til boða .
Það er og hefur verið skoðun Alþýðusambands Íslands að í þeim alvarlegu aðstæðum sem við búum við verði þjóðin að hafa kjark til að horfast í augu við blákaldar staðreyndir , bregðast við þeim og leita nýrra leiða að sameiginlegum markmiðum .
Og þótt aðild að ESB sé ekki gallalaus mun hún flýta uppbyggingu efnahagslífsins og verða okkur til heilla þegar til framtíðar er litið .
Þannig getum við með ábyrgri afstöðu og á lýðræðislegan hátt byggt upp réttlátt þjóðfélag .
" Eftir hrun bankanna er íslenskt efnahagslíf í molum en hinn veiki gjaldmiðill , krónan , er meginástæðan fyrir þeirri stórkostlegu kjararýrnun sem almenningur hefur orðið fyrir á undanförnum mánuðum .
Hrun krónunnar hefur nánast verið eins og eignaupptaka .
Hún hefur ekki aðeins gengisfellt eignir almennings , heldur einnig starfskrafta og það er ekki eins og veikleikar hennar hafi nú fyrst verið að koma í ljós .
Efling eða illdeilur Helstu andstæðingar Evrópusambandsins fara mikinn þegar þeir tala um hagsmuni sjávarútvegsins en þeir gera ekki einu sinni tilraun til að vega þá á móti hagsmunum almennings af að fá stöðugan gjaldmiðil og losna við fallvalta krónu .
Stéttarfélög víða um Evrópu munu nú hafa meira tækifæri til að hafa áhrif á stefnumörkun en um langt árabil af þeirri einföldu ástæðu að atvinnurekendur hafa ekki mikinn trúverðugleika þegar þeir eru komnir undir pilsfald ríkisvaldsins .
Það á líka við um Ísland .
Merkel talar um að valið standi á milli eflingar og illdeilna í Þýskalandi og það sama má segja um Ísland .
Fyrri kosturinn er vænlegri til árangurs en það getur orðið erfitt að fylgja honum eftir .
Þess vegna mega atvinnurekendur og ríkið ekki grafa undan launþegahreyfingunni með vanhugsuðum aðgerðum .
80% Hlutfall Íslendinga sem telja viðskiptalífið á Íslandi spillt 18.000 Fjöldi atvinnulausra á Íslandi 2013 Þá munu Íslendingar hafa náð sömu lífskjörum og fyrir hrun gangi áætlanir ASÍ eftir 