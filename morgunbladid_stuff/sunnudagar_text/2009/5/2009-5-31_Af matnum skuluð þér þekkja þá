Eftir Orra Pál Ormarsson orri@mbl.is Það kom Gissuri Guðmundssyni í opna skjöldu þegar hann var kallaður upp í galakvöldverði á þingi Norðurlandasamtaka matreiðslumanna á Hótel Sögu á dögunum og sæmdur orðu heiðursforseta samtakanna .
Það er ekki eins og úthlutun þeirrar ágætu nafnbótar sé daglegt brauð , Gissur er aðeins fimmti maðurinn í sjötíu ára sögu samtakanna sem þykir þess verðugur að bera þessa nafnbót og aukinheldur sá yngsti , 46 ára .
" Þetta kom mér þægilega á óvart .
Það er mikil viðurkenning að vera gerður að heiðursforseta , " segir Gissur sem sat lengi í stjórn samtakanna , þar af í fjögur ár sem forseti .
Hann var líka um skeið forseti Félags matreiðslumanna hér á landi .
Undanfarið ár hefur Gissur gegnt enn umfangsmeira embætti , þ.e. forseta Alheimssamtaka matreiðslumanna ( ASM ) .
Fyrstur Norðurlandabúa .
Um átta milljónir félagsmanna eru í samtökunum .
" Þýskaland og Bandaríkin hafa ráðið lögum og lofum í þessum samtökum frá stofnun þeirra fyrir áttatíu árum , þannig það urðu mikil tímamót þegar maður frá minnsta aðildarlandinu var kjörinn forseti í fyrra .
Við upphaf kosningabaráttunnar haustið 2007 bjuggust ekki margir við því að ég myndi hafa erindi sem erfiði en ég fann fljótt að framboð mitt hafði hljómgrunn meðal margra aðildarþjóða , " segir Gissur sem kom inn í stjórn heimssamtakanna árið 2004 sem fulltrúi Norður-Evrópu og þekkti því mætavel til aðstæðna .
Seldi veitingastaðinn Hann lagði allt undir .
Seldi veitingastað sinn í Reykjavík , Tvo fiska , og einhenti sér í framboð .
" Það kom aldrei annað til greina en fara með sigur af hólmi .
Gatan var samt hvergi nærri greið .
Ég þurfti að ferðast víða til að afla atkvæða og þegar ég mætti á þing samtakanna í Dubai þóttist ég viss um að hafa stuðning alla vega 43 fulltrúa .
Þegar upp var staðið hafði ég hlotið 46 atkvæði en mótframbjóðandi minn , sem kom frá Singapúr , sextán .
Þetta var mjög góð kosning .
" Hann segir Norðurlöndin hafa staðið þétt að baki sér í baráttunni sem hafi skipt miklu máli .
" Þó við Íslendingar lítum á okkur sem stóra þjóð erum við í reynd ósköp lítil .
Norðurlandasamstarfið getur því skipt sköpum eins og það gerði í þessum kosningum .
" Matreiðslumeistararnir Hilmar B. Jónsson og Helgi Einarsson gegna stöðu varaforseta og ritara samtakanna í stjórnartíð Gissurar en kosið var til fjögurra ára .
Ýmsir málsmetandi menn eiga sæti í stjórn ASM .
Má þar nefna Arnold Tanzer frá Suður-Afríku sem var um tíma einkakokkur Nelsons Mandela og Ástralann Glenn Austin sem var ráðgjafi vegna Ólympíuleikanna í Peking á síðasta ári .
Ekki launað starf Enda þótt það sé fullt starf er embætti forseta Alheimssamtaka matreiðslumanna ekki launað .
" Þetta er sjálfboðavinna í þeim skilningi að samtökin greiða ekki laun fyrir störf í þágu samtakanna .
Það er undir stjórnvöldum í hverju landi komið hvort þau vilja taka þátt í starfinu .
Ríkisstjórnin sem var við völd þegar ég var kjörinn tók strax vel í að koma að rekstri embættisins og okkar nýkjörna stjórn hefur líka sýnt þessu mikinn áhuga .
Menn hafa komið auga á sóknarfærin .
Ég ætti kannski ekki að segja frá þessu á tímum mesta niðurskurðar Íslandssögunnar en á móti kemur að ég er sannfærður um að þessir peningar muni skila sér margfalt til baka , " segir Gissur .
Hann segir Ólaf Ragnar Grímsson forseta Íslands einnig hafa greitt götu sína .
" Í kosningabaráttunni kom það sér ákaflega vel að vera með meðmælabréf frá forseta lýðveldisins upp á vasann .
Ólafur Ragnar er mjög öflugur bandamaður , " segir Gissur og tilgreinir einnig Tómas Inga Olrich sendiherra í París og Jón Ásbergsson hjá Útflutningsráði .
Þeir hafi verið afar hjálplegir og jákvæðir í sinn garð .
Augu manna að opnast Stuðningurinn kemur víðar að .
" Matvæla- og veitingasamband Íslands hefur stutt þetta framtak á einstakan hátt með fullum stuðningi frá öllum aðildarfélögum .
Auk þess hafa ýmis fyrirtæki stutt við bakið á mér .
Margt smátt gerir eitt stórt , " segir Gissur og bendir á , að sífellt fleiri í matvælaiðnaði séu farnir að leita til sín .
" Augu manna eru að opnast fyrir því hvílíkt tækifæri er fólgið í því að Íslands sé í forsvari fyrir átta milljónir matreiðslumanna .
Tengslanet okkar Hilmars og Helga er ómetanlegt fyrir matvælaiðnaðinn á Íslandi .
" Að því sögðu lítur hann öðrum þræði á kjör sitt sem tækifæri til markaðssetningar fyrir íslenska matreiðslu og hráefni sem séu hvor tveggju í hæsta gæðaflokki á heimsvísu .
" Á ferðalögum mínum til aðildarlandanna nota ég hvert tækifæri til að nefna Ísland á nafn og koma íslenskum vörum á framfæri .
Í og með hugar maður líka að því sem heppilegt gæti verið að flytja heim .
Það borgar sig að styðja við innflutninginn til framþróunar fyrir íslenskan markað .
Ég kem til með að hitta aragrúa fólks út um allan heim meðan ég gegni embætti forseta .
Þegar ég læt af störfum mun þetta fólk ekki muna hvað ég heiti en vonandi mun það muna hvaðan ég er .
Þá er tilganginum náð .
" Gissur segir fyrri stjórnir í ASM hafa haft þann sið að sópa öllu út af borðinu við valdatökuna og byrja upp á nýtt .
Það gerði hann ekki .
" Við byrjuðum á því að skoða hvað hefði verið gert , hvað hefði ekki verið klárað og hvað þyrfti að gera .
Kjörorð okkar er að endurhugsa hefðina .
" Eitt af verkefnunum samtakanna sem verið hafði í farvatninu í áratugi var að opna fasta skrifstofu en hún hafði jafnan verið til húsa í heimalandi forsetans á hverjum tíma .
" Ég lét þetta verða eitt af mínum fyrstu verkum í embætti .
Opnuð hefur verið skrifstofa með íslenskum starfsmanni í París og ætlunin er að hún verði þar til frambúðar .
Ég verð eftir sem áður með aðsetur á Íslandi og stjórna skrifstofunni gegnum tölvupóst , síma og með reglulegum heimsóknum .
" Áhersla á ungu kynslóðina Það er engin tilviljun að skrifstofunni er valinn staður í París .
Þar voru samtökin stofnuð árið 1928 af Auguste Escoffier , nánar tiltekið í Sorbonne-háskóla .
" Frakkar hafa lítið látið að sér kveða innan samtakanna í bráðum þrjá áratugi eftir ágreining við nágrannaþjóðir .
Það er markmið okkar í stjórninni að byggja upp víðtæk samskipti meðal aðildarþjóða og þær umleitanir hafa farið vel af stað .
Markmiðið er að fá samtök franskra matreiðslumanna síðan til að taka við rekstri skrifstofunnar við lok kjörtímabilsins , " segir Gissur .
Af öðrum stefnumálum nýju stjórnarinnar sem þegar hefur verið hrint í framkvæmd má nefna að gera samtökin opnari , m.a. með því að gera fundargerðir opinberar , og að leggja meiri áherslu á ungu kynslóðina .
" Við buðum tveimur ungkokkum að sitja í stjórn með okkur og það hefur þegar skilað góðum árangri .
Ungir kokkar nálgast starfið með öðrum hætti en þeir eldri .
" Þá hefur Gissur lagt áherslu á að virkja félagsmenn í Austur-Evrópu , Asíu og Suður-Ameríku en til þessa hefur ASM einkum verið klúbbur Vesturveldanna .
ASM hefur líka verið karlaklúbbur gegnum árin og því vill Gissur breyta .
" Það á því miður engin kona sæti í stjórninni ennþá og þegar ég tók við var bara ein kona starfandi í nefndum á vegum samtakanna .
Okkur hefur þegar tekist að breyta þessu og nú eiga konur sæti í öllum nefndum .
Eins og margir þekkja eru karlar allsráðandi í stéttinni á Vesturlöndum en það á ekki við alls staðar , í Asíu og Austur-Evrópu eru konur til dæmis mjög fjölmennar .
" Gissur segir þessar áherslubreytingar hafa á heildina litið mælst vel fyrir .
" Það er alltaf einn og einn sem gagnrýnir en meirihlutinn er afskaplega ánægður .
" 55 klukkustundir á flugi ASM er í forsvari fyrir allar helstu matreiðslukeppnir í heimi og mótshaldarar verða að nota reglur samtakanna eigi keppnin að öðlast faglega viðurkenningu .
Að sögn Gissurar fara keppnir fram í viku hverri .
" Þessar keppnir eru af öllum stærðum og gerðum en eiga það allar sameiginlegt að þátttökulöndin eru að markaðssetja sig gegnum mat og tengdar greinar í matvælaiðnaði .
Það er gömul og góð leið sem bregst aldrei .
" Forseta ASM er oft boðið á þessar keppnir og Gissur hefur verið viðstaddur átta keppnir frá áramótum og er á leiðinni á þrjár til viðbótar , í Svíþjóð , Serbíu og Japan .
Það segir sig raunar sjálft að embætti forseta ASM kallar á stíf ferðalög , auk keppna og sýninga þarf Gissur reglulega að sækja fundi af ýmsu tagi .
Hann sótti fjórtán lönd heim í febrúar , mars og apríl á þessu ári .
Þeirra á meðal Singapúr , Tékkland , Finnland , Ástralíu , Gvatemala og Chile .
Eina vikuna eyddi Gissur 55 klukkustundum í háloftunum .
" Það er vitaskuld mjög skemmtilegt að fá tækifæri til að heimsækja öll þessi lönd , sem mörg hver eru okkur Íslendingum framandi .
Á móti kemur að þessi löngu ferðalög geta verið ákaflega lýjandi .
Þegar ég kom heim úr síðustu törn í lok apríl var ég gjörsamlega búinn að vera .
Þegar maður ferðast svona ört milli tímabelta fer klukkan hjá manni í algjöra vitleysu .
En þetta venst og ég er rétt að byrja að ferðast .
" Gissur var kjörinn til fjögurra ára í fyrra .
Spurður hvort hann komi til með að sækjast eftir endurkjöri hristir hann höfuðið .
" Þetta er mikið álag og ekki algengt að menn gegni embættinu lengur en eitt kjörtímabil .
Fjarveran frá fjölskyldunni er erfiðust .
Konan samþykkti þetta í fjögur ár og það þarf mikið að koma til ef ég á að sitja lengur , " segir hann .
Beint í næsta forsetaembætti En hvað tekur þá við ? " Kjörtímabili forseta Íslands lýkur um svipað leyti og ég læt af embætti og við Ólafur Ragnar höfum rætt það okkar á milli að upplagt sé að ég taki við af honum þá .
Ég er búinn að gegna þremur forsetaembættum og ætti að vera farinn að vita út á hvað þetta gengur .
Sumir hafa reyndar bent á , að ég eigi ennþá eftir að gegna embætti forseta Alþingis og kannski maður eigi eftir að byrja þar , " segir Gissur og hlær dátt .
Að öllu gríni slepptu kveðst hann vel geta hugsað sér að nýta reynslu sína og starfa með einhverjum hætti að alþjóðasamstarfi , hvort sem það verði á vettvangi matreiðslumanna eða einhverjum öðrum vettvangi til kynningar og framfara fyrir Ísland og íslensk fyrirtæki .
Spurður hvort hann sakni aldrei matseldarinnar segir hann svo ekki vera .
" Ég var alveg ómögulegur í nokkrar vikur eftir að ég seldi veitingastaðinn minn en þegar ég hafði upplifað að vera í fyrsta skipti heima í rólegheitunum um jólin varð mér ljóst að ég hafði tekið rétta ákvörðun .
Fæstir átta sig á því hvað kokkar fórna miklu til að gleðja aðra .
" Ástæðulaust að fara huldu höfði Eftir efnahagshrunið hefur Ísland átt undir högg að sækja og landsmenn jafnvel mætt andúð á ferðum sínum erlendis .
Upplifun Gissurar er önnur .
" Auðvitað finnur maður fyrir því að fólk veit hvað hefur gengið hér á .
En viðmótið er alls ekki neikvætt .
Fólk er meira að spyrja hvernig við höfum það og jafnvel vorkenna okkur .
Það hugsar enginn illa til okkar og ástæðulaust að fara huldu höfði .
Ekki einu sinni í Bretlandi , það er helst að menn hafi áhyggjur af því þar að Björgólfur Guðmundsson geti ekki átt West Ham lengur , " segir Gissur og brosir .
Sjálfur kveðst hann alltaf vera jákvæður á ferðum sínum .
" Þegar ég kom heim úr einni ferðinni í vor stillti ég á Bylgjuna og komst að því að það var einhver jákvæð vika í gangi .
Ég velti fyrir mér hvers vegna Bylgjan var svona sein að taka við sér .
Ég er búinn að vera jákvæður í allan vetur .
" 