Sú var tíðin að neytendamál mættu afgangi á Íslandi .
Það hefur breyst .
Liður í þeirri þróun var að koma á fót embætti talsmanns neytenda sem Gísli Tryggvason hefur nú gegnt í tæp fjögur ár .
Hann er nokkuð ánægður með afraksturinn – tekist hafi að skapa vitund um embættið – en vildi að ósekju hafa meiri valdheimildir og meira fé úr að moða .
" Nú held ég að efndir verði að fylgja orðum .
" Eftir Orra Pál Ormarsson orri@mbl.is Ég líki neytendum oft við gangandi vegfarendur .
Það þarf að vernda þá betur í umferðinni en fólk á vélknúnum ökutækjum sem í þessari yfirfærðu merkingu eru atvinnurekendur .
Staða neytenda og atvinnurekenda er ekki jöfn , ábyrgð atvinnurekenda er meiri en neytenda .
Það þýðir ekkert fyrir gangandi vegfarendur að hugsa : " Ég á réttinn " og ganga yfir götuna á gangbraut ef ökumenn virða ekki rétt hinna gangandi .
Það er lítið gagn af réttinum ef búið er að aka yfir mann .
" Höfundur þessarar beittu samlíkingar er Gísli Tryggvason talsmaður neytenda en um þessar mundir eru fjögur ár frá því embætti hans var sett á laggirnar með lögum .
Tveimur mánuðum síðar tók Gísli til starfa og hefur síðan orðið einskonar holdgervingur baráttunnar fyrir bættum réttindum neytenda í þessu landi .
Baráttu sem lengi hafði lítinn hljómgrunn .
Sýn Gísla er skýr : " Efnisrétturinn er til staðar en hann dugar ekki alltaf til .
Þess vegna þarf aðhald .
Mitt verkefni er að finna jafnvægi milli hagsmuna og réttinda neytenda og atvinnulífsins .
Draga úr slagsíðunni sem löngum hefur verið mikil .
" Hrifnastur af norska módelinu – Hefur róðurinn verið þyngri en þú áttir von á ? " Ekki endilega .
Þetta hefur verið svipaður róður og ég átti von á .
Ég reiknaði með að það yrði spennandi að móta nýtt embætti og skapa vitund um neytendamál .
Það markmið hefur vonandi náðst .
Ég held líka að ég hafi komið ágætlega undirbúinn til leiks , hafði starfað bæði á fjölmiðlum og í hagsmunagæslu fyrir launafólk , þannig ég vissi nokkurn veginn að hverju ég gekk .
" – Hvað varð til þess að embættið var sett á laggirnar ? " Það voru einkum áhrif frá öðrum – ekki síst norrænum – ríkjum .
Við erum oft á eftir hinum Norðurlöndunum en þar hafa sambærileg embætti verið starfrækt í kringum þrjá áratugi .
Efnislega er löggjöfin svipuð og á hinum Norðurlöndunum en mönnum þótti ástæða til að styrkja aðhaldið og eftirfylgnina .
Norrænu módelin eru misjöfn að gerð en persónulega er ég hrifnastur af því norska .
Þar er umboðsmaður neytenda með öflugt starfslið og valdheimildir .
" – Eru völd embættisins af skornum skammti hér heima ? " Já .
Ég nýt góðs formlegs sjálfstæðis þó að skerpa mætti á því en það skortir svolítið á hin raunverulegu úrræði , þ.e. valdheimildirnar .
Eina valdið sem ég hef er að krefjast upplýsinga en ég hef ekki oft þurft að beita því .
Yfirleitt fæ ég þær upplýsingar sem ég bið um hjá stofnunum og fyrirtækjum .
Það hefur þó komið fyrir að ég hafi þurft að láta í valdið skína .
Það valdaleysi háir mér því ekki .
" – Þú beinir sem sagt fyrst og fremst tilmælum út í samfélagið ? " Já , hlutverk mitt er fyrst og fremst að gera tilmæli til úrbóta .
Ég eyði fyrir vikið meira púðri í að senda frá mér tilmæli til fyrirtækja um að bæta verklag í framtíðinni fremur en að amast við því sem orðið er .
En fylgi menn ekki tilmælunum hef ég fátt annað en pennann að vopni .
Það hefur samt virkað ágætlega .
Fyrirtæki og hagsmunasamtök fara yfirleitt að tillögum mínum .
Sumir segja líka að penninn sé beittara vopn en sverðið .
" Heppilegt að hafa andlit – Háir smæð embættisins þér ? Þú ert eini starfsmaður þess .
" Smæðin getur vissulega verið veikleiki en ég hef reynt að nota hana sem styrkleika með því að sýna snerpu og koma mér upp óformlegu neti tengiliða og ráðgjafa víðsvegar um samfélagið .
Ég er mjög duglegur að leita ráða og hafa samráð við ýmsa aðila .
Ég neita því ekki að fjárheimildirnar mættu vera rýmri en ég hef ekki eytt kröftum í að kvarta undan því .
Stoðþjónustu fæ ég hjá Neytendastofu þar sem ég hef aðsetur samkvæmt lögum .
" – Þú hefur stundum verið gagnrýndur fyrir að persónugera embættið um of .
" Það er rétt og ég hef reynt að taka eðlilegt tillit til þeirrar gagnrýni .
Það liggur hins vegar í hlutarins eðli að meðan maður er eini starfsmaður embættisins er erfitt að komast hjá þessu .
Sumir hafa líka bent á , að það sé kostur að það sé andlit á neytendamálunum fyrir hönd hins opinbera .
Enda þótt ég hafi ekki mikil völd hef ég vonandi einhver áhrif .
Það þarf því alls ekki að vera galli að andlit sé sett á þennan málaflokk .
" – Því hefur lengi verið haldið fram um okkur Íslendinga að við séum lélegir og illa upplýstir neytendur .
Er það að breytast ? " Tvímælalaust .
Þessum málaflokki hefur vaxið fiskur um hrygg á umliðnum árum .
Neytendamál eru loksins orðin sérstakur málaflokkur sem stjórnvöld huga að og almenningur og fyrirtæki hugsa um .
Þetta er svipað og jafnréttismálin áður .
Lengi vel voru þau ekki " alvöru " málaflokkur en eftir ákveðinn þróunar- og baráttutíma urðu þau þverfagleg og allir hugsa um þau .
Ég vona að sama máli gegni um neytendamálin .
" – Hafa verið einhverjir vendipunktar í þessum efnum ? " Ekki beinlínis .
Þó nefni ég ákveðna atburði sem hafa aukið á vitund neytenda .
Í fyrsta lagi matarskattslækkunina í hittifyrra og ótta almennings um að kaupmenn myndu stinga henni í vasann .
Í öðru lagi nefni ég efnahagshrunið síðastliðið haust .
Það getur ekki gert annað en auka vitund um mikilvægi þessa málaflokks enda þótt það hefði að ósekju mátt koma með minni kollsteypu .
" Leiðarkerfi neytenda – Eðli málsins samkvæmt getur þú ekki verið aðgengilegur allan sólarhringinn , allt árið um kring .
Þú hefur gripið til ráðstafana til að létta álagið .
" Já , til þess að bæta aðgengið kom ég á fót svokölluðu Leiðarkerfi neytenda á heimasíðunni neytandi.is .
Það á að vera gagnvirk vefgátt þar sem fólk getur fundið upplýsingar um réttindi sín sem neytendur og úrræðin sem tiltæk eru .
Þarna geta menn hjálpað sér sjálfir , óháð því hvort einhver er á vakt .
Úrræðin eru nefnilega að lang mestu leyti ágæt .
Það þarf bara að kynna þau betur fyrir almenningi og eitt af hlutverkum mínum er að leiðbeina fólki á réttan stað , hvort sem það er í síma , tölvupósti eða með þessum hætti .
Ég naut aðstoðar sænsks sérfræðings í neytendarétti við þessa vinnu , Liselotte Widing .
Þetta var stór áfangi .
Talandi um stóra áfanga má ég til með að minnast á leiðbeiningarreglur talsmanns neytenda og umboðsmanns barna um aukna neytendavernd barna varðandi markaðssókn sem beinist að börnum en þær voru kynntar snemma á þessu ári .
Við bindum miklar vonir við þessar leiðbeiningarreglur .
" – Er frekara samráð á döfinni ? " Já , einmitt þessu tengt .
Þessa dagana er ég nefnilega að funda með forsvarsmönnum Öryrkjabandalagsins og fleirum til að kanna hvort þörf er á svipuðum leiðbeiningum varðandi fatlaða og eldri borgara í samræmi við þá stefnu mína að eyða kröftum í varðstöðu fyrir hópa sem þurfa sérstaka vernd .
" Enginn skortur á miðlum – Hefur erindum til embættisins fjölgað á þessum fjórum árum ? " Já , þeim hefur fjölgað verulega .
Því miður hef ég ekki haft bolmagn til að skrá fjölda erinda eða flokka þau með markvissum hætti eins og æskilegt væri að gera en erindunum hefur tvímælalaust fjölgað .
" Fólk veit sumsé almennt af þér ? " Það held ég .
Fjölmiðlar , embættismenn , atvinnurekendur og upplýstir neytendur vita a.m.k. af embættinu .
Fyrir vikið er yfirleitt ekki vandamál að koma upplýsingum á framfæri .
Sérstaklega hafa yngri fjölmiðlamenn áhuga á þessum málaflokki og innsýn í hann .
Framboðið er mikið af upplýsingum og fyrir vikið byrjaði ég á sínum tíma að blogga , m.a. til að vekja athygli á leiðarkerfi neytenda .
Á Moggablogginu fjalla ég líka um ýmsar fréttir í neytendasamhengi og það hefur nýst ágætlega .
Það er ekki vandamál að finna miðlana .
" – Þú kemur víða við , hefur t.a.m. sýnt verðtryggingunni áhuga .
" Verðtryggingin er mikið álitamál fyrir neytendur .
Hún er orðin þrjátíu ára og alltaf fjölgar í hópi þeirra sem efast um ágæti hennar .
Ég hef enn ekki fundið formlega leið til að takast á við verðtrygginguna en bara það að tala um efasemdir mínar um réttmæti hennar hefur vonandi skilað einhverju .
" – Þú sendir forsætisráðherra á dögunum tillögu með ítarlegum rökstuðningi fyrir því að taka beri öll neytendalán með veði í íbúðarhúsnæði eignarnámi og fela gerðardómi að leggja til niðurfærslu þeirra .
Hvað er að frétta af því máli ? " Það er í ákveðnum farvegi .
Fram hefur komið að forsætisráðherra hefur sent Seðlabankanum tillöguna til umsagnar .
Sjálfur er ég á fullu að kynna tillöguna fyrir áhrifaaðilum í kerfinu , svo sem lífeyrissjóðum , almannasamtökum , atvinnurekendum og öðrum sem vilja .
Mér er í mun að fyrirbyggja þann misskilning sem fram hefur komið að tillögurnar feli í sér einhver ríkisútgöld .
Þær gera það ekki .
Það er aðeins verið að leggja til málsmeðferð til að skipta tjóninu milli lánveitenda og lántakenda í hópi neytenda .
" Áhugi á hópmálsóknum – Hópmálsóknir er líka mál sem þú hefur sýnt áhuga .
" Já , ég hef áhuga á því að talsmaður neytenda fái sérstakt hlutverk í þeim málum sem eru of stór til að láta hverfa en of lítil til að hver og einn leiti réttar síns .
Ég á eftir að leggja fram formlega tillögu um málið en hef minnt reglulega á það í stjórnkerfinu og fjölmiðlum , auk þess sem ég er að undirbúa málþing .
Ég er vongóður um að þetta verði gert , alltént finn ég fyrir þverpólitískum áhuga í stjórnkerfinu .
Menn sjá það eftir olíumálið og bankahrunið að það er full þörf á þessu úrræði .
" – Nú stendur til að flytja neytendamálin frá viðskiptaráðuneytinu yfir til dómsmálaráðuneytisins .
Ertu sáttur við þá ráðstöfun ? " Já , mér líst vel á það .
Mín skoðun hefur alltaf verið sú að það sé ekki heppilegt að neytendmál séu á sama stað og viðskiptamál .
Það býður upp á togstreitu og hagsmunaárekstur .
Dómsmálaráðuneytið er vel til þess fallið að hýsa þennan málaflokk .
Í fyrsta lagi er það vant að fara með stofnanir sem þurfa að njóta sjálfstæðis eins og í mínu tilviki .
Í annan stað eru neytendamál tengd málaflokkum sem dómsmálaráðuneyti í norrænum ríkjum fara með , svo sem kröfuréttindi og hópmálsóknir .
" – Umræðan um aðild að Evrópusambandinu verður sífellt fyrirferðarmeiri í samfélaginu .
Hefur þú tekið afstöðu til hennar ? " Nefnd á vegum forsætisráðuneytisins leitað um daginn eftir sjónarmiðum mínum um það hvaða áhrif ESB-aðild kynni hugsanlega að hafa og ég svaraði því til að þar sem við hefðum verið einskonar aukaðilar að bandalaginu í fimmtán ár myndu réttindi neytenda ekki mikið breytast .
Efnislega eru þau nokkuð góð .
Hins vegar tel ég að möguleikar til að hafa áhrif í Brussel í þágu neytenda myndi stórbatna og það sem er meira um vert , kjör neytenda myndu batna verulega .
Það er óumdeilt af þeim sem til þekkja .
" Efndir fylgi orðum – Þú ert skipaður til fimm ára í senn .
Muntu sækjast eftir því að halda starfinu áfram á næsta ári ? " Ég geri fastlega ráð fyrir því og vona að þessum málaflokki verði sinnt af ennþá meiri krafti á komandi árum .
Það hefur verið talað um það í tíð síðustu ríkisstjórna að sinna neytendamálum betur en nú held ég að efndir verði að fylgja orðum .
Mér er vitaskuld ljóst að víða þarf að draga saman seglin en þetta er málaflokkur sem óheppilegt væri að ganga nærri við núverandi aðstæður í þjóðfélaginu .
" – Hvernig viltu færa embættið út , fáist til þess fjármagn ? " Það er tvennt sem kemur til greina – að ráða fleiri sérfræðinga sem verktaka eða að fjölga starfsfólki .
Ég er til viðræðu um báðar þessar leiðir .
Það þarf ekki endilega að vera best til þess fallið að auka slagkraft að fjölga starfsfólki en ég held eigi að síður að það þurfi að vera fleiri en einn .
Það væri heldur ekki verra að hafa svolítið meiri valdheimilir eins og kollegar mínir á Norðurlöndunum .
" Talsmaður neytenda * Stendur vörð um hagsmuni og réttindi neytenda .
* Stuðlar að aukinni neytendavernd .
* Gefur út rökstuddar álitsgerðir .
* Gerir tillögur um úrbætur .
* Kynnir reglur um neytendamál .
* Leiðbeinir um meðferð ágreiningsmála .
* Bregst við brotum gegn réttindum og hagsmunum neytenda .
* Er óháður fyrirmælum frá öðrum .
* Er með heimasíðuna talsmadur.is .
Leiðarkerfi neytenda má nálgast á slóðinni neytandi.is .
Truflar ekki að vera flokksbundinn Gísli Tryggvason er flokksbundinn framsóknarmaður og hefur verið virkur í starfi flokksins um árabil .
Hann er sannfærður um að það stangist ekki á við hlutverk hans sem talsmaður neytenda .
" Ég hef verið tortryggður út af þessu , " segir hann .
" en get ekki séð hvers vegna það að vera félagi í löglegum stjórnmálaflokki ætti að trufla störf mín sem talsmaður neytenda ? Það er líka athyglisvert að þeir sem tortryggja mig helst eru iðulega meðlimir í öðrum stjórnmálaflokkum .
Ég hef tekið þann pól í hæðina að vera meðvitaður um þessa tortryggni og er staðráðinn í að láta hana ekki bitna á mínum störfum .
Það er hlutverk embættisins að hafa neytendapólitísk áhrif .
" Gísli segir það lengi hafa tíðkast á Íslandi að embættismenn megi vera flokksbundnir og nefnir hæstaréttardómara í því sambandi .
" Ekki hefur það truflað þeirra störf .
" Gísli telur eðlilegt að koma hreint fram um hvar hann sé í pólitík enda sé það forsenda starfsins að þjóðin viti hvar hann standi .
Hann kveðst aldrei koma nálægt neytendamálum á vettvangi Framsóknarflokksins , þannig að hættan á hagsmunaárekstrum sé hverfandi .
" Ég hef verið að fjalla um allt önnur mál , svo sem lagamál og nýlega var ég skipaður í nefnd á vegum forsætisráðuneytisins um stjórnlagaþing .
" 