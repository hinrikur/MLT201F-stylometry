Bein tóku að skjálfa í Élysée-höll í París á dögunum þegar út spurðist að gamall trúnaðarvinur Cörlu Bruni-Sarkozy forsetafrúar , Franck Demules að nafni , væri að gefa út endurminningar sínar undir yfirskriftinni Skreppitúr til heljar .
Demules þessi hefur víst setið inni og stundað ótæpilegar efnarannsóknir á eigin líkama .
Hann starfaði m.a. í áratug sem bílstjóri frú Bruni-Sarkozy á fyrirsætuárum hennar .
En hvað var a ' tarna ? Demules hefur ekkert nema gott um forsetahjónin að segja og staðhæfir raunar að þau hafi bjargað sér frá glötun .
Eftir að sú auma skepna þunglyndi knúði dyra hjá Demules á liðnu ári sökkti hann sér á ný í flöskuna .
Bruni-Sarkozy skarst þá í leikinn og bókaði rými fyrir hann á meðferðarstofnun í París fyrir orð vinkonu sinnar , konunnar með leðurlungun , Marianne Faithfull .
Við brautskráninguna úr meðferðinni segir Demules Nicolas Sarkozy Frakklandsforseta hafa stappað í sig stálinu , hvatt sig til að horfa fram veginn og hella sér út í vinnu .
Fyrir þau ráð er hann ævinlega þakklátur .
Þetta er ekki í fyrsta skipti sem Bruni-Sarkozy kemur Demules til bjargar .
Eftir að eiginkona hans lést af völdum alnæmis á síðasta áratug , útvegaði hún honum vinnu og húsnæði , auk þess að greiða skólagjöld dóttur hans .
Þá skar hún upp herör gegn Bakkusi fyrir hans hönd .
Inn á gafl hjá Sir Mick ? Annars er það af forsetahjónunum frönsku að frétta að þau eru að leita sér að samastað í höfuðborginni .
Sarkozy flutti inn til spúsu sinnar eftir brúðkaup þeirra í fyrra en hermt er að hann finni sig illa þar enda svífi andi gamals elskhuga Bruni og barnsföður , Raphaëls Enthovens , yfir vötnum .
Á dögunum sást til hjónakornanna skoða íbúð , sem áður var í eigu tískufrömuðarins sáluga Yves Saint Laurent á vinstribakka Signu .
Það væri svo sem ekki í frásögur færandi nema fyrir þær sakir að gamli rokkhundurinn Sir Mick Jagger á íbúð í sama húsi .
Sem kunnugt er voru þau Carla Bruni elskendur um árabil áður en hún féll fyrir forsetanum .
Breska blaðið The Times hefur eftir vini hjónanna að þeim hafi einu sinni lent saman yfir kvöldverði vegna tengsla Bruni við Sir Mick .
" Þegar gula pressan er annars vegar ert þú algjör viðvaningur , " á Bruni að hafa sagt við bónda sinn .
" Við Mick héldum sambandi okkar leyndu í átta ár .
Við heimsóttum allar helstu borgir heims saman og það náðist ekki ein einasta ljósmynd af okkur .
" Þá varð Sarkozy víst að orði : " Hvernig gastu verið í átta ár með manni sem hefur svona hlægilega kálfa ? " orri@mbl.is 