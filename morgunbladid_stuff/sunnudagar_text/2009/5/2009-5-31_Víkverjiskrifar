Einstaka sinnum hefur Víkverji séð í tímaritum dálka þar sem fólk er beðið að nefna uppáhaldseldhúsáhaldið sitt .
Þá hefur Vikverji hrist höfuðið í vandlætingu og andvarpað yfir þeirri vitleysu að hægt sé að eiga uppáhaldseldhúsáhald .
Í huga Víkverja er flest merkilegra en eldhús .
En þetta var allt áður en Víkverji eignaðist safapressu .
Eitt það fyrsta sem Víkverji gerir núna á morgnana er að heilsa safapressunni sinni .
Hann klappar henni jafnvel og hjalar við hana .
Hún hefur reynst honum vel .
Víkverji hefur aldrei verið aðdáandi grænmetis .
Það tekur of langan tíma að borða það og það er ekkert sérstakt á bragðið .
Ávextir eru skárri en það veitir samt enga gleði að borða þá .
Það skapar engan veginn sömu unaðskennd og súkkulaði og marengskökur .
Nú fer allt grænmeti í safapressuna og það bragðast bara býsna vel og ávextirnir eru ekkert annað en ljúffengir eftir sömu meðferð .
Í fyrsta sinn í hálfa öld horfir Víkverji með velþóknun á gulrætur .
Víkverji gladdist ógurlega þegar hann fékk í hendur nýja bók sem Forlagið gefur út : Sjö daga safakúrinn .
Víkverji er nautnabelgur og mun aldrei fara í megrun sem byggist á því að drekka nær eingöngu safa en hann getur sannarlega nýtt sér safauppskriftirnar í þessari bók .
Reyndar hefur Víkverji legið yfir bókinni og rýnt í skrif um vítamín og hollustu hinna ýmsu grænmetis- og ávaxtategunda .
Svo drekkur Víkverji safa sem hann blandar samkvæmt uppskriftunum .
Víkverja reiknast til að nú innbyrði hann fimm sinnum meira af hollustu en áður .
Sem hlýtur að vera gott .
Nú bíður Víkverji bara eftir því að allt þetta vítamín geri hann glaðlyndari , gáfaðri og skemmtilegri en hann hefur verið .
Sú breyting getur tekið nokkurn tíma en Víkverji er þolinmóður í eðli sínu .
