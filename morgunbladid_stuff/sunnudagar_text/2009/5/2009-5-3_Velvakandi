Að loknum kosningum ÞAÐ var ekki auðvelt fyrir almúgann að komast að í fjölmiðlum í aðdraganda kosninga og þarf ekki að koma neinum á óvart .
Það voru því fyrst og fremst stóru nöfnin og pólitískir hagsmunaaðilar í fjölmiðlaheiminum sem fengu að láta ljós sitt skína .
Ýmislegt óvandað var látið flakka í kosningabaráttunni eins og við var að búast og erfitt er fyrir venjulegt fólk að átta sig á því hvað á við rök að styðjast og hvað er aðeins áróður og vitleysa .
Þrátt fyrir ömurlegt efnahagsástand og fátæklegar úrlausnir af hálfu stjórnmálaflokkanna , þeirra sömu og sköpuðu þetta ástand , voru höfuðágreiningsmálin aðild að ESB sem fylgjendur þess boða sem allsherjarlausn og kvótakerfin .
Jafnvel hámenntaðir og virðulegir fræðimenn sem og lýðskrumarar pólitísku flokkanna geta ekki komið sér saman um hvað er okkur fyrir bestu .
" Sérfræðingarnir að sunnan " eins og algengt er að orða það í minni gömlu heimabyggð fyrir vestan boða engar lausnir .
Þeir ágætu hámenntuðu menn geta bara alls ekki komið sér saman um það , hvort sem þeir koma " að sunnan " eða frá útlöndum .
Að sjálfsögðu eru bæði kostir og gallar við aðild að ESB , vandinn er að meta hvort vegur þyngra .
Skoðanir okkar almúgamannanna eru því jafngildar og þeirra .
Nú berast fregnir af því að hagsmunaaðilar í sjávarútvegi innan ESB sjái sér hag í því að taka upp kvótakerfi að íslenskri fyrirmynd .
Það kemur ekki á óvart .
Jafnaðarmenn / Samfylkingin ( nýi Sjálfstæðisflokkurinn ) á Íslandi sem eru helstu talsmenn aðildar að ESB ættu að gaumgæfa það .
Mikil fylgisaukning vinstri flokkanna kemur ekki á óvart því efnahagshrunið er fyrst og fremst talið vera á ábyrgð hægri flokkanna sem lengst hafa stjórnað landinu , þ.e.a.s. Sjálfstæðisflokks og Framsóknarflokks .
Samfylkingin ( kratar ) ber þó vissulega sína ábyrgð en sleppur furðuvel frá henni .
Ég tel að aðild að Evrópusambandinu hafi í för með sér afsal fullveldisins og að sjávarauðlindir okkar muni fara forgörðum .
Eftir aðild að EES hefur fjöldi innflytjenda haslað sér völl hér á landi og er það bæði gott og slæmt eftir aðstæðum .
Ef menn eru að kvarta yfir fjölda Pólverja og Balta hér á landi þá skyldu menn íhuga hvernig dæmið liti út eftir að 70 milljónir Tyrkja eru komnir í Evrópusambandið .
Þó að við þyrftum að herða sultarólina og búa við krappari kjör í einhvern tíma þá er það betra en að þurfa að afhenda Evrópusambandinu auðlindir okkar fyrir fullt og allt .
Við höfum áður þurft að standa ein og lifað það af , og við getum með auðlindir okkar að bakhjarli gert það áfram .
Hvað varðar aðildarviðræður við ESB þá skipta þær engu máli því að við uppfyllum ekki þau skilyrði sem ESB setur umsækjendum um aðild og munum ekki gera það á næstu árum , jafnvel áratugum .
Við verðum því að hugsa málið upp á nýtt og leita annarra lausna .
Höfnum aðild að ESB og tryggjum sjálfstæði Íslands .
Hermann Þórðarson .
Varst þú í Reykjadal á árunum 1965 - 1975/80 ? LAUGARDAGINN 9. maí verða endurfundir þeirra sem voru í Reykjadal á vegum Styrktarfélags lamaðra og fatlaðra , bæði sem dvalargestir og starfsfólk .
Hittumst við í Reykjadal og verður húsið opnað kl. 10 árdegis .
Hugmyndin er að eiga saman notalegan dag , endurnýja gömul kynni og rifja upp gamlar minningar .
Til er hópur á Facebook um endurfundina " Reykjadalur 1965- ´ 75 .
" Nánari upplýsingar gefa Grétar Pétur , s. 663 2226 og Jóndi , s. 895 0390 .
Er vonast til að sem flestir fyrrverandi dvalargestir / krakkalingar og starfsfólk frá árunum 1965-1975/80 láti sjá sig .
Reykjadalshópurinn .
Svarað í síma 5691100 frá 10-12 velvakandi@mbl.is 