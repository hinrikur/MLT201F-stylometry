Sjónvarp Víkverja dó um daginn .
Það heyrðist hvellur og tíu ára gamalt sjónvarpið slökkti á sér .
Víkverji reyndi alls konar lífgunartilraunir án árangurs og varð að sætta sig við orðinn hlut .
Hann gat hins vegar ekki sætt sig við Kastljós-laust kvöld og hringdi í náinn ættingja og spurði hvort hann ætti afgangssjónvarp .
Ættinginn býr í 250 fermetra einbýlishúsi með maka , barni , tveimur hundum , tíu gullfiskum og þremur sjónvarpstækjum .
Ættinginn bauðst til að lána eitt sjónvarpstækjanna en tók skýrt fram að hann yrði að fá það aftur .
Það skildi Víkverji ekki almennilega því honum finnst svo sjálfsagt að sá sem á þrjú sjónvörp gefi eitt þeirra .
En kannski finnst Víkverja þetta bara af því að hann hefur aldrei átt þrjú sjónvörp , bara eitt .
Þegar til kom tímdi ættinginn ekki að lána eitt af stóru sjónvörpunum sínum heldur útvegaði pínulítið lánssjónvarp hjá öðrum ættingja .
Það nægði Víkverja alveg .
Daginn eftir fór Víkverji í verslunarleiðangur að skoða sjónvörp og sá sér til óblandinnar ánægju að eingöngu fást flatskjáir .
Víkverja hefur alltaf langað í flatskjá og sá draumur hans er nú um það bil að rætast .
En fyrst þarf Víkverji að fara í bankann og fá yfirdráttarheimildina hækkaða .
Hann á ekki fyrir sjónvarpi en kaupir það samt .
Litla lánssjónvarpið er með þeim ósköpum að þar nær Víkverji ekki að sjá Skjá einn .
Þetta er mikið mein .
Víkverji er nú að missa af alls konar þáttum sem hann hafði ekki hugmynd um að hann væri háður .
Þetta eru raunveruleikaþættir af öllum stærðum og gerðum þar sem einn þátttakandi er sendur heim í viku .
Víkverji vonast til að nýja sjónvarpið verði komið inn á heimili hans innan ekki of langs tíma þannig að hann geti snúið sér af krafti að því að horfa á raunveruleikaþættina .
