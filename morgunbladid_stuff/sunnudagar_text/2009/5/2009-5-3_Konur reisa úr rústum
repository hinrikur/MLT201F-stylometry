Eftir Jóhönnu Maríu Vilhelmsdóttur jmv@mbl.is Karlar hlusta á hvað við höfum að segja af því að við erum svo margar , " segir Espérance Mwiza , þingkona í Rúanda .
" Nú þegar við erum í meirihluta getum við gert enn meira , " sagði Mwiza í viðtali við The Washington Post í lok október eftir að rúandska þingið varð það fyrsta í heiminum þar sem konur náðu meirihluta .
Rúanda er lítið landlukt Afríkuríki sem sker sig frá nágrannaríkjunum þar sem karlar hafa öll völd .
Í Rúanda knýja konur áfram efnahagslífið , vinna byggingarvinnu , í verksmiðjum , starfa sem trukka- og leigubílstjórar , auk þess sem þær sitja á þingi og gegna störfum utanríkisráðherra , menntamálaráðherra , eru yfir æðstu dómstólum og embætti ríkislögreglustjóra .
Aukin völd kvenna í Rúanda hafa meðal annars leitt til þess að forn feðraveldislög , sem enn eru við lýði í mörgum öðrum afrískum löndum , sem t.d. meina konum að erfa land , hafa verið afnumin .
Þá hafa lög verið tekin í gildi sem miða að því að binda enda á heimilisofbeldi og ofbeldi á börnum auk þess sem unnið er að því að afnema misrétti úr lagasafni landsins .
Jafnrétti og sættir voru einu kostirnir Aukin völd kvenna í Rúanda eru til komin af hruni samfélagsins .
Hruni vegna þjóðarmorðs hútúa á tútsum árið 1994 .
Talið er að hátt í milljón manns hafi látið lífið eða um 20% rúöndsku þjóðarinnar .
Betri staða kvenna er því tilkomin vegna neyðarástands sem skapaðist og gerði aukna þátttöku kvenna í samfélaginu nauðsynlega , að hluta til vegna þess að um 70% þjóðarinnar eftir þjóðarmorðið voru konur .
" Þjóðfélagið var í molum eftir þjóðarmorðið , " segir Aloisea Inyumba , fyrrverandi kynja- og félagsmálaráðherra Rúanda .
" Sú ákvörðun var tekin að ef Rúanda ætti að lifa af yrði hjartsláttur samfélagsins að breytast .
Jafnrétti og sættir voru einu kostirnir , " segir Inyumba .
Ríkjandi viðhorf í Rúanda var að konur myndu eiga betra með að stýra landinu frá áframhaldandi hörmungum .
Það er nokkuð langsótt að líkja þróun mála í Rúanda við verkefnin sem bíða á Íslandi en löndin eiga þó eitt sameiginlegt eftir íslenska efnahagshrunið og það er að vera í efstu sætum á alþjóðlegum lista þingsamtakanna IPU yfir hlutfall kvenna á þjóðþingum heims .
Ísland stökk úr 15. sæti í það fjórða á listanum og eru konur nú 43% þingmanna sem er talsvert lakara en hjá kynsystrum þeirra í Rúanda þar sem hlutfallið er 56,3% .
Eftir nýafstaðnar kosningar í Suður-Afríku , þar sem konur náðu 45% þingsæta , lítur reyndar út fyrir að Ísland ýtist niður í fimmta sæti .
Ein skýringin á því hversu vel hefur tekist að halda konum á þingi og í stjórnunarstöðum í Rúanda er talin vera sú að þær eru í meirihluta , en af 10 milljónum Rúandamanna eru 55% konur .
Munurinn á Íslandi og Rúanda er hins vegar sá að í Rúanda hefur kynjakvóti á þingi verið bundinn í lög allt frá því að endurreisnin hófst og varð meira en fjórðungur þingsæta að vera skipaður konum .
Slíkar reglur gilda hins vegar ekki á Íslandi en stjórnmálaflokkar hafa sett kynjakvóta á framboðslista sína .
Sífellt fleiri ríki hafa tekið upp kynjakvóta á þingi en slíkur kvóti er umdeildur og hefur ekki verið notaður á Norðurlöndum .
Tilgangur slíks kvótakerfis er að fá konur í stjórnmálastöður og tryggja að þær séu ekki einangraðar við störf sín .
Yfirleitt er miðað við að lágmarksfjöldi kvenna á þingi sé á milli 30-40% .
Samkvæmt dönsku fræðikonunni Drude Dahlerup eru slíkir kvótar stundum settir á til bráðabirgða eða þar til konur hafa náð fótfestu og eiga greiðan aðgang að þingstörfum .
Molar Raúl Castro , forseti Kúbu , ávarpaði 8. þing Kvennasamtaka Kúbu nýlega .
Þar lagði hann áherslu á mikilvægi þess að konur tækju leiðandi stöðu í efnahags- , stjórnmála- og félagslífi þjóðarinnar .
Hann sagði jafnframt við það tækifæri að konur væru frá unga aldri mun þroskaðri en karlar ; þær hefðu betri stjórnunarhæfileika en karlar og stæðu fastar á sínu .
" Sagan um að karlar lúti ekki konum sínum er ekki sönn , " sagði Castro svo og brosti til þeirra 900 kvenna sem sóttu ráðstefnuna .
Kúbanskar konur eru í 3. sæti IPU yfir fjölda kvenna á þingi og verður það að teljast góður árangur þó umdeilt sé hversu mikil völd kúbanska þingið hefur í raun .
Kvennasamtök Kúbu voru fyrstu samtökin sem stofnuð voru eftir byltinguna 1959 .
Samtökin hafa verið mjög öflug allar götur síðan og unnið mikið starf við að mennta konur og koma þeim inn á vinnumarkaðinn .
Þrátt fyrir að áhersla sé lögð á jafnrétti kynjanna í stjórnarskrá Suður-Afríku segja konur sem berjast fyrir jafnrétti kynjanna að lög séu ekki virt þegar komi að kynferðisbrotum og heimilisofbeldi .
Í nýafstöðnum þingkosningum landsins náðu konur 45% þingsæta en í fyrstu lýðræðislegu kosningunum árið 1994 hlutu konur aðeins 2,7% þingsæta .
Þrátt fyrir þessar glæsilegu tölur eru talsmenn kvenréttinda í S-Afríku ekki sáttir og segja þetta aðeins sýna ástandið á yfirborðinu .
Lisa Vetten er lögfræðingur sem hefur barist fyrir kvenréttindum í S-Afríku um langt skeið .
Hún segir að kynjaumræðan á þinginu snúist aðeins um tölu kvenna á þingi og risti ekki dýpra en það .
" Kynjakvótar eru orðnir einskonar stjórnmálaskjól .
Fjöldi kvenna á þingi fer vaxandi en á mörgum sviðum hefur okkur farið aftur , " segir Vetten .
Mikil þátttaka var meðal kvenna í þingkosningunum og er það talið vera þáttur í því hversu margar konur lentu inni á þingi .
Með og á móti kvóta Tekist hefur verið á um ágæti kvóta hvort sem þeir eru notaðir vegna kvenna , kynþátta eða annarra hópa samfélagsins .
Sumum þykja kvótar gefa konum forgang fram yfir aðra á meðan aðrir segja lítið gert úr hæfileikum kvenna í karllægu stjórnmálakerfi .
Fræðikonan Drude Dahlerup hefur rannsakað kynjakvóta og flokkar meginviðhorf svo : Með : * Kynjakvótar mismuna ekki heldur vega upp á móti þeim hindrunum sem aftra konum frá því að setjast á þing .
* Það eru borgaraleg réttindi kvenna að eiga sér fulltrúa á þingi .
* Reynslu kvenna er þörf í stjórnmálum .
* Konur eru jafnhæfar körlum en það er gert lítið úr hæfileikum þeirra í karllægu stjórnmálakerfi .
* Það að koma á kynjakvótum getur valdið ágreiningi , en aðeins tímabundið .
Á móti : * Kynjakvótar stríða gegn því að allir njóti jafnra tækifæra þar sem konur fá forgang .
* Þeir eru ólýðræðislegir þar sem kjósendur ættu að fá að ráða hverjir hljóta kosningu .
Þeir gefa í skyn að stjórnmálamenn séu kosnir vegna kyns þeirra en ekki vegna hæfileikanna og að hæfara fólki sé ýtt til hliðar .
* Margar konur vilja ekki hljóta kosningu fyrir það eitt að vera konur .
* Að innleiða kynjakvóta skapar verulegan ágreining innan stjórnmálaflokka .
