Eftir Árna Matthíasson arnim@mbl.is Í Dis Exapaton eftir gríska leikskáldið Menander kemur fyrir setningin : Þeir deyja ungir sem guðirnir elska .
Því má halda fram að hér sé ekki verið að vísa í æsku þess sem deyr , heldur að þeir sem njóti velvildar guðanna séu ungir í anda , haldi andlegri reisn og getu fram á grafarbakkann .
Eftir því sem læknavísindunum fleygir fram og aðbúnaður okkar verður betri lifum við lengur og betra lífi .
Þrátt fyrir það er sitthvað sem flækist fyrir okkur , gerir okkur lífið leitt , eins og þegar skilningarvitin taka að gefa sig , sjón daprast , heyrn dvínar og hreyfigeta minnkar .
Það er eðlilega hið versta mál og ekki síst í ljósi þess að við treystum sífellt meira á allskyns fíngerð og flókin rafeindatæki til að auðvelda okkur samskipti við okkar nánustu og annað fólk .
Það er því illt við að eiga þegar sjónin er orðin svo döpur að ekki sést á takkaborð farsímans , eða heyrnin það dauf að ekki heyrist þegar síminn hringir .
Símar fyrir alla Undanfarin misseri hafa símaframleiðendur reynt fyrir sér á markaði fyrir eldri borgara og þá yngri sem eru með skerta sjón eða heyrn , en enginn hefur gengið eins langt í þeim efnum og sænska fyrirtækið Doro , sem hratt úr vör sérstakri vörulínu sem sérstaklega er ætluð fyrir ofangreindan markhóp ( og reyndar alla þá sem kjósa að hafa hlutina einfalda ) .
Ákvörðun um að sækja inn á markað fyrir eldri borgara og heyrnar- og sjónskerta var tekin fyrir fimm árum , en þá stóð fyrirtækið á krossgötum , vildi endurskipuleggja rekstur sinn , meðal annars til að vera betur búið undir vaxandi samkeppni á símamarkaði .
Þessi ákvörðun bar svo góðan ávöxt að sala hjá fyrirtækinu hefur þrefaldast frá því kúrsinn var tekinn og eykst enn .
Þess má geta að Doro fékk brons í alþjóðlegu IDEA-hönnunarverðlaununum fyrir síma sína fyrir eldri borgara á síðasta ári .
Ekki var þó bara að Doro vildi sækja inn á markað fyrir eldri borgara almennt , heldur þótti mönnum líka skynsamlegt að beina sjónum annars vegar að 65 ára og eldri , sem margir þekkja til farsíma og eru enn með þokkalega sjón og heyrn alla jafna , og hinsvegar að þeim sem eru 85 ára og eldri , glíma iðulega við sjóndepru og heyrnarskerðingu og eru að auki oft með takmarkaða hreyfigetu .
Fáir hnappar Sem dæmi um ofangreinda framleiðslu frá Doro má nefna HandlePlus 324 gsm-farsímann , sem er ekki með nema sjö takka ; fimm tölustafi , einn stóran grænan takka til að hringja ( hringir í 112 ef honum er haldið niðri ) og rauðan takka til að slíta samtalinu .
Fimm símanúmer eru síðan sett inn í símann – eitt fyrir hvern tölustaf .
Einfaldara getur það varla verið .
Áþekka lausn er hægt að fá á einni gerð borðsíma frá Doro , en þá er slík myndaröð meðfram einni hlið hnappaborðsins .
Doro hefur einnig sett á markað farsíma sem er heldur flóknari , en þó ekki samanborið við farsíma nútímans .
Sjá til að mynda HandlePlus 330gsm , sem er með flest það innifalið sem prýða má einn farsíma , en ekki innbyggt GPS , enga myndavél eða vídeókameru , enga leiki og svo má lengi telja .
Hann er nefnilega fyrst og fremst til þess að hringja úr og svo geta ævintýragjarnir sent sms ef þeir vilja .
Dæmi um heimasíma í þessari framleiðslulínu eru MemoryPlus 309dp , sem er reyndar ekki sími heldur stýring á síma ef svo má segja , enda er um að ræða box með sex reitum fyrir myndir og á bak við hverja mynd er hægt að setja símanúmer .
Í stað þess að slá inn númer er því nóg að þrýsta á hnapp með mynd af viðkomandi til þess að hringja í hann .
Ýmis afbrigði eru af borðsímum , til að mynda símar með mjög stóra hnappa og stóran skjá , einnig símar með blikkljósi og hægt að koma blikkljósinu fyrir á öðrum stað í íbúðinni .
