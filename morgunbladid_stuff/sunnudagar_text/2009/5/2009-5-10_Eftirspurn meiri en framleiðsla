Eftir Ingu Rún Sigurðardóttur ingarun@mbl.is Þetta leggst mjög vel í mig .
Ég hef svo mikla trú á þessu , annars hefði ég ekki tekið starfið að mér .
Þetta er það sem koma skal og sóknarfærin eru mörg , " segir Hlédís Sveinsdóttir , sem var nýverið kjörin formaður Beint frá býli , félags heimavinnsluaðila .
" Við erum komin í samvinnu við 66 framleiðendur víðs vegar um landið og þeim fer fjölgandi , " segir Hlédís .
Félagið er aðeins ríflega ársgamalt en fyrir stofnun hafði farið fram heilmikil undirbúningsvinna .
" Við erum að blása til sóknar og verðum með kynningu á sýningunni Ferðalög og frístundir , sem fram fer í Laugardalshöllinni um helgina , " segir formaðurinn og bætir við að samtökin séu í góðu samstarfi við Ferðaþjónustu bænda og Opinn landbúnað enda styður þetta hvað við annað .
Á sýningunni um helgina verður hægt að kaupa íslenskar vörur og fá að smakka rabarbarakaramellu frá Löngumýri á Skeiðum og heimagerðan ís frá Holtseli í Eyjafirði .
Markaður á haustin " Við erum tilbúin til að kynna starfsemi okkar á höfuðborgarsvæðinu en viljum helst ná fólkinu í sveitirnar .
Við stefnum á að hafa einn stóran markað á vegum Beint frá býli eina helgi í september á hverju hausti , " segir hún en félagið ætlar ennfremur að setja upp vefverslun með haustinu .
" Starf mitt er fyrst og fremst að hvetja til framleiðslu .
Markaðinn vantar ekki en eftirspurnin er meiri en framleiðslan .
Við erum ennþá að ná utan um þá framleiðslu sem er í gangi .
Við viljum stuðla að þessum milliliðalausu viðskiptum og erum hagsmunafélag heimaframleiðsluaðila .
Við viljum að fólk kaupi beint af bóndanum .
" Hlédís segir heimaframleiðslu og -sölu geta gert margt fyrir bændur .
" Reynslan í nágrannalöndunum er sú að svona framleiðsla bætist bara ofan á annað .
Þetta er virðisaukning á búinu sjálfu .
Bændurnir halda áfram að senda á afurðastöðvar .
Að mínu mati er umhverfið í landbúnaðinum breytt .
Bændur vilja hafa meira með sölu og markaðssetningu sinna vara að gera , " segir hún .
Netið og ný tæki Hún segir tvennt hjálpa þar til .
" Netið er öflugt markaðstæki fyrir bændur , sem þeir geta nýtt sér heiman frá úr dalnum .
Einnig hefur framleiðslutækni fleygt fram .
Bændur geta líka fengið miklu öflugri tæki á búið .
Núna er til dæmis mögulegt að kaupa þriggja milljóna króna vél sem gerilsneyðir mjólk .
Ég er alls ekki að segja að tími afurðastöðvanna sé liðinn undir lok en þetta er klárlega sóknarfæri fyrir landbúnaðinn , " segir hún og bætir við að vitundarvakning hafi orðið meðal bænda .
Aukin matarframleiðsla styrkir íslenska matarhefð en upprunatengdur matur er í sókn .
Veitingahúsið Noma í Kaupmannahöfn , sem leggur áherslu á norræna matargerð , var nýverið valið þriðja besta veitingahús í heimi , á eftir hinum heimsþekktu El Bulli á Spáni og The Fat Duck á Englandi , og fór upp um heil sjö sæti .
Í anda Noma var haldin ráðstefnan " Nýr norrænn matur " í Norræna húsinu í gær en undirtitilinn var : " Svæðisbundin matarmenning á Íslandi : Staða og möguleikar til þróunar í framtíðinni .
" Þetta er dæmi um gróskuna sem á sér stað á þessu sviði en norræn matreiðsla er í sókn og sömuleiðis staðbundin framleiðsla af ýmsu tagi .
Fólk vill á ferðalögum geta smakkað góðgæti sem framleitt er á staðnum , mat úr héraði .
Beint frá býli hefur hugsað sér að efla þessi tengsl .
Matarkista Skagafjarðar kom við sögu á ráðstefnunni í gær og hefur Beint frá býli samstarf við samtökin og önnur sambærileg .
Hlédís segir ennfremur að í bígerð sé að taka upp ákveðið gæðamerki félagsins .
" Þetta verður okkar " fair trade " -merki og tryggir neytandanum ákveðin gæði .
" Í sælkerabúðir Sjálf er Hlédís ábyrg fyrir nýsköpun í landbúnaði en hún rekur hinn stórskemmtilega vef Kindur.is þar sem laumu-sauðfjárræktarbændur geta keypt kindur og fóstrað þær í gegnum vefsíðu .
Til viðbótar hyggur hún á kjötframleiðslu í haust og hyggst selja upprunatengt kjöt frá nokkrum bæjum á vefsíðu sinni .
Hlédís er núna búsett í bænum en er með annan fótinn á sunnanverðu Snæfellsnesinu þaðan sem hún er ættuð .
Hlédís segir marga hafa áhuga á að selja vörurnar sem tengjast Beint frá býli en félagið vilji halda viðskiptunum eins beinum og hægt er .
" En það má vel búast við því að finna vörurnar í vel völdum sælkerabúðum , sem taka ekki of mikið fyrir umboðssöluna og geta veitt persónulega þjónustu og frætt viðskiptavininn um vöruna , " segir hún en eitt dæmi er Búrið í Nóatúni .
Hlédís fagnar allri framleiðslu í sveitum .
" Þetta er spurning um að svara kalli neytenda .
Fólk vill fá upprunatenginguna , ekki bara 1. og 2. flokks kjötpoka í búðinni .
" Í hnotskurn » Tilgangur beint frá Býli er að hvetja til heimavinnslu og -sölu , ásamt því að vinna að hagsmunum bænda sem stunda eða hyggjast stunda hvers konar framleiðslu og sölu á heimaunnum afurðum .
» Tryggja neytendum gæðavörur þar sem öryggi og rekjanleiki er í fyrirrúmi .
Þannig eykst gagnkvæmur skilningur framleiðanda og neytanda , sem færir þá hvorn nær öðrum .
» Hvetja til varðveislu margvíslegra framleiðsluaðferða og kynningar á svæðisbundnum hráefnum og hefðum í matargerð .
Þetta er gert með því að nýta fornar , nýjar og staðbundnar aðferðir , ásamt þekkingu og sögulegum hefðum .
» Með þessu er verið að varðveita menningararfinn og kynna hann nýjum kynslóðum .
Nestiskörfur fyrir ferðamenn BÆIRNIR sem eru í Beint frá býli eru af ýmsu tagi og bjóða upp á margvíslegar vörur .
Margir hafa áreiðanlega heyrt um Holtsel í Eyjafirði , sem selur heimagerðan mjólkurís , sorbet-ís og ís fyrir sykursjúka .
Sumir bæir framleiða vörur sem falla í hina ýmsu flokka eins og Vogafjós við Mývatn .
Þar er hægt að fá heimagerðan mozzarella- og fetaost , kjöt af ýmsu tagi , reyktan silung , hverabrauð , te og handverk .
Á Stað í Reykhólahreppi er til sölu heimareyktur rauðmagi og æðardúnn .
Síðan selur garðyrkjustöðin Akur í Laugarási í Biskupstungum lífrænt ræktað grænmeti og ávexti en þetta ætti að gefa dæmi um fjölbreytnina .
Í sumar bætist einn bær í hópinn , Ferjubakki II í Borgarfirði , en þar búa Ólöf María Brynjarsdóttir og Sveinn Þórólfsson .
Bóndinn Ólöf María er búfræðimenntuð frá LbhÍ en maður hennar er húsasmiður og vinnur því ekki á bænum .
Ferjubakki II ætlar að bjóða upp á nestiskörfur fyrir ferðamenn í sumar .
" Við ætlum að fara af stað í sumar og sjá hvernig gengur .
Hugmyndin er sú í grófum dráttum að fólk pantar sér nestiskörfur hjá okkur sem það sækir síðan , " útskýrir Ólöf María .
Viðkomandi tilgreinir fjölda lautarfara og til viðbótar verður hægt að velja úr nokkrum körfum eins og hollustukörfu , rómantískri körfu og bændakörfu en sú síðastnefnda á að minna á nesti sem bændur taka með í heyskapinn ef þeir þurfa að dvelja daginn fjarri bænum .
Hún segir þetta vera venjulegan íslenskan mat , nokkuð sem Borgfirðingar gæði sér á dagsdaglega .
Þarna verður áherslan þjóðleg en þó ekki á sviðakjamma og kæstan hákarl heldur á rúgbrauð með kæfu , skonsur með reyktum silungi , jólakökur og fleira í þeim dúr .
Ólöf María er sauðfjárbóndi og verður því ýmiss konar kjötálegg í boði eins og kæfa , rúllupylsa og slíkt .
" Við höfum líka látið reykja fyrir okkur silung , sem veiddur er í Hvítá , " segir hún .
Hún segir nestiskörfurnar samanstanda af mat sem er ennþá borðaður í sveitum en margir hafi samt gleymt .
" Við höfum fengið til okkar krakka í sveit sem hafa varla smakkað bjúgu , kæfu og rúllupylsu .
" Hugmyndin er að fólk komi á staðinn , sæki nestið og skoði jafnvel bæinn .
" Við erum með kannski svolítið öðruvísi búskap , hundrað kindur og nokkra kálfa .
Þetta er hálfgerður sjálfsþurftarbúskapur .
Við höfum byggt búskapinn upp á því sem hefur verið til hverju sinni , eins og efni leyfa , " segir Ólöf María , sem er spennt fyrir sumrinu og vonast eftir góðum viðtökum .
Hún segist líka geta sagt fólki sögur af svæðinu og bendir á að þarna í kring séu fallegar gönguleiðir .
Í fyrstu verður hægt að hafa beint samband við bæinn til að panta en síðar er áætlað að það bætist við að hægt verði að panta á sérstökum nestiskörfu-vef .
Hún hyggst byggja upp þessa starfsemi , rétt eins og annað á bænum , smám saman , sem er við hæfi í núverandi efnahagsumhverfi .
Mikill straumur ferðamanna liggur í gegnum Borgarfjörðinn og vonast Ólöf María til að einhverjir gefi sér tíma til að stoppa .
" Fólk fær tækifæri til að komast aðeins frá öllum hamborgurunum og pulsunum við þjóðveginn .
" Ferjubakki er ekki langt frá þjóðveginum , við gömlu Hvítárbrúna .
Hún segir að bæirnir í nágrenninu styðji líka hver við annan .
" Á næsta bæ er reiðskóli og hestaleiga og svo er veiðiminjasafn í Ferjukoti .
" Ólöf María , sem er 28 ára , segir margt að gerast í sveitum landsins .
" Ég hef tekið eftir því að það er mikið af ungu fólki að snúa aftur í sveitirnar og það er margt í gangi .
" Hún er ánægð með starfsemi Beint frá býli , finnst gott að stytta bilið milli framleiðanda og neytanda og ætlar að hafa sanngjarnt verð á nestiskörfunum .
Upplýsingar um Ferjubakka II og fleiri býli sem verða virk í Beint frá býli í sumar verður að finna í bæklingnum Upp í sveit 2009 sem verður dreift í hús á næstunni .
Bæklingurinn er gefinn út í samvinnu við Ferðaþjónustu bænda og Opinn landbúnað .
