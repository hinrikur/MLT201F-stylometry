Eftir Agnesi Bragadóttur agnes@mbl.is Mögulega er staða hins rótgróna fyrirtækis í Grundarfirði , Soffaníasar Cecilssonar hf. , lýsandi fyrir slæma stöðu fjölmargra sjávarútvegsfyrirtækja um land allt .
Staða Soffaníasar Cecilssonar hf. er vægast sagt bágborin ; innbyrðis deilur í þessu öfluga fjöslkyldufyrirtæki hafa hleypt mörgu í uppnám í Grundarfirði og sett sitt mark á fjölskyldu Soffaníasar heitins Cecilssonar ; fyrirtækið , allar eigur þess , húsnæði , skip og veiðiheimildir er veðsett í botn og gott betur .
Skuldir fyrirtækisins í dag nema a.m.k. nokkrum milljörðum króna umfram eignir , þannig að frómt frá sagt hefur fyrirtækið ekki lengur yfir fiskveiðiheimildum sínum að ráða , heldur Landsbankinn .
Vel má vera að gamla hagkerfið og þar með gamli Landsbankinn eigi ekki eftir að ríða feitum hesti frá samskiptum sínum við Soffanías Cecilsson hf. og óheyrilegar lánveitingar til fyrirtækisins á sínum tíma .
Upphafið að ógæfu Soffaníasar Cecilssonar hf. má rekja til marsmánaðar árið 2007 þegar framkvæmdastjóri fyrirtækisins , Sigurður Sigurbergsson , ákvað , með samþykki meirihluta stjórnar félagsins , að taka þriggja milljarða króna lán hjá Landsbanka Íslands , og fjárfesta m.a. í hlutabréfum í Landsbankanum og í peningamarkaðssjóði Landsbankans .
Lántakan var í japönskum jenum og svissneskum frönkum .
Eign fyrirtækisins í Landsbankanum varð auðvitað núll krónur við bankahrun í október í fyrra og eign fyrirtækisins í peningamarkaðssjóði Landsbankans rýrnaði til muna eins og annarra sem þar áttu fjármuni .
Skuldirnar uxu hins vegar geigvænlega og hafa meir en tvöfaldast frá því til þeirra var stofnað .
Þetta er of stór biti í háls fyrir fyrirtæki sem var með í kringum 1,5 milljarða króna veltu á liðnu ári .
Eignir rýrnað verulega Áritun endurskoðenda á ársreikning fyrirtækisins fyrir árið 1.9. 2007 til 31.8. 2008 er gerð með svohljóðandi fyrirvara : " Mjög óvenjulegar og sérstakar aðstæður hafa skapast á fjármálamarkaði , eins og þeim er lýst í lögum nr. 125/2008 um heimild til fjárveitingar úr ríkissjóði vegna sérstakra aðstæðna á fjármálamarkaði o.fl. Við teljum að fyrirliggjandi gögn bendi til þess að félagið geti ekki staðið við skuldbindingar sínar miðað við óbreyttan rekstur .
Eignir félagsins hafa rýrnað verulega fram að áritunardegi reikningsskilanna eins og sjá má í skýringu 20 , auk þess sem skuldir félagsins eru nánast að öllu leyti í erlendri mynt og hefur gengisvísitalan hækkað um 38% frá 31. ágúst 2008 til áritunardags .
" Soffanías Cecilsson byggði fyrirtækið upp frá unga aldri og rak í áratugi .
Árið 1993 stofnaði hann og fjölskylda hans hlutfélagið Soffanías Cecilsson hf. og fyrirtækið hefur fram á þennan dag verið eitt af undirstöðufyrirtækjum atvinnulífsins í Grundarfirði .
Soffanías lést árið 1999 og fljótlega eftir það tók tengdasonur hans , Sigurður Sigurbergsson , við sem framkvæmdastjóri félagsins .
Soffanías hafði gengið frá skiptingu fyrirtækisins milli barna sinna og eiginkonu upp úr miðjum síðasta áratug liðinnar aldar og komu rétt rúm 30% í hlut hvers þriggja barna hans .
Eins og áður segir er Sigurður , tengdasonur hans , framkvæmdastjóri félagsins , Rúnar Sigtryggur Magnússon , annar tengdasonur Soffaníasar , er stjórnarformaður Soffaníasar Cecilssonar hf. og þriðji stóri hluthafinn er Magnús Soffaníasson .
Magnús var stjórnarformaður félagsins frá árinu 2000 til 2005 að Rúnar Sigtryggur tók við stjórnarformennskunni .
Hatrammar fjölskyldudeilur Eins sorglegt og það er , þá hafa innbyrðis deilur verið í þessu fjölskyldufyrirtæki um nokkurra ára skeið , þar sem mikil harka og átök hafa sett svip sinn á öll samskipti , m.a. málaferli , þar sem Magnús hefur dregið í efa að Sigurður hafi haft lögmæta heimild til lántöku í Landsbanka upp á þrjá milljarða króna og fjárfestinga þeirra fjármuna .
Magnús og eiginkona hans , Sigríður Finsen , sem tók við af honum í stjórn fyrirtækisins , töldu að stofna bæri sérstakt félag sem héldi utan um fjárfestingar , þannig að ekki væri verið að hætta öllum eigum félagsins , þar með talið veiðiheimildum , fiskiskipum og húseignum , en meirihluti stjórnar var annarrar skoðunar .
Á hluthafafundi hinn 9. apríl 2008 óskaði Magnús Soffaníasson eftir því að fram færi sérstök rannsókn á nánar tilgreindum viðskiptum félagsins vegna fjárfestinga .
Meirihluti synjaði þessari ósk Magnúsar og ritaði lögmaður hans , Garðar G. Gíslason , Björgvini G. Sigurðssyni , þáverandi viðskiptaráðherra , bréf þar sem farið var fram á að ráðuneytið tilnefndi rannsóknarmenn samkvæmt 97. gr. laga nr. 2/1995 um hlutafélög .
Viðskiptaráðherra og ráðuneyti hans synjuðu þessari beiðni lögmannsins hinn 18. júlí 2008 bréflega þar sem sagði m.a. : " Í viðkomandi grein laganna segir að tilmæli skuli taka til greina svo framarlega sem ráðherra telji nægilegar ástæður til þeirra .
Tekið skal fram í því sambandi að ráðuneytið hefur almennt gert strangar kröfur til þess að nægilegar ástæður teldust fyrir hendi til að tilnefna rannsóknarmenn m.a. af þeim ástæðum að ákvörðun um rannsókn sem slíka kann að verða talin félögum til álitshnekkis .
" Umboðsmaður Alþingis í málið Lögmaður Magnúsar kvartaði yfir synjun viðskiptaráðherra við umboðsmann Alþingis á liðnu sumri .
Róbert R. Spanó , umboðsmaður Alþingis , hefur nú með bréfi frá 30. apríl 2009 til Gylfa Magnússonar viðskiptaráðherra óskað eftir því að viðskiptaráðuneytið veiti honum upplýsingar " um það við hvaða aðstæður ráðuneytið hefur talið nægilegar ástæður vera fyrir hendi til að tilnefna rannsóknarmenn á grundvelli ákvæðisins og að hvaða leyti þær aðstæður eru frábrugðnar þeim sem uppi eru í máli Magnúsar " .
Umboðsmaður óskar eftir því að svar við fyrirspurn hans berist eigi síðar en 2. júní nk. , á þriðjudag .
Í dómi Héraðsdóms Vesturlands frá 24. september 2008 , vegna máls sem Magnús höfðaði gegn Soffaníasi Cecilssyni hf. í því skyni að fá hnekkt umboði sem framkvæmdastjóra fyrirtækisins var upphaflega veitt með ákvörðun stjórnar þess 5. desember 2007 , segir m.a. : " Stefnandi gerir þá kröfu aðallega að ógilt verði sú ákvörðun stjórnar stefnda frá 5. desember 2007 að veita framkvæmdastjóra stefnda umboð til að skuldbinda félagið og að umboðið verði ógilt með dómi ...
Stefndi krefst þess að félagið verði sýknað af kröfum stefnanda og að stefnanda verði gert að greiða málskostnað .
" Síðar segir : " Samkvæmt samþykktum stefnda frá 25. október 2006 er tilgangur félagsins almenn atvinnustarfsemi , svo sem fiskverkun , útgerð , kaup og sala hlutabréfa , sem og annarra verðbréfa , heildsala , smásala , umboðssala , framleiðsla , rekstur fasteigna , lánastarfsemi , svo og nauðsynleg umsvif þessu tengd .
Einnig segir í samþykktunum að tilgangur félagsins sé að reisa og reka almennar kaupleiguíbúðir .
Aðilar deila um hvernig starfsemi félagsins er hagað .
Fullyrðir stefndi að á vegum félagsins hafi frá árinu 2000 verið rekinn sérstakur fjárfestingarsjóður sem hafi það hlutverk að kaupa og selja verðbréf .
Stefnandi vefengir hins vegar tilvist sjóðsins og andmælir því að stefndi hafi sett sér fjárfestingarstefnu .
Á stjórnarfundi stefnda 5. desember 2007 var samþykkt með vísan til 2. mgr. 68. gr. laga um hlutafélög , nr. 2/1995 , að veita framkvæmdastjóra félagsins umboð til þess að skuldbinda félagið með kaupum og sölu á verðbréfum og til lántöku í því skyni .
Á fundinum greiddi Sigríður Finsen , eiginkona stefnanda , atkvæði gegn því að veita framkvæmdastjóranum umboðið .
" Athygli vekur að stjórn fyrirtækisins ákveður ekki fyrr en á fundi í byrjun desember 2007 að veita framkvæmdastjóranum hið umdeilda umboð , þ.e. tveir þriðju stjórnarmanna ákveða að veita umboðið , en einn þriðji , þ.e. Sigríður Finsen , eiginkona Magnúsar Soffaníassonar , var því andvíg .
Þetta umboð er veitt níu mánuðum eftir að stofnað er til þriggja milljarða skuldar í Landsbanka Íslands .
Í dómnum kemur fram að stefnandi , Magnús Soffaníasson , bendi á að umboðið til framkvæmdastjórans hafi farið út fyrir þau verkefni sem samþykktir félagsins geri ráð fyrir að rúmist innan starfseminnar .
Þannig sé í umboðinu gert ráð fyrir að heimildin taki til vaxtaskipta- og afleiðusamninga , en viðskipti með svo sérhæfða fjármálagerninga , sem teljist ekki til verðbréfa í skilningi laga , falli utan tilgangs með starfsemi félagsins .
Stefndi telur á hinn bóginn að það sé fyllilega í samræmi við tilgang félagsins að fjárfesta í afleiðu- og vaxtaskiptasamningum .
Í niðurlagi dómsins , sem Benedikt Bogason héraðsdómari kvað upp , segir : " Það umboð sem framkvæmdastjóra stefnda var veitt með ákvörðun stjórnar 5. desember 2007 er ekki bundið neinum takmörkunum , hvorki hvað varðar fjárhæðir né hvað varðar viðskipti með fjármálagerninga .
Þannig nær heimildin bæði til innlendra og erlendra verðbréfa og til fjármálagerninga án tillits til þess hvort þeir eru skráðir á verðbréfamarkaði .
Þá er umboðið ekki takmarkað við viðskipti með eignir félagsins heldur er framkvæmdastjóranum heimilað að taka lán til fjárfestinga í verðbréfum .
Loks er umboðið ekki bundið því að ráðstafanir á grundvelli þess séu í samræmi við fyrirfram mótaða fjárfestingarstefnu , enda liggur ekki fyrir í málinu , að stefndi hafi yfir höfuð markað sér slíka stefnu .
Af þessu leiðir að framkvæmdastjórinn getur í skjóli þessa almenna umboðs gripið til ráðstafana sem eru óvenjulegar eða mikilsháttar og ættu að réttu lagi undir stjórn eða eftir atvikum hluthafafund félagsins .
Að þessu virtu verður umboðið talið fara í bága við fyrrgreind lagaákvæði um starfsskipulag hlutafélaga og breytir engu um gildi umboðsins þótt það hafi verið staðfest á hluthafafundi , fyrst 27. febrúar 2008 og síðan aftur á aðalfundi 16. apríl sama ár .
Samkvæmt framansögðu verður fallist á aðalkröfu stefnanda um að ógilt verði ákvörðun stjórnar félagsins frá 5. desember 2007 um að veita framkvæmdastjóranum umboð til að skuldbinda félagið og að umboðið verði fellt úr gildi .
" Dómsorð Héraðsdóms Vesturlands eru svohljóðandi : " Viðurkennt er að ákvörðun stjórnar stefnda , Soffaníasar Cecilssonar hf. , frá 5. desemer 2007 um að veita framkvæmdastjóra félagsins umboð til að skuldbinda félagið hafi verið ógild og er umboðið fellt úr gildi .
Stefndi greiði stefnanda , Magnúsi Soffaníassyni , 600.000 krónur í málskostnað .
" Ekki var ágreiningi innan fjölskyldufyrirtækisins lokið , þrátt fyrir þessa niðurstöðu Héraðsdóms Vesturlands , því meirihluti stjórnar Soffaníasar Cecilssonar hf. ákvað að áfrýja dómnum til Hæstaréttar og ekki liggur fyrir hvenær málið verður tekið á dagskrá hjá Hæstarétti .
Magnús og Sigríður hafa frá því þetta var reynt að nálgast upplýsingar um stöðu félagsins , lántökur og viðskiptastöðu , en án árangurs .
Þau hafa m.a. snúið sér til Landsbankans en fengið synjun þaðan .
Í minnisblaði frá Hannesi J. Hafstein , forstöðumanni lögfræðiráðgjafar Landsbankans , frá því 10. mars 2009 segir m.a. : " Umboðsmaður viðskiptavina Landsbankans hefur óskað eftir áliti lögfræðiráðgjafar Landsbankans um heimild hans og annarra starfsmanna til að veita stjórnarmönnum og / eða hluthöfum í einstökum fyrirtækjum upplýsingar um samskipti og viðskipti viðkomandi félags við bankann .
Tilefni fyrirspurnarinnar er að minnihlutaeigendur í hlutafélagi hafa komið á fund umboðsmanns Landsbankans og óskað eftir tilteknum upplýsingum um viðskipti hlutafélags þar sem þeir eru minnihlutaeigendur við bankann .
Ástæða fyrirspurnar þeirra er að þeim hefur verið neitað um aðgang að upplýsingum frá félaginu sjálfu .
Grundvallaratriði þessarar fyrirspurnar er hvort Landsbankanum sé heimilt að veita einstökum stjórnarmönnum og / eða hluthöfum upplýsingar um viðskiptamálefni hlutafélags .
Samkvæmt 58. gr. laga nr. 161/2002 um fjármálafyrirtæki hvílir á Landsbankanum þagnarskylda um allt það er varðar viðskipta- eða einkamálefni bankans .
Er því ljóst að bankanum er ekki heimilt að veita öðrum en fyrirsvarsmönnum hlutafélags upplýsingar um viðskiptamálefni þess .
" Því hafnaði bankinn því að veita umbeðnar upplýsingar til Magnúsar Soffaníassonar , 30,14% hluthafa í Soffaníasi Cecilssyni hf. , en benti á að hluthafar og stjórnarmenn hefðu samkvæmt hlutafélagalögum möguleika á að fá aðgang að upplýsingum frá félaginu sjálfu .
Ljóst er að þessari harmsögu úr Grundarfirði er hvergi nærri lokið .
Hæstiréttur á eftir að staðfesta dóm Héraðsdóms Vesturlands eða snúa honum við , en ekki liggur fyrir hvenær það verður .
Nýr viðskiptaráðherra , Gylfi Magnússon , á eftir að svara umboðsmanni Alþingis fyrir gerðir forvera síns á ráðherrastóli , Björgvins G. Sigurðssonar , eða kannski er réttara að segja , aðgerðaleysi .
Óljóst er hvernig farið verður með skuldir fyrirtækisins , hversu stór hluti þeirra verður eftir í gamla Landsbankanum , en samkvæmt mínum heimildum er talið nánast öruggt að framvirkir gjaldmiðlasamningar og lán í erlendri mynt verði að stærstum hluta eftir í gömlu viðskiptabönkunum .
Það verður þá undir hverjum og einum skuldara komið að semja um skuldir , niðurfellingu , afskriftir og afborganir við þá , eftir að gengið hefur verið frá efnahagsreikningi nýju bankanna , hvenær sem það svo verður .
Ekki liggur heldur fyrir hvort og þá hversu stór hluti skulda Soffaníasar Cecilssonar verður afskrifaður , né hvort fyrirtækið verður áfram í óbreyttum rekstri eða nýir aðilar fengnir til þess að koma inn í hann .
Líklegt er talið að mörg sjávarútvegsfyrirtæki í landinu séu í álíka óvissu um framtíð sína og hið rótgróna fjölskyldufyrirtæki Soffanías Cecilsson hf. Það skýrist þó ekki frekar , fyrr en skilin á milli gömlu og nýju bankanna hafa verið kláruð .
Milljarða skuldir umfram eignir Samkvæmt ársreikningi Soffaníasar Cecilssonar hf. fyrir rekstrarárið 1.9. 2006 til 31.8. 2007 voru langtímaskuldir félagsins við lánastofnanir tæpir 4,3 milljarðar króna hinn 31. ágúst 2007 , en voru 820 milljónir króna hinn 31. ágúst 2006 .
Að meðtalinni tekjuskattsskuldbindingu og skammtímaskuldum voru skuldir félagsins liðlega 5,1 milljarður króna hinn 31. ágúst 2007 og höfðu aukist um 3,9 milljarða króna á milli ára .
Eigið fé fyrirtækisins 31. ágúst 2007 var 1,45 milljarðar króna en ári áður var það 556 milljónir króna .
Hagnaður ársins nam rúmum milljarði króna .
Verulega hafði sigið á ógæfuhliðina fyrir næsta rekstrarár , þ.e. 1.9. 2007 til 31.8. 2008 , því þá höfðu erlendar skuldir fyrirtækisins hækkað um 1,6 milljarða króna og stóðu í tæpum sex milljörðum króna .
Síðan jukust þær um 2,25 milljarða króna fram til þess dags að endurskoðendur árituðu ársreikninginn með fyrirvara hinn 16. apríl sl. og enn hefur sigið á ógæfuhliðina frá því það var .
Rekstrartap reikningsársins reyndist vera tæpir 2,8 milljarðar króna , heildareignir töldust vera um 5,3 milljarðar króna og neikvætt eigið fé var um 1,4 milljarðar króna .
Vegna þessarar stöðu og þess hversu neikvæð þróunin hefur verið frá því að síðasta rekstrarári lauk , hinn 31. ágúst sl. , árituðu endurskoðendur félagsins ársreikninginn með fyrirvara , eins og kemur fram í aðalgrein .
Í skýringum í ársreikningi félagsins fyrir árið september 2007 til ágúst 2008 kemur fram að fiskveiðiheimildir félagsins , samtals tæplega 2.500 þorskígildistonn , eru bókfærðar sem óefnislegar eignir að verðmæti tæplega 1,3 milljarðar króna .
Hvert þorskígildiskíló er því aðeins eignfært á um 520 krónur .
Misjafnt er hversu há eignfærslan er fyrir fiskveðiheimildirnar , því samkvæmt ákveðnum reglum sem ríkisskattstjóri gaf út , er kvótaverðið fært til bókar miðað við það verð sem veiðiheimildin var keypt á .
Aflaheimildir eru metnar á um 150 til 200 milljarða inni í efnahagsreikningum sjávarútvegsfyrirtækja , samkvæmt því sem fram kom hér í Morgunblaðinu 20. maí sl. Undir liðnum langtímaskuldir sést að Soffanías Cecilsson hf. skuldaði 31. ágúst 2007 liðlega 1,4 milljarða króna í svissneskum frönkum og 2,9 milljarða í japönskum jenum .
Gengi svissnesks franka í lok ágústmánaðar 2007 var rúmar 52 krónur en nú er það tæplega 117 krónur .
Gengi japanska jensins var liðlega 52 aurar 31. ágúst 2007 en er um 1,33 krónur nú .
Varlega má því áætla að skuld félagsins í þessum tveimur myntum sé nú kringum tíu milljarðar króna , eða fjórum til fimm milljörðum króna umfram eignir .
Kaupin á eyrinni Frá bankahruni sl. haust hafa margir velt því fyrir sér hvernig það gat gerst að viðskiptabankarnir lánuðu í gegnum eignastýringu sína milljarða á milljarða ofan , án þess að nokkrar tryggingar kæmu á móti , eða í öllu falli mjög takmarkaðar tryggingar .
Mikil umræða varð um þessi mál í kjölfar greinar sem ég skrifaði í sunnudagsblað Morgunblaðsins hinn 23. nóvember sl. þar sem skyggnst var í lánabækur Glitnis frá því í ársbyrjun 2008 og sýnt fram á að Glitnir hafði lánað tugi milljarða króna til FL. Group , Stím ehf. ( FS 37 ) og Gnúps fjárfestingarfélags , til þess að félögin keyptu í Glitni og FL Group .
Með þessu vildu stærstu eigendur og stjórnendur Glitnis tryggja að hlutabréf þessara tveggja félaga hækkuðu í verði .
" Markaðsmisnotkun heitir þetta , " segir lögmaður sem rætt var við um þessa viðskiptahætti bankanna , " ekki bara Glitnis heldur einnig Kaupþings og Landsbanka .
Það mun koma á daginn .
" Lögmaðurinn lýsir því hvernig kaupin gerðust á eyrinni með eftirfarandi hætti : " Ég hef hlustað á hljóðupptökur af samtölum almennra fjárfesta , sem fóru með fjármuni sína í eignastýringu í gömlu viðskiptabönkunum .
Með því að velja að fara sem almennur fjárfestir í eignastýringu , þá má fjárfestirinn ekki taka þátt í neinum sérhæfðum fjármálagerningum , heldur er eignasafn hans í umsjón og vörslu sérstaks viðskiptastjóra .
Ég hef hlustað á hljóðupptökur þar sem viðskiptastjórinn skýrir fyrir fjárfestinum hvað gerist ef hann leggur til eitt hundrað milljónir króna inn í eignasafn sitt .
Þá láni bankinn honum á móti 900 milljónir króna .
Svo verði keypt bréf í bankanum fyrir einn milljarð króna og það eina sem fjárfestirinn setji að veði fyrir kaupunum séu bréfin í bankanum .
Það verði góð kjör á láninu og þetta sé það sem nefnt er " win-win-díll " .
Þetta er vitanlega ekkert annað en markaðsmisnotkun og þessu held ég að viðskiptabankarnir þrír hafi beitt á misjafnlega saklausa viðskiptavini sína , til þess að halda uppi verði á bréfum í bönkunum og reyna að hækka það .
" Lögmaðurinn fullyrðir að margir fjárfestar um land allt eigi um sárt að binda af þessum sökum og að fjöldi hljóðupptaka af svona samtölum sé meðal þeirra gagna sem sérstakur saksóknari kannar nú .
Árslaun 200 milljónir kr. Samkvæmt tekjublaði Frjálsrar verslunar fyrir árið 2007 gátu mánaðarlaun bankastarfsmanna í eignastýringu gömlu viðskiptabankanna numið allt að 17 milljónum króna , sem þýðir að árslaun einhverra slíkra bankastarfsmanna gátu losað 200 milljónir króna á því Herrans ári 2007 .
Lögmaður sem rætt var við bendir á að lán af því tagi sem Soffanías Cecilsson hf. tók í febrúar 2007 hafi tíðkast í einhverjum mæli á því ári og eitthvað fram eftir árinu 2008 .
Það hafi verið sérstakir viðskiptastjórar á vegum eignastýringa bankanna sem sáu um að landa lánasamningum eins og þeim sem Soffanías Cecilsson hf. tók .
Slíkir lánasamningar hafi verið árangurstengdir og því hafi laun viðskiptastjóranna rokið upp úr öllu valdi .
" Það er ekki hægt að draga aðra ályktun af svona upplýsingum en þá að viðskiptastjórar hafi verið drifnir áfram af því að ná inn eins mörgum svona samningum og mögulegt var , því þannig náðu þeir að hækka eigin laun svo skipti tugum milljóna króna á ársgrundvelli .
Eins sorglegt og það er , þá hljóta margir viðskiptastjórar að hafa verið að þvæla fólki í viðskipti , bara viðskiptanna vegna , en ekki vegna hagnaðarvonarinnar , hvorki fyrir bankans hönd né fyrir hönd viðskiptavinarins .
Þannig náðu viðskiptastjórarnir að tryggja sér ákveðna þóknun og það virðast þeir hafa gert , án þess að hafa nokkrar áhyggjur af því hvort viðskiptavinurinn kæmi á endanum slyppur og snauður út úr viðskiptunum , eins og virðist nú vera að verða raunin í svo allt of ríkum mæli .
Þar að auki blasir það við að bankarnir sitja uppi með mikið af lítt eða óseljanlegum eignum og heilu bæjarfélögin eru skilin eftir í rjúkandi rúst , " segir lögmaðurinn .
Hann bendir þó á , að ekkert af þessu hefði getað gerst án þess að bankinn samþykkti lánveitingarnar .
Það sé rétt að halda því til haga að þótt ábyrgð viðskiptastjóra bankanna hafi verið mikil , þegar þeir voru að laða viðskiptavini , sem í mörgum tilvikum höfðu mjög lítið vit á þeim flóknu samningum um afleiður og viðskiptavafninga sem þeir voru að gera , til slíkra fjárfestinga , þá hafi endanleg ábyrgð legið hjá stjórnendum viðskiptabankanna .
Enn sé óuppgert hversu mikið tjón bankarnir verði að taka á sig , vegna þess að þeir hafi reynst vera afar ábyrgðarlausir í hlaupum sínum á eftir stundargróða .
