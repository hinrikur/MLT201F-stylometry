Eftir Sigtrygg Sigtryggsson sisi@mbl.is ÞRÁTT fyrir erfitt efnahagsástand virðast margir hafa hug á því að opna nýja veitinga- og skemmtistaði í Reykjavík .
Frá áramótum hafa 15 umsóknir borist til byggingafulltrúans í Reykjavík þar sem óskað er leyfis til að hefja veitingarekstur í húsnæði þar sem slík starfsemi hefur ekki verið áður .
Þegar listinn er skoðaður sést að þetta húsnæði er víðs vegar um borgina .
Miðborgin og nágrenni hennar er sem fyrr vinsælasta staðsetningin , en 9 umsóknir af 15 eru vegna starfsemi , sem þar er fyrirhuguð .
Flestir umsækjenda óska eftir að breyta fyrrverandi verslunarhúsnæði í veitingastaði .
Ein umsókn vekur sérstaka athygli , en það er umsókn Fasteignafélagsins Eikar ehf. um leyfi til að innrétta veitingastað á 1. , 2. og 3. hæð í húsi sem stendur á lóð nr. 7 við Austurstræti .
Umrætt steinhús er fjórar hæðir og þekkt í götumynd Austurstrætis .
Það stendur milli húss Búnaðarbankans og húss Egils Jakobsen og hýsti áður starfsemi Búnaðarbankans og síðar Kaupþings .
Áður stóð á lóðinni timburhús , sem brann til kaldra kola í eldsvoðanum mikla árið 1915 .
Eigandinn byggði aftur á lóðinni húsið sem enn stendur .
Vilhelm Patrick Bernhöft , umsjónarmaður útleigu hjá Eik , segir að félagið vilji með þessu blása lífi í miðborgina .
Veitingamenn hafi tekið húsið á leigu , og þeir muni kynna fyrirhugaða starfsemi alveg á næstunni .
Veitingareksturinn verður á 600 fermetrum á þremur hæðum .
Einn þeirra staða sem þegar hafa opnað er Saffran í Álfheimum 74 , þ.e. Glæsibæ .
Haukur Víðisson veitingamaður segir að ýmsir hafi spurt hann hvort hann væri búinn að missa vitið , að opna nýjan stað í svona árferði .
Það hafi komið á daginn að þetta hafi verið rétt ákvörðun .
Fullt sé út úr dyrum alla daga enda sé áhersla lögð á góðan og ódýran mat .
" En það er ekki nóg að opna bara nýjan stað , það þarf að gera hlutina rétt .
Og miðað við viðtökur fólks tel ég að okkur hafi tekist það .
" 15 umsóknir til byggingafulltrúa Eftirfarandi 15 umsóknir hafa borist byggingafulltrúanum í Reykjavík frá áramótum .
Nokkrar umsóknir hafa verið samþykktar , aðrar eru í vinnslu en a.m.k. einni var synjað : Austurstræti 7 , veitingastaður .
Álfheimar 74 , veitingastaður .
Borgartún 12-14 , matsölustaður .
Efstaland 26 , flatbökustaður .
Geirsgata 3 A , veitingastaður .
Hverfisgata 14 A , vínveitinga- og kaffihús .
Höfðabakki 1 , veitingastaður og tekið-á-staðnum-þjónusta .
Klettháls 15 , matsölustaður .
Laugavegur 12 , veitingastaður .
Laugavegur 42 , veitinga- og kaffihús .
Laugavegur 60 , veitingastaður .
Ofanleiti 14 , hamborgarastaður .
Skólavörðustígur 14 , veitingastaður .
Tryggvagata 22 , skemmtistaður .
Veltusund 3 B , skyndibitastaður .
