Eftir Birtu Björnsdóttur birta@mbl.is SAGAN um trébrúðuna Gosa sem þráði að verða lifandi drengur er fyrir löngu orðin klassísk , og það er ekki síst fyrir tilstilli teiknimyndar Walts Disneys sem kom út árið 1940 .
Myndin þótti mikið þrekvirki á sínum tíma , saga kvikmyndagerðar taldi enn ekki nema örfáa áratugi og teiknimyndir í fullri lengd sjaldséðar .
Teiknimyndagerð varð snemma iðngrein innan hins sívaxandi kvikmyndageira , en framan af voru teiknimyndir fyrst og fremst ætlaðar til uppfyllingar og upphitunar á bíósýningum .
Walt Disney stofnaði sitt fyrsta fyrirtæki árið 1919 í félagsskap Ubs Iwerks og ætluðu þeir að maka krókinn á teiknuðum auglýsingum fyrir kvikmyndahús .
Það gekk þó ekki sem skyldi og Disney flutti sig yfir til draumasmiðjunnar Hollywood í von um fé og frama .
Þar stofnaði hann Disney Brothers Studios ásamt bróður sínum , Roy .
Árið 1927 ákváðu Disney-bræður að einbeita sér að teiknimyndagerðinni eingöngu og hófu að teikna ævintýri kanínunnar Oswalds .
Þeir misstu þó fljótlega höfundarrétt yfir Oswaldi og í kjölfarið kom fram á sjónarsviðið Mikki nokkur mús .
Teiknimyndir höfðu smám saman verið að öðlast virðingarsess í Hollywood , ekki síst eftir gerð Walt Disney Studios á sinni þriðju teiknimynd um Mikka mús , Steamboat Willie .
Í kjölfarið fylgdu svo teiknimyndir kenndar við " Silly Symphonies " þar sem teikningarnar pössuðu við þá tónlist sem leikin var undir , og þótti nýmæli .
Með tilkomu hljóðsins urðu teiknimyndirnar svo enn meira spennandi fyrir áhorfendur .
Hvítu hanskarnir einkennandi Fyrsta teiknimyndin í fullri lengd , Mjallhvít og dvergarnir sjö , var frumsýnd árið 1937 og í kjölfarið fylgdu svo Gosi ( 1940 ) , Dúmbó ( 1941 ) og Bambi ( 1942 ) .
Þar sem Disney-fyrirtækið einbeitti sér eingöngu að teiknimyndagerð skaraði það fjótt fram úr á því sviði .
Gríðarlegur fjöldi starfsfólks vann að því að gera litríkari og hraðari teiknimyndir en áður höfðu sést og smám saman komu teiknarar og hönnuðir hjá Disney sér einnig upp ýmsum sérkennum sem þykja einkennandi fyrir teiknimyndahetjur þeirra .
Gosi sver sig til dæmis sannarlega í ætt annarra sköpunarverka Disneys .
Þegar hann breytist í lifandi dreng fá tréfingur hans hvíta hanska , sem virðast til í nokkrum pörum hjá Disney og félögum .
Gosi er afrakstur þessara tíma , þegar Disney-liðar lögðu gríðarmikinn metnað í að halda stöðu sinni sem leiðandi afl í teiknimyndagerð í Hollywood og var ekkert til sparað að gera afurðir þeirra sem glæsilegastar fyrir augu og eyru .
Þrátt fyrir velgengni Mjallhvítar og dverganna sjö þremur árum áður náði Gosi þó ekki að hala inn eins marga bíógesti .
Einnig gerði síðari heimsstyrjöldin fyrirtækinu óhægt um vik að dreifa myndinni utan Bandaríkjanna .
Disney-fyrirtækið tapaði því umtasverðum fjárhæðum á gerð Gosa sem hafa þó með tíð og tíma skilað sér margfalt til baka .
Hinn gráðugi Gosi og fanturinn Jakob RITHÖFUNDURINN Carlo Collodi var tæplega fimmtugur barnlaus spilafíkill þegar hann tók að skrifa sögurnar um Gosa .
Það var í fyrsta sinn sem hann skrifaði fyrir börn frá eigin brjósti en áður hafði hann reyndar þýtt úr frönsku nokkur Grimms-ævintýri .
Sagan um Gosa kom fyrst út á prenti árið 1881 í formi framhaldssögu í barnablaðinu Il Gioirnale per i bambini .
Heildarútgáfa sögunnar leit svo dagsins ljós tveimur árum síðar .
Tumi kraminn til dauða Það er óhætt að segja að Walt Disney og félagar hafi breytt sögu Collodis enda kæmist hin upprunalega saga seint óbreytt inn á teikniborð hins fjölskylduvæna Disney-fyrirtækis .
Þess má til dæmis geta að Collodi ætlaði upphaflega að láta Gosa binda enda á líf sitt í hengingaról , en eftir ábendingar frá ritstjóra sínum féll hann frá því .
Góðvinurinn Tumi engispretta spilar ekki mikla rullu í upphaflegu sögunni því hann er snarlega kraminn til bana af Gosa á þeirra fyrsta fundi .
Illskan hjá Kettinum og Refnum er tónuð talsvert niður hjá Disney og félögum .
Hjá Collodi eru þau nefnilega ekki bara svikul og lygin heldur einfaldlega ofbeldisfull og morðóð .
Gosi sjálfur er svo gráðugur eiginhagsmunaseggur sem hugsar fyrst og fremst um eigin hag og er lítið að einbeita sér að því að verða lifandi drengur .
Hann gerir skaphundinn Jakob brjálaðan með strákalátum og er að öllu leyti ólíkur hinum trúgjarna góðlega Gosa sem lærir á lífsins hættur í teiknimyndinni .
Meira að segja Jakob gamli , sem af flestum er talinn góðmennskan uppmáluð , er hreint ekki svo mikið stórmenni í meðförum skapara síns .
Þar fer lítið fyrir aldraða leikfangasmiðnum með þýska hreiminn , sem dreymir um að eignast son , því Jakob hinn upprunalegi er skapstór fantur sem langar að smíða sér trébrúðu .
Ástæðan er þó ekki vannýtt föðurleg umhyggja heldur fyrst og fremst græðgi .
Jakob sér fram á að geta ferðast um með brúðuna góðu og látið hana leika listir sínar .
Í staðinn ætti hann að geta herjað út brauð og vínglas hjá áhorfendum .
Sykurhúðaður Gosi Collodi lét Gosa lenda í ýmsu miður skemmtilegu ; fæturnir eru brenndir undan honum , hann er notaður í eldivið , hengdur í snöru af þremur morðingjum , er næstum djúpsteiktur og étinn af sjómanni , rassskelltur og étinn af risahákarli .
Það eina sem Disney þótti öruggt að nota í mynd sína var að Gosi var vissulega rændur auk þess sem hann var píndur til að koma fram í fjölleikahúsi Stórólfs .
Reyndar átti Gosi upphaflega að eiga örlítið meira skylt við fyrirmynd sína í verkum Collodis en eftir nokkurra mánaða yfirlegu fór Walt Disney fram á að sú ákvörðun yrði endurskoðuð .
Það væri erfitt að finna samúð með fordekruðum tréhaus og því var Gosi sykurhúðaður svo um munar og gerður eins og við þekkjum hann í dag , með hvítu Disney-hanskana , geysistór sakleysisleg augu og kúlulaga nef , allavega meðan hann er sannsögull .
Gosi á fleiri tungumálum EFTIR því sem næst verður komist kom sagan um Gosa fyrst út á íslensku árið 1922 .
Það var Hallgrímur Jónsson sem snaraði Gosa yfir á íslensku og mun því teljast höfundur Gosa-nafnsins .
Upprunalega heitir hann þó Pinocchio uppá ítölsku og eins og dæmin hér að neðan sýna heitir hann svipuðum nöfnum á öðrum tungumálum .
Pinotxo – katalónska Pinokjo – esperantó Pinocho – spænska Pinóquio – portúgalska Pinoculus – latína Pinokkio – hollenska og finnska Óskastjarnan MYNDIN hefst á því að engisprettan Tumi syngur undurfallegt lag sem ber heitið " When You Wish Upon a Star " áður en hann fer að segja okkur söguna af honum Gosa .
Lagið kemur úr smiðju lagahöfundarins Leighs Harlines og textahöfundarins Neds Washingtons sem báðir voru afar afkastamiklir á sínu sviði og störfuðu fyrir Disney bæði fyrir og eftir Gosa .
Þeir Harline og Washington fengu Óskarsverðlaun fyrir besta frumsamda lagið árið 1941 og var það í fyrsta skipti sem verðlaunin gullnu féllu í skaut teiknimyndar í keppnisflokki .
Þeir fengu jafnframt verðlaun fyrir bestu frumsömdu kvikmyndatónlistina á sömu hátíð og deildu þeim með Paul J. Smith .
Lagið " When You Wish Upon A Star " var árið 2004 valið sjöunda besta kvikmyndalag allra tíma af Bandarísku kvikmyndastofnuninni .
Í lokin má svo deila með lesendum vita gagnslausum upplýsingum til fróðleiks fyrir áhugasama : Á meðan Tumi syngur lagið góða má sjá glitta í tvær bækur uppi á hillu á bak við hann .
Það eru Pétur Pan og Lísa í Undralandi , sögur sem Walt Disney átti síðar eftir að færa upp á hvíta tjaldið .
Maður hinna þúsund radda MEL nokkur Blanc var fenginn til að ljá hinum lævísa ketti Gideon rödd sína en eftir að hafa lesið samviskusamlega inn á myndina var allt hans klippt út á síðustu stundu .
Ja , næstum allt .
Kötturinn mállausi gefur frá sér hiksta þrisvar í myndinni .
Ekki fylgir sögunni hvort launaseðill Blancs hafi rýrnað sem hlutverkaminnkuninni nemur en Blanc hefur þó trúlega ekki þurft að hafa áhyggjur af slíku .
Hann gekk nefnilega undir viðurnefninu " Maðurinn með þúsund raddirnar " og þótti standa fyllilega undir þeirri nafnbót .
Margar þessara radda voru gefnar fígúrum úr litskrúðugum persónugalleríum Looney Tunes og Merrie Melodies , meðal annarra Kalla kanínu , Daffy önd , Villa spætu , Tweety og Sylvester .
Vinnan var Blanc greinilega afar kær .
Hann slasaðist alvarlega í bílslysi á sjöunda áratugnum og lá í dái í nokkurn tíma .
Hans fyrstu orð þegar hann vaknaði til lífs á ný voru " What ' s up , Doc ? " með rödd Kalla kanínu .
Blanc lést árið 1989 en sonur hans , Noel , mun hafa erft hæfileika föðurins og tók við starfi hans .
Vissir þú að ...
Gosi var fyrsta teiknimynd Disneys sem kom út á mynddiski .
Upprunaleg útgáfa myndarinnar hefur nú verið tekin til varðveislu við Kvikmyndasafn Bandaríkjanna eftir að hafa verið úrskurðuð þjóðargersemi á sviði teiknimyndagerðar í Bandaríkjunum .
Pinocchio þýðir furuhneta í Toscana-héraðinu .
