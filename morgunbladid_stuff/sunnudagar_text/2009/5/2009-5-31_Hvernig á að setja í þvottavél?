Eftir Ingveldi Geirsdóttur ingveldur@mbl.is SUM verkefni geta virst óyfirstíganleg og eru það oftast vegna þess að maður kann ekki að leysa þau .
Þess vegna kemur sér mjög vel að hafa vefsíðu eins og www.ehow.com en þar má finna upplýsingar um hvernig hægt er að leysa flóknustu verkefni eins og að þvo þvott .
Þvottaleiðbeiningunum er skipt upp í fjórtán skref frá því að flokka þvottinn eftir lit og gerð og til þess að brjóta hann saman hreinan og þurran .
Með leiðbeiningunum fylgja líka smá ráðleggingar eða viðvaranir sem gott er að hafa í huga , t.d að ekki er skynsamlegt að troða of miklum þvotti í hverja vél því þá þvæst hann verr .
Listi er svo látinn fylgja með þar sem talið er upp allt sem til þarf , sem dæmi er þvottavél efst á listanum með þvottaleiðbeiningunum .
Á ehow segir að þetta sé vinsælasta " hvernig á að gera allt skref fyrir skref " -vefsíðan í heiminum .
Síðan er með sérfræðinga í vinnu sem gefa ráðleggingar en einnig getur fólk gerst meðlimir og sett inn sín eigin ráð eða tekið þátt í spjallhópum um ákveðna hluti .
Hvernig á að láta hund taka þátt í giftingarathöfninni sinni ? Það má finna ráð við öllu mögulegu á síðunni , frá einföldum förðunarráðum til þess hvernig á að gera við bílinn eða hvernig á að fjármagna fyrirtækjarekstur .
Einnig má finna ráðleggingar um það hvernig á að gefa barn til ættleiðingar , halda diskópartí , henda frisbídisk eða biðja sér konu .
Einar gagnlegustu ráðleggingarnar sem undirrituð fann var hvernig er hægt að láta hund taka þátt í giftingarathöfninni sinni .
Ef þú hefur í hyggju að finna hundinum þínum hlutverk í brúðkaupinu þínu skaltu hafa eftirfarandi í huga : - Finndu viðeigandi hlutverk fyrir hundinn .
Ef hann er ör er vissara að hafa hann í ól en gamall og rólegur hundur getur gengið frjáls um .
- Baðaðu hundinn rétt fyrir athöfnina svo fólk með ofnæmi fái síður kast .
- Skreyttu hundinn með fínni ól , borða eða klæddu hann í hunda- " smóking " .
- Láttu einhvern fara út að ganga með hundinn rétt fyrir athöfnina svo hann fái smá útrás .
- Tilvalið er að láta hundinn færa ykkur hringana við altarið á satínpúða sem er bundinn við ólina eða , ef hann er vel þjálfaður , í kjaftinum .
- Vertu búinn að tala við áhugasama frænku eða frænda um að gæta hundsins meðan á brúðkaupinu stendur .
Þar hafið þið það .
