Það er ótrúlegt hversu erfitt það reynist fylgismönnum og andstæðingum aðildarumsóknar að Evrópusambandinu að ræða málið út frá málefnum og rökum , án þess að missa sig í ofstæki og djöfulgang .
Sennilega eru bloggheimar versta dæmið um það , því þar virðast persónulegar svívirðingar , í skjóli nafnleysis , í garð þess eða þeirra sem eru á öndverðum meiði við bloggarann , oft vera rauði þráðurinn í blogginu , ekki rök með eða gegn aðildarumsókn .
Evrópuaðildarsinnar held ég að séu sýnu verr haldnir í þessum efnum en andstæðingar .
Guðfríður Lilja Grétarsdóttir , nýr þingmaður VG , ein margra vinstri grænna sem telja að hag Íslands sé betur borgið utan ESB en innan , flutti ræðu á þingi á mánudagskvöld þar sem hún sagði m.a. : " Nú ríður á að sagan endurtaki sig ekki , að fólk kikni ekki í hnjánum og gefist ekki upp þótt Evrópusambandið hnerri eða Alþjóðagjaldeyrissjóðurinn fyrirskipi .
Það eitt skiptir máli að bjarga heimilunum í landinu , að koma hið fyrsta upp viðráðanlegu , gagnsæju bankakerfi og uppræta spillingu og leynimakk , og snarlækka vexti ...
Glórulaus hávaxtastefna á blæðandi samfélög , stoppað upp í fjárlagagöt með ógnvænlegum hraða , skuldir greiddar í topp á vöxtum og vaxtavöxtum , velferðarkerfið holað að innan .
Við verðum að læra af sögunni , það er um framtíð Íslands að tefla .
Ein sterkasta kreddan sem nú gengur ljósum logum um samfélagið er að aðild að ESB bjargi Íslandi .
Það er ekki svo ...
Ég skora á hæstvirtan forsætisráðherra að tala einungis fyrir hennar eigin flokk en ekki okkur hin þegar hún talar fyrir aðild Íslands að Evrópusambandinu .
Þann stóradóm mun aðeins þing og þjóð kveða upp úr um .
( Leturbreyting blm .
) Nú skiptir öllu að sameinast um það sem við getum sameinast um , en láta hitt vera sem sundrar okkur .
" Skáletraða tilvitnunin í ræðu Guðfríðar Lilju varð Gunnari nokkrum bloggara tilefni til þessarar færsu á smugan.is þar sem ræða þingmannsins var birt í heild : " Ótrúlega ruddaleg ræða í garð forsætisráðherra ríkisstjórnar sem manneskjan þykist styðja .
Hreinlega stríðsyfirlýsing gegn vinstri stjórninni og fyrir fasíska þjóðernishyggju .
- Held það séu engar ýkjur að aldrei í sögunni hefur stjórnarþingmaður veist svo ruddalega að forsætisráðherra við upphaf stjórnarsamstarfs ...
Hún hlýtur að vera vísvitandi að reyna að sprengja stjórnina .
" Gunnar þessi er auðvitað of lítill karl til þess að blogga um ræðu Guðfríðar Lilju undir fullu nafni , eins og flestir þeir hugleysingjar eru , sem spýja fúkyrðaflaumnum og persónuníðinu af engu eða hinu minnsta tilefni .
Sömuleiðis heyrist innan úr Samfylkingu að sumir þingmanna flokksins hafi ætlað að hrökkva af hjörunum af vandlætingu yfir orðum Guðfríðar Lilju ! Má Guðfríður Lilja ekki skora á forsætisráðherra , að hún tali einungis í nafni eigin flokks , Samfylkingarinnar , þegar hún tjáir sig um ágæti þess að Ísland verði hluti af Evrópusambandinu ? Er Heilög Jóhanna orðin svo heilög , að þegar hún er beðin um að tjá sig í nafni Samfylkingar en ekki vinstri grænna um ESB , þá teljist það " ótrúlega ruddaleg ræða í garð forsætisráðherra " og " hreinlega stríðsyfirlýsing " ? ! Það er himinn og haf á milli afstöðu stjórnarflokkanna í ESB-málum , Samfylkingin vill aðild , VG vill ekki aðild , það liggur fyrir .
Flokkarnir eru sammála um að þjóðin ákveði hver niðurstaðan verður og eru sammála um að vera ósammála þar til þjóðin kveður upp stóradóm .
Árni Páll Árnason , nýr félagsmálaráðherra , hefur ekki séð neitt annað en aðild að ESB sem eina allsherjarlækningu fyrir íslenskt efnahagslíf , heimilin í landinu og fyrirtækin og á því hefur engin breyting orðið , þrátt fyrir breytingu á hans högum .
Fréttablaðið sá ástæðu til þess að birta úr helgarviðtali sínu við hann " frétt " á forsíðu á föstudag , þar sem hann hélt því fram að gjaldeyrishöft hefðu fært íslenskt samfélag áratugi aftur í tímann .
" Það er dapurlegt þegar ábatasamasti atvinnuvegur í landinu er ólöglegt svartamarkaðsbrask með gjaldeyri , " bullaði ráðherrann af stöku sjálfsöryggi sem einkennir að vísu allan hans málflutning , og spurði svo hvort þetta væri framtíðin sem ESB-andstæðingar vildu búa íslenskum almenningi .
Ekki orð um það frá félagsmálaráðherranum hverju Íslendingar þyrftu að afsala sér , til þess að fá inngöngu í ESB , til dæmis yfirráðum yfir auðlindum okkar , fiskimiðunum , fallvötnunum , jarðvarmanum .
Öllu greinilega fórnandi fyrir evruna , sem einhvern tímann í fjarlægri framtíð gæti orðið okkar gjaldmiðill .
Fram hefur komið að níu af tíu fiskstofnum ESB eru ofveiddir og sjávarútvegsstefna ESB er brostin .
Er það nokkur furða þótt Joe Borg , yfirmaður sjávarútvegsmála hjá framkvæmdastjórn Evrópusambandsins , lýsi eftir aðstoð frá okkur Íslendingum við að lappa upp á stefnu ESB í sjávarútvegsmálum ? agnes@mbl.is 