ÍSLAND á í átökum .
Við eigum í innri átökum , við eigum í erfiðleikum með að afla nægra tekna , við eigum í erfiðleikum við að semja við lánardrottna , við eigum í erfiðleikum með að ákveða hvað sé siðlegt og jafnvel hvað löglegt .
Við erum í tímaþröng .
Okkur finnst stjórnskipanin gölluð , við erum klofin í afstöðu til stórra mála .
Afstöðu til Alcoa og ESB .
Og kosningar í nánd .
Herleiðingin Við erum eins og þjóð sem hefur verið herleidd og er að hefja gönguna löngu í átt til fyrirheitna landsins : Nýja Íslands .
Móses er hvergi sjáanlegur en kannski er það bara betra .
Og boðorðin bara þrjú : Siðferði , gagnsæi og lýðræði , en þess heldur líklegra að hægt sé að muna þau .
Eitt er það verkefni sem er mikilvægt í starfinu framundan og getur haft úrslitaáhrif á velgengni okkar í samningum við aðrar þjóðir og erlend fyrirtæki .
Og það burtséð frá því hvaða stefna verður tekin í þeim samningum .
Það er hagsmunagæsla okkar gagnvart því sem mestu máli skiptir : Almenningsálit í löndunum sem við þurfum að standa augliti til auglitis við í samningum .
Eina álitið sem skiptir máli er almenningsálitið .
Stjórnmálamenn geta látið sér í léttu rúmi liggja skoðanir og álit allra sérfræðinga heimsins , en almenningsálitið getur enginn hunsað .
Fordæmi Íslendinga Það er ýmislegt sem hægt er að gera til að hafa áhrif á skoðanir almennings .
Við þurfum að reyna að lágmarka álitshnekki Íslands og þá skiptir máli að vera fljótur með staðreyndir og seinn með ásakanir .
Eins og stendur erum við auðvelt fórnarlamb stjórnmálamanna og bisnissmanna í útlöndum .
Við erum landið sem kunni ekki fótum sínum forráð .
Við erum landið sem leyfði vafasama viðskiptahætti .
Við erum landið þar sem enginn tók ábyrgð .
Við erum landið sem ásakar aðra .
Við erum landið sem vill ekki semja .
Við erum landið sem hefur enga samúð með fórnarlömbum bankahrunsins .
Við erum landið sem ætlar ekki að reyna að ná stolnum eignum til baka .
Við erum landið sem ætlar ekki að rannsaka þátt fyrirtækja í alþjóðlega vafasömum og hugsanlega glæpsamlegum viðskiptum .
Þetta er sú mynd sem birtist manni sem fylgist með erlendum fjölmiðlum .
Við vitum að þetta er ekki rétt .
Nú erum við nefnilega land sem ætlar að taka ábyrgð .
Við höfum núna tækifæri til að vera öðrum fordæmi til góðra verka .
Það var skipt um ríkisstjórn , stjórnmálaflokkar eru að endurmeta sjálfa sig .
Við ætlum að endurreisa siðferði í viðskiptum .
Við ætlum ekki að ásaka aðra , heldur leita réttar okkar við dómstóla eftir því sem ástæða er til .
Við ætlum að semja við þá sem vilja semja við okkur á sanngjörnum nótum .
Við höfum áhyggjur af fórnarlömbum hruns íslensku bankanna , einnig þeim sem eru erlendis .
Við ætlum að ná samstarfi við aðrar þjóðir um að reyna að ná til baka eignum sem stolið hefur verið .
Við ætlum að rannsaka peningaflutninga og viðskipti íslenskra banka og fjármálafyrirtækja til að hreinsa þau eða sakfella .
Að njóta sannmælis Þetta þarf að segja almenningi í löndunum í kringum okkur .
En eins og nýr útgefandi Morgunblaðsins sagði í grein nýlega ( lauslega umorðað ) , þá getur sá einn verið áhyggjulaus yfir hlutleysi fjölmiðla , sem á þá sjálfur .
Og við þurfum þess vegna að beita öllum ráðum og öllu afli til að koma " okkar staðreyndum " á framfæri .
Sannleikurinn leitar alltaf upp á yfirborðið um síðir .
Við höfum bara ekki tíma til að bíða .
Öfugt við það sem gárungar heimsins halda fram hefur almenningur alltaf áhuga á að heyra sannleikann , ekki síst þegar hann er sagður af ástríðu og einlægni .
Sú saga sem við höfum að segja , Íslendingar , er áhrifarík , dramatísk , af epískum stærðum eins og náttúra landsins og þess virði að vera sögð og þess virði að á hana sé hlustað .
Sú saga mun hjálpa okkur við að endurheimta æruna , auka skilning á baráttu okkar og vekja áhuga annarra þjóða á að gera við okkur samninga .
Þessa sögu verðum við að segja alls staðar og með öllum þeim krafti og kynngi sem okkur er gefin .
Við skulum sammælast um að aldrei framar muni örlög okkar ráðin í bakherbergjum valdsins .
Höfundur er bókaútgefandi , búsettur erlendis .
