ÝMSIR frambjóðendur fullyrða að í prófkjörum fyrir kosningar tíðkist oft að kosið sé á landfræðilegum grunni .
Í rauninni er eðlilegt að fólk hyllist til þess að velja þá frambjóðendur sem það þekkir og treystir best til að vinna fyrir heimabyggð sína eins og kjördæmið allt .
En það geta verið fleiri ástæður til þess að kjósendur hvers lista stjórnmálaflokkanna skipi sér í hópa .
Sumir taka sig saman um að veita konum brautargengi , meðan aðrir hyllast til að kjósa karla .
Evrópusambandið klýfur heila flokka , og stundum er svokölluð grasrót flokksins að verulegu leyti á öðru máli en forystan , eins og alkunnugt er .
Við þetta væri ekkert að athuga , ef tilhögun prófkjörs eða kosninga tryggði að þessir hópar fengju kosna fulltrúa í sem sanngjörnustu hlutfalli við stærð hópanna sem standa að hverjum lista .
Það væri lýðræði og jafnræði sem ætla má að frambjóðendur listanna vilji hafa í heiðri .
En þessu jafnræði er því miður ekki að heilsa , hvorki í prófkjörum né alþingiskosningum .
Prófkjör eins og þau hafa tíðkast geta í verstu tilfellum orðið til þess að stærsti skoðanahópurinn ráði öllum kosnum fulltrúum listans .
Kosningalögin eins og þau eru nú eru með líku marki brennd þó að þau séu illskárri .
Þetta má sýna með dæmi þar sem kjósendur í tilteknu kjördæmi skiptast í skipulagða hópa , dálítið misstóra .
Hver hópur kæmi sér saman um að allir tölusetji frambjóðendur í tiltekinni röð .
Ekki er við því að búast að kjósendur séu svona þaulskipulagðir í reyndinni , en þessi tilraun með hreinræktaða skiptingu hefur þann tilgang að leiða sem skýrast í ljós þá galla sem á kerfinu kunna að vera .
Tilraunin felst í því að athuga hvernig fulltrúar á tilteknum lista mundu skiptast milli fjögurra skipulagðra og misstórra hópa .
Í þeim stærsta væru 1300 kjósendur , 1000 í öðrum , 850 í þeim þriðja og 700 í þeim fjórða .
Reiknað er í þessu dæmi með að listinn fengi 4 fulltrúa sem ættu að skiptast á hópana með sem réttlátustum hætti .
Samkvæmt talningaraðferðum eins og í prófkjörum síðustu áratuga fengi stærsti hópurinn alla fjóra fulltrúana , en hinir engan .
Til þess að svo færi þyrfti stærsti hópurinn reyndar ekki strangt tekið að fá nema einu atkvæði meira en hver hinna þriggja hópanna um sig .
Ef atkvæðin væru talin samkvæmt núgildandi kosningalögum fengi stærsti hópurinn hins vegar 3 fulltrúa , sá næststærsti einn , en tveir minnstu hóparnir engan .
Þetta byggist á svokallaðri Borda-reglu sem af einhverri ástæðu hefur verið tekin upp í kosningalögin og er til dæmis svo flókin að hún er yfirleitt ekki sú sama fyrir alla lista í hverju kjördæmi .
Bersýnilega tryggir hvorug þessara aðferða að fulltrúatala hvers hóps á listanum verði sem næst því að vera í hlutfalli við stærð hópanna þegar mest á reynir .
Hvað er þá til ráða ? Eðlileg lausn til að sjá við þessu er að nota margreynda reglu hlutfallskosninga til þess að finna fylgi hvers frambjóðanda í persónukjöri .
Hvert atkvæði sem honum væri greitt í fyrsta sæti fengi vægið 1 ( einn ) .
Vægi atkvæðis í annað sæti væri ½ , einn þriðji í þriðja sæti , ¼ í fjórða sæti og þannig áfram .
Samanlagt fylgi frambjóðandans fengist þá með því að leggja saman vægistölur hans á öllum atkvæðaseðlum sem listinn fær .
Samkvæmt þessari talningarreglu yrði útkoman sú í tilrauninni hér á undan að hver þessara fjögurra hópa fengi einn fulltrúa kosinn .
Ekki er í þessu tilfelli hægt að komast nær því að fulltrúafjöldi hvers hóps sé í réttu hlutfalli við stærð hans .
Frumvarp um persónukjör Frumvarp um persónukjör sem ríkisstjórnin lagði fyrir Alþingi fyrir kosningar var lagt til hliðar .
Í því var gert ráð fyrir að velja mætti um hvort lagður yrði fram raðaður listi , sem kjósendur gætu þó breytt eins og verið hefur , eða að listinn yrði óraðaður og kjósandinn væri einn um að raða frambjóðendum í fyrsta sæti , annað sæti og svo framvegis .
Við talningu á raðaða listanum skyldi beitt reglu núverandi kosningalaga , en við talningu á óraðaða listanum átti prófkjörsreglan að gilda , svo skrýtið sem það nú er .
Eins og hér hefur verið sýnt eru báðar reglurnar býsna ranglátar þegar mest á reynir og geta leitt til þess að réttur minnihlutahópa sem standa að hverjum lista sé mjög fyrir borð borinn .
Af þeirri ástæðu var heppilegt að fresta þessu máli eins og gert var , og þess er að vænta að betur takist til ef það verður tekið upp aftur nú að loknum kosningum .
Alþingi þarf að bjóða upp á vandaða löggjöf í mannréttindamáli sem þessu .
Ásamt málefnalegum umræðum er það æskileg forsenda þess að kjósendur njóti jafnræðis og fái ígrunduðum vilja sínum sem best framgengt .
Höfundur er veðurfræðingur .
