Eftir Ingu Rún Sigurðardóttur ingarun@mbl.is Söngleikjaparið Viggó og Víóletta hefur haft nóg að gera í því að skemmta Íslendingum að undanförnu .
" Markmiðið er að dreifa gleði , ást og hamingju .
Okkur finnst við virkilega eiga erindi í kreppunni .
Við fáum fólk til að sleppa aðeins fram af sér beislinu , gleðjast , syngja og dansa , " segir Viggó , eða réttara sagt Bjarni Snæbjörnsson leikari .
Víóletta er síðan leikin af Sigríði Eyrúnu Friðriksdóttur , leikkonu og söngkonu .
Tvíeykið kynntist svo að segja á sviði í fyrra , en þau léku bæði í Jesus Christ Superstar , sem sett var upp í Borgarleikhúsinu .
Bjarni segir að hann og Sigríður Eyrún hafi " fundið söngleikjanördinn hvort í öðru " í samstarfinu og að þau skemmti sér mjög vel saman .
" Það hefur verið brjálað að gera í vetur og við komum fram á hverri árshátíðinni á fætur annarri .
Við vorum líka með sérstaka jólasyrpu svo það var mikið að gera á jólaskemmtunum .
" Mjó lína á milli Viggó og Víóletta eru karakterar sem Bjarni og Sigríður Eyrún sköpuðu og þau klæða sig auðvitað upp áður en þau koma fram .
Bjarni segir að það sé engu að síður aðeins " mjó lína " milli karakteranna og þeirra sjálfra .
Einkennisorð Viggó og Víólettu er GLÁF .
Orðið er komið til af því markmiði þeirra að blása G leði , L itum , Á st og F águn í brjóst landsmanna .
Skemmtidagskrá parsins er hálftími að lengd og samanstendur af bröndurum , söngleikjasyrpu og allsherjar skemmtun , sem hentar öllum frá fermingaraldri og uppúr .
Ennfremur taka Viggó og Víóletta að sér veislustjórn .
" Við bjuggum til söngleikjasyrpu með til dæmis tiltillaginu úr The Sound of Music , " Greased Lightning " úr Grease , " Tomorrow " úr Annie og " Circle of Life " úr The Lion King .
Svo erum við líka komin með Abba-lög í prógrammið því Abba er núna orðið að söngleik og því elska Viggó og Víóletta núna Abba , " útskýrir Bjarni glaður .
Þau troða tvö upp með tónlistina á bandi og geta því " mætt hvar sem er , við erum líka með græjur ef fólk vantar " .
En hvað skyldi heilla svona við söngleiki ? " Ertu að spyrja mig eða Viggó , " segir Bjarni og hlær .
" Viggó og Víólettu finnst söngleikir hið eina og sanna listform sem gleður , kætir og fyllir mann von á lífið og tilveruna .
Ég myndi segja að söngleikir væru mjög skemmtilegir en alltof vanmetnir .
Það er erfitt að gera góðan söngleik , það þarf góða söngvara , leikara og dansara .
" Takið þið sporið ? " Já , við gerum það nú aðeins .
Víóletta sér um það að steppa ! " Þeir sem vilja kynna sér lífsspeki Viggós og Víólettu nánar geta heimsótt vefsíðu þeirra , viggoogvioletta.blogspot.com .
