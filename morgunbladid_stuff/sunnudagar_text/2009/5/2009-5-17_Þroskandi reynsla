Á sínum tíma var blúsinn tónlist blökkumanna , allsleysingja sem fléttuðu saman afrískum áhrifum og evrópskum í frumlegt tónlistarform sem gat síðar af sér djass og rokk og ótalmargt annað .
Eftir seinni heimsstyrjöldina dvínaði áhugi blökkumanna á blús , hann var gamaldags og einkenni tíma sem þeir helst vildu gleyma , en það varð blúsnum til bjargar um tíma að bleiknefjar féllu fyrir honum .
Þótt hlustendahópurinn hafi skipt um lit var þá og er enn ríkjandi viðhorf að blús sé svart tónlistarform ; hvítir menn geta ekki spilað blús var algengt viðhorf og er enn þrátt fyrir mýmörg dæmi um hið gagnstæða .
Aðallega hefur það þó verið að hvít ungmenni taka sér hljóðfæri í hönd til að stunda nokkurs konar fornleifarannsóknir , spila blús eins og hann var spilaður forðum , rifja upp gamalt stuð .
Það er og ákveðin þversögn í því að tala um nýjan blús enda blúsinn að mörgu leyti staðnaður sem tónlistarform .
Ekki verður hér tekin umræða um það hvort það sé kostur eða galli , en þeir eru til sem reyna að gera eitthvað nýtt innan blúsins , hvítir og svartir , og Alabama-bleiknefjinn Willem Maker er þeirra á meðal .
Við rætur Appalachian-fjalla Willem Maker , sem móðir hans nefndi Willam Doggett , ólst upp á ferðinni í vesturhluta Georgíu og Tennessee , en faðir hans stundaði kappakstur á þeim slóðum og flutti fjölskylduna með sér milli brauta eftir kenjum keppnistímabilsins .
Maker ungi sýndi snemma tónlistarhæfileika og æfði sig á bassa með því að spila með þungarokki í útvarpinu og einnig spilaði hann með Metallicu af plötum .
Á endanum fékk faðir hans nóg af flakkinu , fékk sér fasta vinnu og fjölskyldan settist að í Carrollton í Georgíu og þar átti Maker sín unglingsár .
Carrollton er um 20.000 manna bær rétt austan við ríkismörk Georgíu og Alabama , við rætur Appalachian-fjallanna , afrakstur áreksturs landmassa fyrir 400 milljón árum og liggur norðvestur eftir austurströnd Bandaríkjanna , frá Nýfundnalandi til Mexíkóflóa .
Á sínum tíma voru Appalachian-fjöll helsta hindrun landflutninga vestur yfir Bandaríkin , í fjöllunum og ótal dölum og á hásléttum innan þeirra myndaðist byggð þar sem tími leið á öðrum hraða en víðast annars staðar .
Það myndaðist menningarkimi sem hélt fast í gamlar hefðir og gömul minni og þar dafnaði þorrinn af því sem við nú köllum bandaríska þjóðlagahefð .
Það var því nóg af tónlist í Carrollton þótt ekki hafi margir verið um hituna , og Maker tókst þá fyrst á flug í lagasmíðum og spilamennsku .
Hann stofnaði þar hljómsveitina Ithica Gin með bróður sínum og gekk bærilega ; sveitin var títt spiluð í útvarpi á þessum slóðum og smáskífa sem Jay Farrar úr Son Volt og Uncle Tupelo vélaði um vakti svo mikla athygli að Ithica Gin var boðið að hita upp fyrir Ryan Adams .
Áður en af því gat orðið veiktist höfuðpaurinn , Willem Maker , svo illa að honum var vart hugað líf .
Hann fékk alvarleg einkenni tvískautaröskunar , gríðarleg oflætisköst , en ólíkt því sem tíðkast með tvískautaröskun var Maker meðvitaður um það sem væri á seyði sem gerði margra daga maníuköst honum enn erfiðari en ella .
Hefðbundin lyfjagjöf hafði líka lítið að segja og læknar og hjúkrunarfólk voru ráðþrota yfir því hvað gæti verið á seyði .
Blý og kvikasilfur Maker var nítján ára þegar hann varð að þola þessa kröm , en honum tók að líða heldur betur þegar hann var sendur á geðsjúkrahús í Smyrna í Georgíu og smám saman kom í ljós að sjúkleikinn stafaði af alvarlegri blý- og kvikasilfurseitrun .
Málum var nefnilega svo háttað að heimili Doggett-fjölskyldunnar var umkringt efnaúrgangi því þar hafði koparbræðsla fengið að losa sig við ýmsan úrgang í gegnum árin og síðan var byggt á svæðinu .
Mengunin var verst í kjallara hússins og þar hafði Maker einmitt helst unað sér við lagasmíðar , æfingar og upptökur .
Eftir að greining var komin gekk Maker bærilega að komast til heilsu .
Hann sneri þó ekki aftur heim til Carrollton , því fjölskyldan hafði fært sig um set vestur yfir ríkismærin og settist að í kofa á Turkey Heaven-fjalli í Alabama .
Þar tók Maker upp þráðinn með músíkina og hljóðritaði lög sem hann hafði samið í veikindunum og gaf út á plötunni Stars Fell On , sem kom út 2007 .
Á skífunni er Maker einn á ferð , utan að hann kallaði á aðstoð þegar kom að því að spila smávegis á trommur og eins til að gera frumeintak plötunnar .
Hann gaf hana líka út sjálfur og kynnti á eigin spýtur þegar hann hafði færi á en hann starfaði sem trésmiður á þeim tíma .
Með þeirri spilamennsku sem hann gat sinnt og áhuga ýmissa bloggara fór hróður pilts víða og lyktaði með því að honum bauðst útgáfusamningur við þá ágætu blúsfabrikku Fat Possum .
Í samningnum fólst að Stars Fell On var gefin út aftur og fékk nú almennilega dreifingu og að Maker hljóðritaði nýja plötu sem kom svo út um daginn .
Samið upp úr maníuköstum Lögin á Stars Fell On samdi Maker upp úr maníuköstunum sem fylgdu sjúkleikanum , en eins og hann lýsti því þá fannst honum sem hann væri að lýsa mögnuðum draumförum , svo óraunverulegur væri þessi tími þegar hann liti til baka .
Eðlilega eimir eftir af þessu á nýju plötunni New Moon Hand , sem var einnig tekin upp að mestu leyti í fjallakofa á Kalkúnshamingjufjalli , en nú var Maker með aðstoðarmenn við upptökurnar ; Scott Bomar spilaði á gítar og lagði lið við útsetningar , Jim Dickinson spilaði á píanó og orgel , Cedric Burnside á trommur og Alvin Youngblood Hart á gítar .
Lokavinnsla skífunnar fór svo fram í Nashville og Memphis .
Eins og sjá má af ofangreindu er mun meira lagt í skífuna nýju en þá fyrri og skilar sér í mun betri plötu þótt óneitanlega undirstriki naumhyggjan á Stars Fell On betur þá erfiðleika sem Maker varð að þola .
Víst eru flestir textar á New Moon Hand jafn afdráttarlausir og nöturlegir og á fyrri skífunni , en tónlistin setur þá í annað samhengi , dregur ekki úr þeim broddinn , en gerir bærilegri , sem er í takt við það sem Maker vill ef marka má það sem hann hefur sagt í viðtölum , enda segist hann fyrst og fremst vera að segja frá þroskandi reynslu , en ekki bara kröm og kvöl .
arnim@mbl.is Bleiknefjablús Hvítum blúsurum er iðulega legið á hálsi fyrir að vera hvítir ; það er eins og enginn geti tjáð erfiðleika í blús nema hann sé líka þeldökkur .
Þeir eru þó fjölmargir sem hafa helgað sig forminu á einn eða annan hátt og hafa náð býsna góðum árangri , hver á sinn hátt .
Stevie Ray Vaughan sálugi átti sterkar rætur í blúsnum þótt sumt af því sem hann gerði hafi verið meira rokk en mæða .
Fyrsta plata hans er þó fínt dæmi um Texasborgarblús .
Jonny Lang sló í gegn fyrir um áratug sem blússöngvari .
Aðallega vakti hann þó hrifningu fyrir það hve ungur hann væri en hljómaði þó gamall , en hann gerði eina ágæta skífu , Wander This World .
John Hammond yngri hefur sungið blús í hálfan fimmta áratug og gefið út hátt í fjörutíu plötur .
Hann er óvenjulegur hvað hvíta blúsmenn varðar því hann fór kassagítarleiðina í stað þess að juðast á rafgítar .
Steven Gene Wold , Seasick Steve , vakti talsverða athygli fyrir nokkrum árum fyrir frumlegan og frumstæðan blús .
Hann er kominn á sjötugsaldur , en sendi frá sér fyrstu breiðskífuna fyrir fimm árum .
Koerner , Ray & Glover hét bleiknefjablústríó sem gaf út fínar plötur fyrir rúmum þrjátíu árum .
Tónlistin er nær þjóðlagasöng en hreinræktuðum blús .
Árni Matthíasson 