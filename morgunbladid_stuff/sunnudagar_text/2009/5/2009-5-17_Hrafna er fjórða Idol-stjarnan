HRAFNA Hanna Elísa Herbertsdóttir , 21 árs gömul stúlka frá Djúpavogi , sigraði í Idol-Stjörnuleit á föstudagskvöldið , og varð þar með fjórða Idol-stjarna okkar Íslendinga .
Úrslitin voru sýnd beint á Stöð 2 , en hátt í 70 þúsund atkvæði bárust frá áhorfendum og fékk Hrafna 60% þeirra , en hún keppti við Önnu Hlín Sekulic .
Að launum fær Hrafna m.a. tvær milljónir króna .
Ferðalag Hröfnu í Idolinu hefur verið ævintýri líkast .
Hún kom í áheyrnarprufu ásamt systur sinni og lét ekki mikið á sér bera .
Til að byrja með kölluðu dómararnir hana " poppstjörnu í dulargervi barnapíu " , en síðan þá hefur mikið vatn runnið til sjávar .
Hrafna hefur nefnilega blómstrað sem söngkona og orðið öruggari með hverri vikunni .
Eftir stendur stórglæsileg ung kona með bjarta framtíð fyrir sér á tónlistarbrautinni .
