Donald Charles Brandt fæddist í Sioux Falls í Suður-Dakóta í Bandaríkjunum 4. janúar 1929 .
Hann lést á Landspítala Landakoti 12. maí sl. og fór útför hans fram frá Fossvogskirkju 28. maí .
Don var maður sem maður tók eftir , þótt hann bærist ekki mikið á .
Hann hafði yfirbragð hins vitra förumanns , minnis sem hefur alla daga átt sér hliðstæður , og manni fannst að hann hlyti að kunna svar við öllum spurningum með sitt seiðmannsskegg og kíminn svip .
Við Don unnum saman á Iceland Review , hann göldróttur enskusérfræðingur og þjóðsagnakenndur prófarkalesari , ég ung listaspíra sem fékk í félagsskap hans og annarra úrvals vinnufélaga næringarríkt veganesti og vinskap .
Don hafði gengið um Ísland þvert og endilangt og þekkti hálendi þess betur en margir Íslendingar .
Viðangsefni útgáfunnar Iceland Review var auðvitað landið og þjóðin , og hvort sem fjallað var um landið sjálft eða menningu þess , þá gat Don ávallt leyst úr ágreiningi um vafaatriði .
Og hann fræddi mann alltaf í leiðinni , svo maður gekk alltaf ríkari frá hans borði og orði .
Það fór ekki framhjá neinum að Don safnaði frímerkjum .
Þau voru honum ástríða og hann varð sérfræðingur í þeim , ritaði lærðar greinar og gaf út bækur .
Ég spurði Don eitt sinn að því hvernig á því hefði staðið að hann settist hér að .
Hann sagði að fljótlega eftir að hann hefði byrjað að safna frímerkjum hefði hann ákveðið að gefa safni sínu sérstöðu með því að safna frímerkjum frá eyjum .
Ísland gaf mikið út af frímerkjum miðað við stærð lands og þjóðar og hann fór að kynna sér landið og frímerki þess , og bæta í safn sitt .
Síðan ákvað hann að heimsækja landið , og önnur lönd og eyjar í Evrópu , en það hefur verið seint á áttunda áratugnum sem hann kom fyrst til Íslands , fór hér fótgangandi um fjöll og firnindi og kynntist landinu vel .
1981 sest hann hér að , gerist Íslendingur .
Þótt hann talaði alla tíð ensku hér á landi , þessi sanni Íslandsvinur , þá skildi hann íslensku vel og gat lesið hana .
Kannski var það einmitt fullkomnunarárátta hans og nákvæmni sem gerði það að verkum að hann kaus að tala ekki tungumál sem hann var ekki viss um að geta haft fullkomið vald á .
Hann hefði ekki sætt sig við neitt annað .
Ég kveð hinn vitra förumann , Don Brandt , með djúpri virðingu .
Eftirlifandi ættingjum hans í Bandaríkjunum votta ég samúð mína .
Harpa Björnsdóttir .
Í dag minnumst við Dons Brandts sem var mikill vinur frímerkjasafnara .
Það mun hafa verið á árinu 1982 að ég heyrði fyrst af erlendum frímerkjasafnara , búsettum í Reykjavík , sem kenndi við skóla Varnarliðsins á Keflavíkurflugvelli .
Það fylgdi sögunni að hann væri lítt hrifinn af tækni og færi því fótgangandi til og frá vinnu .
Nokkru síðar hitti ég hann á safnarafundi hjá Félagi frímerkjasafnara þar sem hann sat umkringdur unglingum við skipti á frímerkjum og ræddi við þá um landið okkar .
Hann var þá þegar orðinn náma þekkingar vegna áhuga síns á Íslandi og eftir þennan fund á ég margar góðar minningar um samskipti okkar Dons Brandts .
Um 1974 kemur Don til Íslands til að ganga um landið og að kynnast íbúum , náttúru og landslagi .
Þekkti hann fljótt öll staðarnöfn í þeim landshlutum sem hann gekk um enda einstaklega minnugur á nöfn þótt framandi væru .
Hann settist hér að árið 1981 og hélt áfram þessum gönguferðum sínum og tengdist landinu nánum böndum .
Don var með sérstaka skapgerð og vinur vina sinna .
Þótt kynni okkar stæðu í rúm 25 ár þá talaði hann aldrei íslensku í minni viðurvist enda var honum umhugað að umgangast málið rétt .
Lýsir þetta vel hugarfari hans enda hafði hann mjög ákveðnar skoðanir og var nákvæmur í öllu sem hann gerði .
Hann var mjög hjálpsamur og sem prófarkalesari einstakur og jafnan tiltækur til aðstoðar við að leiðrétta enskan texta eins og við safnarar höfum vel kynnst í gegnum tíðina .
Don hafði safnað frímerkjum frá unga aldri og eftir að hann settist að hér varð hann einn af þekktari söfnurum stimplaðra frímerkja landsins og sérhæfði sig í söfnun svonefndra brúarstimpla , en þeir eru í notkun frá 1894 .
Byggði hann safn sitt upp á sýslum landsins og öllum stimplunum sem þaðan þekkjast .
Má segja að af þessu efni sé safn hans eitt það stærsta sem þekkist .
Allt var þar vandlega frágengið eins og sést hefur á frímerkjasýningum þar sem hann hefur sýnt lítinn hluta safns síns .
En Don flíkaði þessu ekki mikið fremur en öðru sem hann tók sér fyrir hendur og hafa fæstir safnarar nokkurn tímann fengið að sjá nema brot af þessu merkilega safni .
Þekking Dons á Íslandi og frímerkjum landsins kom glöggt í ljós í tveim merkilegum bókum sem hann samdi , " Exploring Iceland Through Its Stamps " og " Walking into Iceland ' s Postal History " , en þar tengir hann á skemmtilegan hátt menningu okkar og frímerki .
Annað áhugasvið Dons voru Færeyjar , en um þær samdi hann ýtarlega bók , " More Stamps and Story of the Faroe Islands " .
En þar má lesa allt það helsta um frímerki og sögu eyjanna .
Þessi tenging sögunnar og frímerkja mun lengi halda nafni Dons á lofti .
Nú kveðjum við góðan vin og safnara og færum fjölskyldu hans í fjarska innilegar samúðaróskir .
Þór Þorsteins .
