HEILL og sæll , Jón Viðar .
Þú sendir okkur vinsamlega grein í Morgunblaðinu 5. apríl sl. sem við kunnum þér bestu þakkir fyrir .
Við erum fegnir að eiga þig að félaga í baráttu okkar fyrir bættu siðgæði í samfélaginu .
Þú vilt gera að þínu sérsviði að bæta pólitískt siðgæði og til að dreifa ekki kröftum þínum um of helgar þú Framsóknarflokknum að þessu sinni siðbótarboðskap þinn , sem er góðra gjalda vert .
Þér til hugarhægðar viljum við vekja athygli þína á að nokkuð er nú um liðið síðan sá foringi , sem þú kallar höfund kvótakerfisins , leiddi Framsóknarflokkinn og fjórir menn hafa gegnt stöðu formanns þar síðan .
Við viljum eins og þú vitna til Einars Más , sem fullyrti í Mogganum að " götustrákarnir " hefðu lent hjá Samfylkingunni þegar þeim var vísað úr Valhöll .
Við vitum að það gleður þig líkt og okkur að Framsókn slapp þó við þá .
Það sem þú telur aðfinnsluvert hjá Framsóknarflokknum er allt saman löngu liðin tíð og síður en svo að þeir sem nú veita flokknum forustu hafi staðið þar að málum .
Við hörmum þó að í þinni merku grein bregði fyrir nokkrum rökvillum eins og að kalla það valdagræðgi að reyna að ná fylgi í kosningum .
Það er einfaldlega skylda frambjóðenda að ná sem bestum árangri í kosningum hvað sem flokkur þeirra heitir en þar verður að sjálfsögðu að feta veg dyggðar og siðgæðis .
Um yfirboð og 90% íbúðarlán Þá fullyrðingu þína að hækkun íbúðarlána í 90% hjá Íbúðalánasjóði hafi átt stóran þátt í efnahagshruninu teljum við ekki rétta .
Þú hleypur yfir það hvernig ástandið var þegar heitið var að hækka lánin úr 80% í 90% .
Þak var á lánum , sem mun hafa verið 17 miljónir kr. og á sama tíma var Sólrún borgarstjóri og hennar lið að selja lóðir á uppboði á 17-18 miljónir , íbúðarlánið hrökk varla fyrir lóðinni .
Að húsbyggjandi fengi þessa hækkun lána , á viðráðanlegum vöxtum , átti ekki þátt í efnahagshruninu .
Og svo var nú þessi boðaða hækkun Íbúðalánasjóðs ekki komin til framkvæmda , þegar bankarnir hófu að bjóða 100% íbúðarlán á lægri vöxtum og enn fremur rausnarleg lán til að greiða upp eldri húsnæðislán svo að viðkomandi hafði oft fimm til sjö milljónir kr. til eyðslu , þegar gamla lánið hafði verið greitt .
Hins vegar er það ljóst að þessi innkoma bankanna átti stóran þátt í hruninu .
Þetta var í raun bein árás á Íbúðalánasjóð enda yfirlýst markmið bankanna að ryðja sjóðnum úr vegi .
Sem betur fer mistókst það .
Flísar og bjálkar Svo eru það flísar og bjálkar sem vanalega er erfitt að sjá í eigin augum en við erum hins vegar vissir um að þú ert laus við þess háttar timbur .
En fleira getur glapið sýn , t.d. ryk , sem oft er mikið í kringum Háskólann og berst jafnvel að Bændahöllinni .
Við viljum rétt eins og þú lofa þreyttum að sofa .
En þegar þú hefur deplað augunum aðeins betur sérð þú , rétt eins og við , að fyrir liði Framsóknar fer nú ungt og óþreytt fólk .
Þetta vaska lið er ósnortið og ótimbrað af einhverjum S-hóps eða Giftar bjálkum enda má segja að bæði fyrirbrigðin séu liðin undir lok .
Gift , sem var 170 milljóna kr. sjóður , var orðinn að tugmilljarða eign á örfáum árum .
Svona lagað gat auðvitað ekki staðist .
Enda var hér ekkert nema tölur á blaði , bóla sem hlaut að springa .
Og bólan sprakk .
Þetta er talandi dæmi um ruglið sem ríkti í fjármálum þjóðarinnar .
Það er nú einu sinni svo að völd spilla .
Okkur virðist að núverandi ríkisstjórn rati ekki alltaf veg dyggðar og siðgæðis .
Steingrímur lánar tveimur fjármálafélögum tugi milljarða kr. á 2% vöxtum en setur önnur á hausinn .
Með þínum timburlausu augum hlýtur þú að sjá að eitthvað óeðlilegt er hér á ferð .
Og hvað kom okkur við hvað yrði um Straum-Burðarás ? Hvers vegna á þjóðin að taka á sig tugi milljarða kr. af því ráðslagi ? Er hægt að kjósa menn sem haga sér svona ? Við drögum það í efa .
Við hljótum því að benda þér á Framsóknarflokkinn sem góðan kost .
Við þökkum þér svo stuðning þinn við okkur og þá sem vilja bæta siðgæði hér á Fróni .
Þá þökkum við ekki síður afstöðu þína til aðildar að ESB sem er hin sama og okkar .
Kveðjum þig svo með ósk um að ylur og birta vorsins fylgi starfi þínu og vegferð .
Gunnar Oddsson er fv. bóndi , Sigtryggur Jón Björnsson er kennari .
