EITT tilfelli svínainflúensu ( H1N1 ) hefur verið staðfest hér á landi og grunur leikur á að fjórir til viðbótar séu smitaðir .
Sýni þar að lútandi verða send til rannsóknar .
Öll tilfellin sem hér um ræðir eru innan sömu fjölskyldunnar og eru tilfellin á höfuðborgarsvæðinu og á Suðurlandi .
Á fundi sóttvarnalæknis og almannavarnadeildar í gærmorgun var ákveðið að lýsa ekki yfir neyðarstigi að svo komnu máli vegna þess að veikindi þeirra sem hlut eiga að máli eru ekki alvarleg .
Hins vegar átti að senda út boð í gær til sóttvarnalækna landsins um að skerpa á eftirliti í heilbrigðisþjónustunni , tilkynna grunsamleg veikindatilvik þegar í stað og taka sýni úr viðkomandi .
Sá fyrsti sem veiktist úr fyrrnefndri fjölskyldu kom frá útlöndum fyrir um viku og nú er staðfest að hann hafi fengið inflúensuna .
Hinir fjórir veiktust í kjölfarið og grunur leikur á að þeir séu einnig smitaðir af inflúensu A ( H1N1 ) .
aij@mbl.is 