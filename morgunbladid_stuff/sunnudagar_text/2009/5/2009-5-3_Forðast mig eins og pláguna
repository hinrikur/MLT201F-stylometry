" Í FYRRADAG kallaði nágranninn til mín inn um gluggann og spurði hvort það væri ég sem hefði verið að hósta og hvort ég væri nokkuð veik .
Ég var ekki viss um hverju ég ætti að svara og muldraði eitthvað um að ég væri kvefuð .
Þau hjónin hafa forðast mig eins og pláguna síðan .
" Unnur María Bergsveinsdóttir býr í miðri Mexíkóborg , þar sem svínaflensan hefur verið hvað skæðust , svo það er ekki að undra þótt nágrannar hennar hafi varann á sér .
Í grein í blaðinu í dag lýsir Unnur María andrúmslofti ótta .
Allar fjöldasamkonur eru bannaðar , skólar , söfn , opinberar byggingar og almenningsgarðar eru lokaðir .
Kirkjur eru líka lokaðar en fólk krýpur á tröppunum og biðst fyrir .
Með grímu fyrir vitum " Ég set á mig grímuna í hvert skipti sem ég hætti mér út fyrir hússins dyr .
Hún nær yfir hálft andlitið á mér , ég svitna undan henni og mig klæjar .
Þar sem ég hef sjálf verið veik veit ég ekki almennilega hvort ég ber hana til að verjast smiti , til að verja aðra fyrir sjálfri mér , eða einfaldlega til að vera eins og hinir .
Vitanlega vill enginn vera flensumaðurinn , " skrifar Unnur María .
| 16 