ÞESSA dagana er það aðallega tvennt sem þjóðin hefur áhyggjur af , annars vegar fjárhagsvandi heimilanna og hins vegar kjóllinn hennar Jóhönnu Guðrúnar sem eftir nokkra daga stígur á svið í Moskvu og syngur um þann nöturlega sannleik að allt sé búið .
Margir eru á þeirri skoðun að blái kjóllinn hennar Jóhönnu sé ljótur .
Hann minni á gamla barbídúkku-kjóla .
Kjóllinn geri það að verkum að Jóhanna líti út fyrir að vera feit , sem sé hinn mesti misskilningur því Jóhanna sé bæði mjó og falleg .
Sumir ganga svo langt að segja að þessi ómögulegi kjóll geti alveg leitt til þess að okkar ágæta lag komist ekki áfram í keppninni .
Ég verð að segja , eftir að hafa sé klæðnaðinn á öðrum keppendum að kjóll Jóhönnu er frábær .
Maður hreinlega roðnar þegar maður rennir augum yfir myndir af hinum ýmsu söngvurum .
Söngkonurnar eru margar hverjar hálfberar og engu líkara en keppnishaldarar hafi ekki haft efni á að kaupa kjól á þær .
Ég segi bara að við eigum að vera ánægð með að Jóhanna Guðrún sé yfirleitt í kjól .
Ég treysti því líka að okkar ágæti keppandi grípi ekki til þess óyndisúrræðis að klæða sig úr bláa kjólnum á sviðinu í Moskvu .
Egill Ólafsson 