Eftir Orra Pál Ormarsson orri@mbl.is Færa má fyrir því gild rök að tvö bestu knattspyrnulið álfunnar muni glíma um Evrópubikarinn í Rómaborg miðvikudaginn 27. maí næstkomandi .
Manchester United og Barcelona eiga sigurinn vísan hvort í sinni deildinni , á Englandi og Spáni , þar sem rjóminn af sparkendum þessa heims vinnur fyrir kaupinu sínu , og hafa nú hrist af sér hvert stórliðið á fætur öðru í Meistaradeildinni .
Ólíkt höfðust félögin þó að í undanúrslitunum í vikunni .
Meðan United sópaði Arsenal út úr keppninni eins og hverju öðru ryki skriðu Börsungar í úrslit í boði norska dómarans Toms Hennings Øvrebøs .
Þeir áttu svo sem í fullu tré við Chelsea og sýndu mikla seiglu þegar þeir jöfnuðu síðari leikinn í uppbótartíma einum færri á Brúnni en það breytir ekki því að ákvarðanir dómarans kostuðu Chelsea mjög líklega sigurinn .
Øvrebø fer örugglega ekki til Lundúna í sumarfrí , blessaður .
En hver er sinnar gæfu smiður og Börsungar hafa ítrekað sýnt í vetur að þeir eiga fullt erindi í úrslitaleikinn .
Spyrjið bara leikmenn Bayern München .
Eða Real Madrid .
Uppgjör Ronaldos og Messis Rimman í Róm verður ekki bara uppgjör tveggja bestu liðanna heldur líka tveggja bestu leikmannanna , Lionels Messis og Cristianos Ronaldos .
Um það hljóta flestir að vera sammála .
Ronaldo bar höfuð og herðar yfir aðra sparkendur í fyrra og Messi hefur farið að dæmi hans á þessum vetri .
Gert 36 mörk í 48 leikjum , þar af hefur hann komið tíu sinnum inná sem varamaður .
Átta mörk hefur Messi gert í Meistaradeildinni í ellefu leikjum .
Enda þótt Ronaldo hafi ekki náð sömu hæðum og í fyrra , þegar hann skoraði 42 mörk , hefur hann þegar gert 25 mörk í 49 leikjum og verið vaxandi á umliðnum vikum .
Hann hefur gert fjögur mörk í Meistaradeildinni , öll eftir að útsláttarkeppnin hófst .
Sparkunnendur brenna í skinninu að bera þessa tvo menn saman á stærsta sviði sem félagsliðum er búið .
En kastljósið mun ekki bara beinast að Ronaldo og Messi .
Bæði lið eru stríðmönnuð og ýmsir líklegir til að stela senunni .
Má þar nefna Thierry Henry .
Geti hann þá leikið vegna meiðsla .
Hann gerði United marga skráveifuna meðan hann lék með Arsenal og hefur gengið í endurnýjun lífdaga með Barcelona í vetur .
Tölfræðin er Frakkanum hins vegar ekki hliðholl – hann hefur aldrei skorað í úrslitaleik , hvorki með félagsliði né landsliði .
Við erum að tala um fimm leiki með Arsenal og tvo með franska landsliðinu .
Wayne Rooney hefði heldur ekkert á móti því að taka leikinn í sínar hendur .
Hann hefur sýnt aðdáunarverða þolinmæði í skugga Ronaldos gegnum árin – enda fyrst og síðast liðsmaður – en er hans stund nú upp runnin ? Stuðningsmenn Rauðu djöflanna myndu ekki harma það enda margir þess sinnis að Rooney sé mikilvægari fyrir liðið en Portúgalinn .
Neistinn flýgur af honum .
Miklu fleiri menn hafa burði til að skipta sköpum í Róm , Eto ' o , Giggs , Iniesta , Tévez , Xavi , Scholes .
Og hver veit nema okkar maður , Eiður Smári , komi inn úr kuldanum eins og njósnarinn forðum .
Ef marka má tölfræðina eru Börsungar líklegri til að skora , þeir hafa gert 30 mörk í tólf Meistaradeildarleikjum til þessa .
United 18 .
Vörn United traustari Enda þótt það sé meira heillandi er ekki nóg að leika sóknarleik í úrslitaleik Meistaradeildarinnar .
Það þarf líka að verjast .
Þar stendur United óneitanlega betur að vígi .
Vélmennið Nemanja Vidic ´ ´ var sent til rafvirkja eftir Liverpool-leikinn í mars og hefur hvorki hóstað né hikstað síðan og hangi Rio Ferdinand heill verður erfitt fyrir Börsunga að brjóta United á bak aftur .
Sérstaklega lesi Vidic ´ ´ og félagar battaspilið þeirra eins og opna bók líkt og Chelsea gerði .
United hefur aðeins fengið á sig sex mörk í leikjunum tólf í Meistaradeildinni til þessa .
Vörn Börsunga er ekki eins stöðug .
Hefur fengið á sig þrettán mörk .
Það helgast þó að hluta af æðinu sem rann á liðið hinum megin á vellinum .
Óvíst er þó að nokkur leikmanna Barcelona kæmist í United-vörnina .
Einn reyndi , Gerard Piqué , en var skilað .
Það vekur ekki traust .
Maður á menn-vörn Alla sparkendur dreymir um að taka þátt í úrslitaleiknum í Meistaradeild Evrópu .
Það urðu því tveimur leikmönnum , hvorum úr sínu liði , ómæld vonbrigði þegar þeir fengu reisupassann í undanúrslitunum í vikunni .
Þetta eru skoski landsliðsmaðurinn Darren Fletcher hjá Manchester United og franski landsliðsmaðurinn Éric Abidal hjá Barcelona .
Báðar brottvísanir voru umdeildar .
Ítalski dómarinn Roberto Rosetti , sem lét raunar eins og einleikari í lúðrasveit allt kvöldið á Emirates-leikvanginum , taldi að Fletcher hefði brotið á Cesc Fàbregas fyrirliða Arsenal innan teigs .
Þegar betur var að gáð kom hins vegar í ljós að Fletcher hafði leikið boltanum fyrst .
United hefur beðið Knattspyrnusamband Evrópu að endurskoða málið og verður beiðnin tekin fyrir á morgun .
Fletcher hefur þó verið ráðlagt að gera sér litlar vonir .
Hverjum datt annars í hug að láta ítalskan dómara dæma leik enskra liða ? Vitandi það að á Ítalíu snýst knattspyrna einkum um rannsóknir á ánamöðkum .
Rauða spjaldið sem féll Abidal í skaut var líka vafasamt .
Snertingin við Nicolas Anelka miðherja Chelsea var lítil sem engin og hæpið að meta stöðuna svo að hann hafi verið rændur marktækifæri .
Börsungar fyrirgefa þó Tom Henning Øvrebø örugglega það axarskaft enda nær að reisa honum styttu við hlið Kólumbusar við höfnina .
Abidal er frambærilegur vinstri-bakvörður .
Missir Börsunga er þó minni en United .
Darren Fletcher er einhver vanmetnasti leikmaður í Evrópu nú um stundir .
Ekki sá tæknilega færasti , eins og oft hefur komið fram , en ótrúlegur vinnuþjarkur .
Maðurinn er gjörsamlega þindarlaus – eins og útspýtt hundskinn frá fyrstu mínútu til hinnar síðustu .
Þegar United bregður á það ráð að pressa andstæðinga sína framarlega á vellinum , eins og liðið gerði gegn Arsenal , einkum á Old Trafford , er Fletcher gersamlega ómissandi .
Hermt er að hann hafi elt Fàbregas , Samir Nasri og Alex Song alla leið undir sturtuna – og unnið af þeim sápuna .
Stundum er talað um maður á mann-vörn .
Fletcher er þess umkominn að spila maður á menn-vörn .
Hans verður sárt saknað .
Annar ungur , hinn eldri Tilefnið í Róm ætti ekki að reynast Sir Alex Ferguson , hinum 67 ára gamla knattspyrnustjóra Manchester United , um megn .
Hann hefur tvívegis stýrt liði sínu í úrslitaleik Meistaradeildarinnar , 1999 og í fyrra , og farið með sigur af hólmi í bæði skiptin .
Sem kunnugt er hefur engu félagi tekist að verja Evróputitilinn síðan Meistaradeildin var sett á laggirnar árið 1992 .
Lið United hefur tekið sáralitlum breytingum frá síðasta ári og ennþá eru í hópnum þrír leikmenn sem urðu Evrópumeistarar fyrir áratug , Ryan Giggs , Gary Neville og Paul Scholes .
Sá síðastnefndi var raunar í leikbanni þann ágæta dag í Barcelona .
Josep Guardiola , hinn 38 ára gamli knattspyrnustjóri Barcelona , tók við liðinu sl. sumar og hefur því eðli málsins samkvæmt ekki stýrt liði áður í úrslitum Meistaradeildarinnar .
Hann var hins vegar í síðasta liðinu sem vann Evrópukeppni meistaraliða , vorið 1992 .
Ronald Koeman skoraði þá sigurmark Barcelona gegn Sampdoria beint úr aukaspyrnu í framlengingu .
Börsungar unnu Evrópubikarinn öðru sinni vorið 2006 þegar liðið lagði Arsenal , 2:1 .
Aðeins fjórir menn sem hófu þann leik eru ennþá á Nývangi , Víctor Valdés , Rafael Márquez , Carles Puyol og Samuel Eto ' o .
Andrés Iniesta kom inná .
