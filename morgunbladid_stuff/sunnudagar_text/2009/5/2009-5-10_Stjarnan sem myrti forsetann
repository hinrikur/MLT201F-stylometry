John Wilkes Booth var frægur bandarískur leikari , kvennaljómi sem græddi á tá og fingri og lifði í vellystingum .
Hann hafði afskaplega sterkar skoðanir á stjórnmálum , var harður fylgismaður þrælahalds og lagði því fæð á forsetann , Abraham Lincoln .
Hatur hans á forsetanum varð til þess að hann skaut hann til bana í Ford-leikhúsinu í Washington að kvöldi 14. apríl 1865 .
Sjálfur var hann skotinn til bana af hermönnum tólf dögum síðar , 26. apríl , fyrir 144 árum .
Booth var af miklum leikaraættum .
Hann fæddist árið 1838 og upp úr tvítugu var hann orðinn vel þekktur leikari .
Foreldrar hans voru breski Shakespeare-leikarinn Junius Brutus Booth og ástkona hans , Mary Ann Holmes .
Þau fluttu til Bandaríkjanna frá Englandi árið 1821 og settust að í Maryland-ríki .
Eiginkona föður hans fékk loks lögskilnað árið 1851 , með vísan til framhjáhalds eiginmannsins , sem þá hafði eignast tíu börn með ástkonu sinni , svo vart þurfti frekari vitna við .
John Wilkes var níundi í systkinaröðinni .
John Wilkes var ágætum gáfum búinn , en heldur latur til bóknáms .
Hann sneri sér snemma að leiklistinni og fetaði þar í fótspor föður síns og tveggja eldri bræðra , Edwins og Juniusar Brutusar yngri .
Hann kom fyrst fram í leikriti Shakespeares , Ríkharði III. , í hlutverki jarlsins af Richmond .
Áhorfendur púuðu á þennan 17 ára , óreynda leikara , sem gleymdi hluta textans .
Næstu ár á eftir lék hann víða og í fyrstu undir dulnefninu J.B .
Wilkes , til að forðast samanburð við fræg ættmenni sín .
Hann hætti því þó þegar hann slípaðist í leiklistinni og kom þá m.a. fram með bræðrum sínum á sviði .
John Wilkes þótti öðrum mönnum myndarlegri , sem þýddi að áhorfendur fyrirgáfu honum margt mismælið og gleymskuna .
Bræður hans þóttu betri leikarar , en John Wilkes sótti að vísu mjög í sig veðrið og vann margan frækinn leiksigurinn .
Með frægðinni kom auður og Booth hafði vit á fjárfestingum .
Hann átti meðal annars hlut í fyrirtæki sem boraði eftir olíu og gekk vel , allt þar til græðgin bar menn ofurliði .
Þeir reyndu að auka flæði olíunnar úr helstu lind sinni með sprengiefni , en við það lagðist brunnurinn saman og ævintýrið var úti .
Þrælastríðið hófst 12. apríl 1861 og Booth fór ekki leynt með aðdáun sína á málstað Suðurríkjanna .
Stríðið geisaði næstu árin , ferill Booths náði hæstu hæðum og andstaða hans við Lincoln forseta , sem var kjörinn árið 1860 , magnaðist að sama skapi .
Þegar leið að forsetakosningum 1864 var staða Norðurríkjanna mun sterkari en Suðurríkjanna .
Hatur Booths á Lincoln var slíkt , að hann gat ekki hugsað sér að hann yrði endurkjörinn forseti .
Booth hafði lofað móður sinni að ganga ekki í herinn , en ritaði í dagbók sína að hann fyrirliti sjálfan sig fyrir að taka ekki upp vopn og berjast með herjum Suðurríkjanna .
Booth fékk þá hugmynd að ræna Lincoln og láta hann svo í skiptum fyrir stríðsfanga sunnanmanna .
Hann var í sambandi við líklega samstarfsmenn og sumir sagnfræðingar telja líklegt að áætlanir hans hafi verið ræddar meðal leyniþjónustumanna Suðurríkjanna .
Eftir að Lincoln hafði unnið sannfærandi sigur í kosningunum , þar sem hann hafði lofað afnámi þrælahalds , ákvað Booth að láta til skarar skríða .
Hann var þá ekki lengur velkominn á heimili Edwards bróður síns , eftir mikil rifrildi þeirra bræðra um pólitík .
17. mars 1865 ætlaði Booth að ræna Lincoln og hann og félagar hans sátu fyrir forsetanum .
Lincoln hafði hins vegar breytt áætlunum sínum á síðustu stundu , svo áformin runnu út í sandinn .
Ekki fleiri ræður 12. apríl 1865 gáfust Suðurríkin upp .
Booth gaf hugmyndir um mannrán upp á bátinn og ákvað að ráða forsetann af dögum .
Hann varð æfur þegar hann heyrði Lincoln lýsa því yfir að hann væri fylgjandi því að fyrrverandi þrælar fengju kosningarétt og sagði að fleiri ræður myndi forsetinn ekki flytja .
Að morgni föstudagsins langa , 14. apríl 1865 , fór Booth í Ford-leikhúsið að sækja póst , en hann hafði margoft komið þar fram , þekkti eigandann vel og hvern krók og kima í húsinu .
Þar var honum sagt að forsetinn , eiginkona hans , Ulysses S. Grant herforingi og frú myndu vera við leiksýningu um kvöldið .
Þar með voru örlög Lincolns ráðin .
Booth ætlaði ekki að láta nægja að myrða forsetann .
Hann hvatti skoðanabræður sína til að myrða staðgengla forsetans , utanríkisráðherrann , William H. Seward , og varaforsetann , Andrew Johnson .
Ekkert varð af þeim áformum .
Grant hershöfðingi hætti við leikhúsferðina um kvöldið og hélt með konu sinni í heimsókn til ættingja .
Booth gekk hiklausum skrefum inn í stúku forsetans í leikhúsinu um kl. 22 um kvöldið og skaut hann í hnakkann með Derringer-skammbyssu .
Rathbone majór , sem var í stúkunni ásamt unnustu sinni , Clöru Harris , reyndi að stöðva hann , en Booth lagði til hans með hnífi .
Hann stökk svo úr stúkunni niður á leiksviðið , hljóp út um hliðardyr , stökk á bak hesti sínum og hvarf í myrkrið .
Með í för var einn félaga hans , David Herold .
Fótbrotinn á flótta Næstu daga var Johns Wilkes Booths leitað linnulaust .
Í ljós kom að hann hafði leitað liðsinnis læknis , enda fótbrotinn .
Sumir telja hann hafa brotnað þegar hann stökk úr stúkunni niður á sviðið , en aðrir segja það ólíklegt .
Fjöldi manns hafi séð hann hlaupa út af sviðinu og mun líklegra sé að hann hafi fótbrotnað þegar hestur hann féll við , rétt eins og hann sagði lækninum sem setti spelkur við fótinn .
Það gerði Booth erfiðara fyrir á flóttanum að nánast hvert mannsbarn þekkti þennan fræga leikara og margir áttu mynd af honum heima hjá sér .
Helstu samverkamenn hans voru brátt undir lás og slá , en sjálfur komst hann ásamt Herold yfir Potomac-fljótið yfir til Virginíu og fékk skjól hjá skoðanabróður , Richard H. Garrett , á bóndabýli hans .
Sá vissi raunar ekki enn af morðinu á forsetanum , enda lá bær hans afskekkt og öll póstþjónusta lá enn niðri eftir stríðið .
Einn samverkamanna Booths sagði til hans og hermenn komu að bænum fyrir birtingu , miðvikudaginn 26. apríl .
Booth og Herold sváfu í tóbakshlöðunni , en hermennirnir gáfu þeim kost á að gefast upp og koma út .
Herold þáði það , en Booth ekki .
Hermennirnir kveiktu þá í hlöðunni og einn þeirra náði að skjóta Booth þar sem hann staulaðist um í reykfylltu húsinu .
Þaðan var hann dreginn undir bert loft .
Skotið hafði farið í hálsinn , tekið sundur mænuna og lamað hann .
Hann lést nokkrum mínútum síðar .
Booth-fjölskyldan fékk jarðneskar leifar hans afhentar fjórum árum síðar og jarðsetti hann í grafreit fjölskyldunnar í Baltimore .
rsv@mbl.is 