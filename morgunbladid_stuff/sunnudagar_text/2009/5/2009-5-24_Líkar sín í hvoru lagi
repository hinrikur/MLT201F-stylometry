Eftir Ingu Rún Sigurðardóttur ingarun@mbl.is Þórdís : " Það er eitt og hálft ár á milli okkar Eddu og ég man ekki eftir mér öðruvísi en með henni .
Þegar ég var sex ára fluttum við í Hjálmholtið , bestu götu á Íslandi , og bjuggum þar til tvítugs .
Þar var líf og fjör og margir krakkar .
Edda hélt til dæmis skemmtanir og söng .
Við systurnar lékum okkur mjög mikið saman , og erum ennþá heilmikið saman .
Þegar við vorum litlar byrjaði Edda í ýmsu tómstundastarfi en hætti oft fljótlega , nema hún var lengi í fimleikum .
Ég var í öllu mögulegu og lengi í ballett .
Hún var meira heima og lenti frekar í því að passa tvö yngri systkini okkar .
Edda var miklu betri í því að passa krakka en ég fór aldrei í vist eins og hún .
Ég var meira í tómstundum , kannski til þess að flýja það að vera elsta systir og bera ábyrgð .
Yngri systkini okkar minnast hennar áreiðanlega sem betri systur því ég var ekki eins mikið til staðar .
Ég man eftir einu skipti þegar við klæddum bróður minn og vin hans í prinsessukjólana okkar .
Við kölluðum Sigga bróður Hönnu Sirrý ! Það var gott að búa í Hjálmholtinu en það er stutt frá Kjarvalsstöðum þar sem stundum mátti sjá erlent fyrirfólk sem var í heimsókn .
Ég fór að sjá Margréti Danadrottningu , Karl Gústaf Svíakonung , Pompidou og Nixon .
Ég vildi fylgjast með og vera þar sem hlutirnir voru að gerast .
Edda veitti þessum hlutum minni athygli .
Við höfum fylgst mikið að í gegnum tíðina og líka í barneignum og það hefur eflt tengslin .
Við höfum alltaf verið nánar en sambandið hefur frekar styrkst með tímanum .
Dagsdagleg samtöl okkar snúast gjarnan um praktíska hluti , eitthvað tengt börnunum .
Líflegar og uppátækjasamar Við þóttum báðar , kannski af því við vorum stelpur , mjög líflegar , vorum aldrei kyrrar .
Við vorum mjög uppátækjasamar og áttum marga vini .
Við fluttum nokkrum sinnum til útlanda með fjölskyldunni út af vinnu pabba .
Við strukum til dæmis af þremur barnaheimilum í Noregi ! Erlendis þurftum við að bjarga okkur í nýju umhverfi en það lenti meira á mér en henni að tala .
Edda lét mig meira um það , kannski af því að ég var eldri .
Þarna var ómetanlegt að vera með einhvern með sér á sama aldri .
Það var mikill lærdómur að prófa að vera í öðrum skólum en hér .
Edda er rosalega hress og verulega skapgóð .
Hún er jákvæð og drífandi , það er rosalegur kraftur í henni .
Samskipti okkar eru góð , maður þarf kannski minna að tala saman þegar maður veit hvað hinn er að hugsa .
Tengingin er sterk á milli okkar .
Á gelgjuskeiðinu áttum við meira að segja okkar eigin orð yfir ýmsa hluti .
Sterkari en ekki eins stríðin Ég var stríðnari en hún og hún þurfti oft að kvarta yfir mér .
En hún er sterkari en ég svo ég komst ekkert upp með þetta lengi því hún gat haft mig undir .
Við vorum látnar taka mikinn þátt í heimilisstörfunum og skiptum því á milli okkar .
Við höfum aldrei farið í fýlu út í hvora aðra þó við höfum rifist .
Það var ekkert hægt að fara í fýlu á svona stóru heimili ! Fólk segir að við séum líkar og ruglast á okkur eins og gerðist bara rétt áðan .
Ég segi oft við fólk : Við erum líkar sín í hvoru lagi .
Svo þegar þú sérð okkur saman þá erum við rosalega ólíkar .
Fólki finnst við hafa svipað fas og hreyfingar .
Ég myndi segja að hún væri glaðlegri en ég .
Hún er svo skapgóð og hlær óvenjulegum hlátri .
Þegar við bjuggum í Bandaríkjunum á unglingsaldri var alltaf verið að spyrja okkur hvort við værum tvíburar .
Þá móðguðumst við bara en okkur fannst við ekkert líkar .
Svo af því að við vorum pæjulegar og ljóshærðar var okkur líkt við sænskar fyrirsætur í skólablaðinu en ljósa hárið vakti athygli .
Bikarar í staðinn fyrir styttur Við erum kannski frá óvenjulegu heimili .
Mamma er margfaldur Íslandsmeistari í badminton , var ósigrandi í einliðaleik um margra ára skeið og fór ekki að tapa fyrr en hún spilaði á móti stelpum sem voru jafngamlar mér .
Heima hjá öðrum voru styttur og skrautmunir á hillunum í stofunni en hjá okkur var fullt af bikurum ! Ég man að ég skammaðist mín fyrir það en á þessum aldri er maður svo viðkvæmur fyrir öllu sem er eitthvað öðruvísi .
Við Edda eigum það samt sameiginlegt að reyna báðar að halda okkur í sæmilegu formi þó við höfum ekki farið í íþróttirnar eins og mamma .
Við systurnar vorum báðar í Herranótt en Edda lék síðan meira í Stúdentaleikhúsinu því ég var byrjuð í Leiklistarskólanum á þeim tíma .
Ég held hún hafi verið um tvítugt þegar hún ákvað að leggja leiklistina fyrir sig .
Hún hefði getað gert hvað sem er og er góður námsmaður .
Hún dansar mjög vel og syngur sömuleiðis vel .
Hún hefur leikið fjölbreytt hlutverk en það væri gaman að sjá hana meira í kvikmyndum .
Ég hef fylgst vel með henni og manninum hennar á sviði .
Við erum í mjög miklu sambandi í dag .
Þau eiga fjögur börn og lífið snýst líka mikið um fjölskylduna og heimili hennar er mjög fallegt .
Edda er frábær systir og sérlega ráðagóð manneskja og ég veit að það eru margir sem leita til hennar .
Hún gefur góð ráð , er jarðbundin og lætur ekki vaða yfir sig .
Ég sæki oft ráð til hennar og hún er mér mikill styrkur .
" Hamhleypa til verka Edda : " Það var alltaf ægilega gaman hjá okkur .
Mikil gleði og uppátektasemi réð ríkjum .
Við brölluðum margt og vorum rosalega mikið saman fram öll barnaskólaárin .
Það var helst á unglingsárunum að við áttum sinn vinahópinn hvor .
Það var alltaf fjör með Þórdísi en hún var líka sú sem studdi mann .
Ég var heppin að vera árinu yngri þannig að maður gat alltaf falið sig á bak við hana , látið hana tala fyrir sig og segja manni ýmislegt .
Það er ár á milli okkar en stundum fannst mér ég vera miklu meira en ári yngri en hún .
Við lékum okkur mikið , bæði úti og inni .
Ég var í fimleikum og hún í ballett þannig að stofunni var oft breytt í æfingasvæði .
Einhver sagði að það væri ekki hægt að vita hvor endinn sneri upp á okkur og hvor niður því við vorum alltaf að standa á höndum .
Við vorum líka oft léttklæddar heima .
Einni vinkonu minni fannst það skrýtið að ég kæmi stundum á nærbuxunum til dyra ! Ekki dugleg að passa Svo áttum við tvö yngri systkini og pössuðum þau heilmikið .
Þórdís var reyndar ekki eins dugleg að passa yngri systkinin .
Hún var í ballett einhverja eftirmiðdaga og mamma í badminton og þá þurfti ég alltaf að passa litlu systur mína , mér fannst það svolítið svindl .
Ég var líka að passa strákinn á neðri hæðinni og fór í vist tvisvar eða þrisvar sinnum .
Það gerði Þórdís ekki , hún hafði ekki eins gaman af börnum og ég á þessum tíma .
Ég var líka meira í dúkkuleik en hún .
Hún var ári á undan mér í menntó og byrjaði í Herranótt og ég apaði það eftir henni .
Ég fór reyndar ekki í Herranótt á fyrsta árinu en sá að maður þyrfti að gera það til að kynnast einhverju fólki .
Ég fór eiginlega ekki í Herranótt út af einhverjum leiklistaráhuga , hélt ekki að það væri mín deild .
En þetta var mjög skemmtilegt og þarna kynntumst við mörgum af okkar bestu vinum .
Svo fór Þórdís í Stúdentaleikhúsið og ég elti hana þangað .
Lét hana prófa allt fyrir mig fyrst ! Það var í Stúdentaleikhúsinu sem ég hugsaði fyrst að þetta væri það sem mig langaði til að gera .
Þá var Þórdís komin inn í Leiklistarskólann .
Hún var búin að ákveða að verða leikkona mörgum árum á undan mér .
Hún var meiri námsmanneskja en ég og fylgdist betur með hvað var að gerast .
Hún fór til dæmis ein að taka á móti handritunum .
Ég var hins vegar alveg græn og hún græddi líka á því og plataði mig oft upp úr skónum en ég reyndi stundum að hefna mín .
Ég varð oft reið og hét mér því að ég skyldi ekki tala við hana aftur , að minnsta kosti ekki þann daginn , og lokaði mig inni í herbergi .
En svo kom hún fimm mínútum síðar og talaði við mig eins og ekkert hefði í skorist og þá gleymdi ég öllu líka .
Það rýkur allt úr henni strax og svosem mér líka .
Ég veit ekki hvort hún kenndi mér það eða við erum bara svona gerðar .
Rannsóknareðlið til staðar Hún hefur alltaf verið víðlesnari en ég og sett sig vel inn í allt mögulegt , alveg frá því við vorum krakkar .
Hún hefur áhuga á því að brjóta hlutina til mergjar og rannsaka þær upplýsingar sem hún fær ofan í kjölinn .
Hún hefur alltaf viljað vita meira og eftir á að hyggja átti það vel við að hún færi í fréttamannsstarfið , en þetta er reyndar líka góður eiginleiki í leikarastéttinni .
Þórdís er sérlega ákveðin og fylgin sér .
Hún er traustur vinur og rosalega ábyggileg .
Ég stóla mjög mikið á hana .
Í dag eimir alltaf eftir af því að hún sé eldri en hún leitar reyndar til mín ekki síður en ég til hennar .
Við erum með börn á svipuðum aldri .
Það er bara mánuður á milli elstu strákanna okkar og hálft ár á milli þeirra yngstu , þannig að það er mjög mikill samgangur milli fjölskyldnanna .
Það styrkti sambandið mikið að eiga börn á svipuðum tíma .
Við erum nánar og eigum líka marga sameiginlega vini .
Afgreiðir tossalistann Þórdís hefur alltaf rosalega mikið að gera .
Hún er sérfræðingur í því að nýta fríin sín ótrúlega vel .
Hún er strax farin að sýsla eitthvað og fara í gegnum tossalistann sinn .
Hún setur sér markmið og kemur þeim í verk .
Á meðan er maður sjálfur á leiðinni að taka til í bílskúrnum eða geymslunni en gerir það ekki .
Henni ofbauð einhverju sinni vinnuherbergið okkar .
Það var allt í rúst og allt mögulegt rataði þangað inn .
Hún var alltaf að spyrja mig hvenær ég ætlaði eiginlega að taka til í þessu vinnuherbergi .
Þetta endaði með því að hún boðaði komu sína einn laugardaginn til að hjálpa mér að taka til , fara í gegnum dótið og henda .
Hún á reyndar sjálf bágt með að henda en það er mjög gott skipulag á heimilinu hennar og þar hefur allt sinn samastað , sem er dálítið öðruvísi en hjá mér .
Hún er mikið fyrir útiveru og fer upp í sveit og gerir sér dagamun , bæði vetur og sumar .
Hún les mikið og finnst gott að hafa það notalegt með fjölskyldunni .
Ég var á fyrsta ári í leiklistarskólanum þegar hún var á lokaárinu og þá vann bekkurinn minn með hennar í einni uppfærslu en það er eina skiptið sem ég hef unnið með henni .
Ég held að hún hafi alltaf verið mjög dugandi starfskraftur í öllu sem hún hefur tekið sér fyrir hendur .
Hún er hamhleypa til verka .
Mér fannst gaman að hafa hana í útvarpinu og ennþá meira gaman að hafa hana í sjónvarpinu og geta heilsað upp á hana á skjánum ! Mér finnst hún með betri fréttamönnum en kannski er ég hlutdræg .
Það er oft sem maður hlustar á fréttir og langar til að fréttamaðurinn spyrji meira um eitthvað , sem hann gerir svo ekki .
En kannski af því hún er svona lík mér þá spyr hún alltaf spurninganna sem mig langar að vita svarið við .
Lét hana tala fyrir mig Við bjuggum um tíma í Bretlandi , Bandaríkjunum og Noregi og þá var gott að eiga eldri systur .
Á barns- og unglingsaldri lét ég hana hafa orðið fyrir okkur , hvort sem það var á ensku eða íslensku þegar við hittum ókunnuga .
Þetta voru ómetanlegir tímar og styrktu áreiðanlega systrasambandið þó það hafi verið gott fyrir .
Þegar við vorum yngri var oft sagt að hún væri lík mömmu og ég pabba en ég hef séð á síðustu árum hvað hún er svakalega líka pabba .
Pabbi var prófessor og fræðimaður og síðar dómari .
Hann var mikill grúskari og nörd og Þórdís er þannig líka .
Þetta var kannski alltaf fyrir hendi en hefur orðið meira áberandi með tímanum .
Ég man eftir því að hún var sú eina í árganginum sínum sem var ekki með stúdentshúfu .
Mér fannst það alveg fáránlegt og veit ekki af hverju hún gerði þetta .
Það hefur alltaf verið uppreisnarseggur í henni , sem nýtist kannski í fréttamannsstarfinu .
Hún er enginn jáari .
" Edda Arnljótsdóttir Edda fæddist 22. nóvember 1964 .
Hún lauk prófi frá Leiklistarskóla Íslands árið 1990 og hefur lengst af verið fastráðin hjá Þjóðleikhúsinu .
Nýleg hlutverk þar voru í leikritunum Pétur Gautur , Fagnaður , Stórfengleg ! , Hálsfesti Helenu , Konan áður , Sólarferð og Sumarljós .
Edda er nýkomin frá Ástralíu þar sem Hamskiptin voru sýnd á ensku .
Hún leikur ennfremur í væntanlegri þáttaröð Fangavaktarinnar og verður á fjölunum í verkinu Biederman og brennuvargarnir , sem sett verður upp í Þjóðleikhúsinu í leikstjórn Kristínar Jóhannesdóttur í haust .
Hún er jafnframt kjörin varaformaður Félags íslenskra leikara .
Edda er gift Ingvari E. Sigurðssyni leikara og eiga þau fjögur börn , Áslák f. ' 90 , Snæfríði f. ' 92 , Sigurð f. ' 98 og Hring f. ' 99 .
Þórdís Arnljótsdóttir Þórdís er fædd 13. júní 1963 .
Hún er útskrifuð úr Æfingaskóla KHÍ ' 79 , Menntaskólanum í Reykjavík ' 83 , Leiklistarskóla Íslands ' 87 og rekstrar- og viðskiptanámi hjá Endurmenntun HÍ árið 2000 .
Lék hjá Þjóðleikhúsinu , Leikfélagi Akureyrar , leikhópum og í útvarpi og sjónvarpi ´ 87- ´ 94 .
Einnig hefur hún unnið að dagskrárgerð , leiklistarkennslu á öllum skólastigum , námsefnisgerð og fleiru .
Hún starfaði á Rás 1 ' 93- ' 95 og hefur verið fréttamaður á Fréttastofu Ríkisútvarpsins frá 1995 .
Hún hefur unnið að félagsstörfum , m.a. árum saman í stjórnum Félags íslenskra leikara og Félags fréttamanna .
Hún stofnaði Leikhús í tösku árið 1989 og hefur sýnt leikrit sitt , Grýla og jólasveinarnir , í leik- og grunnskólum á hverju ári síðan þá .
Synir Þórdísar eru Arnljótur Björn f. ' 90 og Hrólfur f. ' 99 .
Foreldrar Þórdísar og Eddu eru Arnljótur Björnsson , prófessor við lagadeild HÍ og síðar hæstaréttardómari , sem nú er látinn og Lovísa Sigurðardóttir , framhaldsskólakennari á eftirlaunum og margfaldur Íslandsmeistari í badminton .
Til viðbótar eiga þær systkinin Sigurð f. ' 68 og Ingibjörgu f. ' 72 .
