SJÁVARÚTVEGURINN á Íslandi er líklega staddur í verri ógöngum en nokkru sinni áður .
Löggjöf um stjórn fiskveiða er stórlega gölluð vegna ófullnægjandi ákvæða um framsal veiðiheimilda .
Í 20 ár hafa allar viðhorfskannanir sýnt mikla óánægju almennings með kerfið og um 80% vilja breyta því eða leggja það niður .
Fyrir réttum 10 árum var ráðist í heildarendurskoðun laganna .
Niðurstaðan varð eftir mikil átök að hafa kerfið óbreytt en leggja á svonefnt veiðigjald sem greiðslu fyrir afnotin af veiðiheimildunum til þess að friða gagnrýnendur kerfisins .
Heimildir til framsals hafa verið að mestu óskertar á þessum tíma og leigugjaldið hefur verið á bilinu 150-250 kr. Fyrir hvert kg af þorski .
Handhafi veiðiheimildanna skilar aðeins 1-2% af leigunni til ríkisins en heldur eftir ríflega 98% .
Veiðigjaldið var aldrei svar gagnrýnendanna við ágöllum kerfisins heldur svonefnd sátt boðin fram af LÍÚ og þáverandi ríkisstjórnarflokkum .
Sátt sem var svo aldrei staðið við og reyndist svikasátt .
Almenningur var blekktur .
Þessi svik hafa reynst íslensku þjóðarbúi og sjávarútveginum dýrkeypt .
Fimm hundruð milljarða króna skuldir sjávarútvegsfyrirtækja segja alla söguna .
Það var hægt að komast hjá þessum ógöngum og þeir bera mikla ábyrgð sem komu í veg fyrir það .
Fimm ástæður Ég vil nefna fimm ástæður fyrir því að ráðast verður í róttækar breytingar .
Sú fyrsta er að framsalið var strax í upphafi óréttlátt .
Það færði handhöfum veiðiheimilda vald til þess að velja þriðja aðila sem fengi aðgang að fiskimiðunum gegn gjaldi .
Þegar veiðar voru takmarkaðar árið 1984 var það eðlileg ráðstöfun að þeir sem höfðu verið að stunda veiðar fengju úthlutað veiðirétti .
Það gerði þeim kleift að stunda áfram það sem þeir höfðu verið að gera , að veiða fisk og vinna .
En með framsalinu , sem tekið var upp árið 1990 , varð eðlisbreyting á kerfinu og þá átti að byrja upp á nýtt með nýju úthlutunarkerfi .
Það er óréttlátt að nýir útgerðarmenn séu þeim eldri algerlega háðir um aðgang að heimildum .
Það er óréttlátt að nokkur stór útgerðarfyrirtæki hafi árum saman aflað sér gríðarlegra tekna með leigu kvóta án nokkurs tilkostnaðar .
Útgerðirnar sem greiða leiguna og veiða fiskinn eru verr stödd sem því nemur .
Það er ekki sanngjarnt samkeppnisumhverfi .
Önnur ástæða fyrir breytingum er sú að framsalið hefur leitt til þess að skuldir atvinnugreinarinnar hafa fimmfaldast á 15 árum og eru nú um 500 milljarðar króna .
Framsalið leiddi að sönnu til hagræðingar en hún var öll tekin út strax og henni eytt og það langt fram í tímann .
Eftir eru skuldirnar sem hafa farið vaxandi með hverju árinu .
Þær verða ekki greiddar nema með því að ganga á hlut launamanna í sjávarútvegi .
Það þarf ekki mikla snillinga til þess að stofna til skulda , það reynir fyrst á menn í atvinnurekstri þegar þarf að borga .
Þriðja ástæðan er að andvirði verðmætanna í veiðiheimildunum hvarf út úr greininni .
Það reyndist bábilja að verðmætin yrðu áfram í greininni þótt þau flyttust milli fyrirtækja við sölu .
Peningarnir voru teknir út og fluttir í annað .
Athyglisvert er að fjármunirnir hafa mest verið notaðir til fjárfestingar á höfuðborgarsvæðinu eða erlendis en sáralítið á landsbyggðinni .
Skuldasöfnunin í sjávarútveginum hefur styrkt höfuðborgarsvæðið en er fyrst og fremst klafi á landsbyggðinni .
Fjórða ástæðan er að smánarlega lágir skattar voru greiddir af öllum þessum peningum sem teknir hafa verið út úr sjávarútveginum .
Stofnuð voru félög um hlutabréfaeignina og þau gengu kaupum og sölum .
Felldur var niður tekjuskattur af söluhagnaði bréfanna og látið duga að innheimta 10% fjármagnstekjuskatt .
Þessu til viðbótar voru félögin sum hver a.m.k. færð til heimilis í skattaparadísum erlendis og af umsvifum þeirra fengust engir skattar .
Loks skal nefndur sá skaði sem framsal veiðiheimilda hefur haft á verðmæti fasteigna einstaklinga í einstökum byggðarlögum og lækkandi atvinnutekjur þeirra .
Skaðinn er gríðarlegur og nemur mörgum tugum milljarða króna og fólkið hefur þurft að bera þann skaða algerlega óbættan .
Þróunin í sjávarútvegi er langveigamesta ástæðan fyrir því hvernig komið er þótt það séu auðvitað fleiri ástæður sem koma til .
Ávinningurinn af framsalinu var einkavæddur en tapið bera einstaklingarnir .
Ábyrgðarlausar reglur um framsal veiðiheimilda og ótímabundin úthlutun þeirra eru höfuðorsökin fyrir því hvernig komið er .
Það mun aldrei þrífast heilbrigður rekstur í svo gölluðu umhverfi .
Höfundur er fv. alþm .
og sat í síðustu nefnd um endurskoðun laga um stjórn fiskveiða .
