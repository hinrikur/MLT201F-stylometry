Tveir myndlistarmenn búa við Hringbraut , annar á 58 og hinn á 111 .
Þeir opnuðu saman myndlistarsýningu síðastliðið föstudagskvöld á Listasafni Íslands .
En þar með er líklega upp talið það sem þeir eiga sammerkt , því þeir eru ekki af sömu kynslóðinni og ólíkir sem listamenn , fyrir utan að þeir fara sjaldnast troðnar slóðir .
Pétur Blöndal tók hús á Hrafnkeli Sigurðssyni og Kristjáni Guðmundssyni .
Það er ritvél á borði í stofunni hjá Kristjáni Guðmundssyni .
Öfugt við tölvurnar heyrist nefnilega í stöfunum og þær skila áþreifanlegu dagsverki .
Þetta er líka þarfaþing fyrir hvern þann sem ekki notar tölvu .
" Ég er ekki með tölvu heima hjá mér , " segir Kristján .
" Ég hef aldrei tileinkað mér tölvuna – hef ekki þurft þess .
" Hann bætir við með hægð .
" Leti líka .
– En ég hef netfang .
Svo spyr ég strákana hvort eitthvað sé í póstinum hjá mér og ef ég þarf að senda póst sjálfur , þá læt ég þá gera það fyrir mig .
Ég hef ekkert með tölvu að gera og það er aðeins eitt ár síðan ég fékk farsíma .
" – Hvað kom til ? " Solveig , fyrrverandi konan mín , gaf mér hann í jólagjöf og það er ágætt að hafa hann .
" – Svo áttu syni sem vinna í tölvuleikjaumhverfi hjá CCP ! " Ívar er fjármálastjóri , þannig að hann er ekki beint með fingurna í þessari leikjaveröld .
En Guðmundur er í deild sem er opin allan sólarhringinn og þjónustar spilarana með leiðbeiningum og öðrum úrlausnum .
Svo er Solveig matráðskona þarna .
Þannig að þetta er hálfgert fjölskyldufyrirtæki .
" – Guðmundur fór líka í myndlistarnám ? " Já , hann er grafískur hönnuður , en hann hefur meiri áhuga á hljómsveitum .
" – Er hann í hljómsveit ? " Já , já .
Beikoni .
" Hjalteyri Á veggnum er ljósmyndaverk eftir bróður Kristjáns , Sigurð Guðmundsson , með titilinn Að elta fólk og drekka mjólk .
Þeir fetuðu báðir listabrautina og hafa raunar báðir búið í Hollandi , Kristján á áttunda áratugnum .
" Ég hafði aldrei hugsað mér að setjast að til eilífðar í Hollandi .
Ef maður á krakka og flytur ekki heim á réttum tíma , þá verða þeir bara eftir – þeir hefðu orðið Hollendingar .
Ég vildi helst ekki lenda í því , ekki síst út af mömmu og pabba .
Það hefði verið leiðinlegt fyrir þau ef öll börnin og barnabörnin hefðu búið í útlöndum .
Þannig að við keyptum hús á Hjalteyri sumarið 1979 og fluttum þangað um jólin .
" Í stofunni er innrömmuð ljósmynd af húsinu á Hjalteyri , þar sem Kristján á enn athvarf í tvíbýlu timburhúsi .
" Þetta er ágætis samfélag , en þó hefur það breyst .
Það var mjög hrífandi þegar við komum þangað fyrst .
Þá var þetta algjört draugabæli – allt í fallegri niðurníðslu .
" Hann tekur af sér gleraugun og pússar þau með salernispappír .
" Það er satt .
Nú er þetta allt orðið eins – þessi litlu þorp .
Sama tegund af ljósastaurum og plastleikföngum fyrir börnin .
Mér finnst það ekki eins ævintýralegt og það var .
" Kristján hefur búið við Hringbraut í tíu ár og vinnur ýmist þar , eða á vinnustofunni í Örfirisey , þar sem hann hefur haft aðstöðu undanfarið .
" Það er ágætt , " segir hann .
" Stutt að fara – bjart og gott .
" – Er það til að fá tilbreytingu ? " Nei , ég þarf stundum á vinnustofu að halda .
Ég gæti til dæmis ekki sett upp sýninguna á Listasafninu , án þess að hafa vinnustofu .
Þó að ég reyni að láta aðra gera eins mikið og mögulegt er fyrir mig , þá þarf ég nú að gera eitthvað sjálfur ! " Áfeng ljóð Sýningin í Listasafni Íslands er liður í Listahátíð .
Þetta er ekki yfirlitssýning á verkum Kristjáns , heldur frekar eins og tvær nýjar sýningar , í efri og neðri sal , sem gætu eins verið haldnar í galleríi , að sögn listamannsins .
" Þetta eru frekar fá verk og faktískt fjögur atriði , " segir hann .
" Efst uppi er ég með verk sem nefnist Jarðtenging , sem ég sýndi í galleríi Stefan Anderson í Umeå í Svíþjóð árið 2005 .
Jarðtengingin samanstendur af fjórum stálplötum sem liggja á gólfinu og lít ég á það verk sem jarðtengingu frekar en jarðtengdan skúlptúr .
Þar eru líka uppstækkaðar teikningar , grafít beint á vegg .
Þannig er efri salurinn , en niðri eru túristaljóð og málverk sem ég sýndi í Gallerí Riis í Ósló .
Það er bakhliðin á póstkortum , verkum eftir norska málara , sem eru útfærð á sama hátt og túristaljóðin .
" Svo er Kristján með áfeng ljóð ! " Þau voru gerð sérstaklega fyrir mann sem rak áfengisverslun í Kópavogi .
Það eru prísarnir á öllu áfengi í versluninni .
Léttu vínin og bjórinn að ofanverðu og sterkt fyrir neðan .
Þetta var gert eða ort , eða hvað við eigum að segja , í júní 1997 .
Og þegar verkið var nýtt , þá var það rétt og satt að öllu leyti .
En nú er ekkert að marka það lengur – allt fallið úr gildi og það hefur tapað öllum tengslum við veruleikann .
Mér finnst svolítið gaman að því að í fyrstu var það satt , en svo lak úr því sannleikurinn , þar til það endaði sem algjör lygi ! " Rammarnir Listin er Kristjáni í blóð borin og hann undi sér vel á mótunarárunum innan um listamennina á innrömmunarverkstæði föður síns , Guðmundar Árnasonar .
" Þess vegna finnst mér svo gaman að ramma inn , " segir hann .
" Eins og myndirnar í neðri salnum , sem eru svört og hvít málverk í gráum og hvítum stálrömmum .
Þessir rammar eru hljóðdrykkjurammar ( sound absolvers ) , svo það má segja að málverkin heyri jafn vel og þau sjást .
" Hann nær í kaffi fram í eldhús og klárar svo hugsunina : " Ef maður nær utan um hugmynd kalla ég það að ramma inn .
Ferskeytla , er það ekki innrömmun á ljóði ? Ferskeytlurammi ? " Hann hellir kaffinu í bolla .
" Þetta eru allt innrammanir ! " – En má loka listaverkinu alveg með rammanum ? " Sjáðu þetta verk eftir vin minn , sem er í ramma , " segir Kristján og bendir á listaverk sem hangir á veggnum .
" Teikningin við hliðina á því er eftir mig og hún er ekki í ramma , en samt er hugmyndin innrömmuð .
Þannig er um mörg verk , sem maður getur hugsað áfram og áfram , þau hafa verið sett í farveg og eru óendanleg í þeirri umgjörð .
Það eru til ólíklegustu tegundir af römmum – ramminn er aðferðin finnst mér .
" Kristján lítur á blaðamann þýðingarmiklu augnaráði .
" Reykirðu ? " – Nei , en ég reyndi að reykja pípu í heimspekinni , svarar blaðamaður afsakandi .
" Jæja , það var gott hjá þér – gott að reyna þó ! Ég hætti nefnilega í nokkur ár að reykja sígarettur , en þegar Dieter Roth-akademían hélt veislu í Kína , þá byrjuðu allir aftur að reykja sem voru hættir .
Mér tókst ekki aftur að hætta , var ekki nógu harður , svo ég dæmdi mig til að reykja pípu .
Það hafði ég ekki gert síðan á unglingsárunum .
Síðan hef ég ekki reykt sígarettu , en er þeim mun harðari í pípunni – og veit ekki hvort er verra .
" – Var reykt á innrömunarverkstæðinu ? " Weisshauer var iðinn við pípuna .
Hann var þunglyndur og kom alltaf til landsins í mesta skammdeginu til þess að létta sig upp .
Þá fór hann oft hring með Esjunni eða Heklunni , kom með bunka af myndum og var hjá pabba frá því í nóvember og fram undir jól að vinna og selja verkin .
Það var skemmtilegur tími , bæði gekk vel og þeir voru fínir saman kallarnir , drukku svolítið rauðvín og töluðu við gestina og kúnnana .
" – Var það þá sem þú ákvaðst að leggja listina fyrir þig ? " Nei , þetta æxlaðist bara svona .
Fyrirtæki föður míns var sérstakrar náttúru , það byrjaði af krafti og minnkaði stöðugt , þar til það varð eiginlega ekki að neinu .
Þá keypti hann glerkistu og dálítið af römmum , en svo eyddist það niður .
Þróunin var mjög mínimalísk ; engin myntkörfulán tekin – sem betur fer .
" Bankarán – En hvenær hreif listin þig með sér ? " Vinir mínir og Sigurður bróðir voru á kafi í þessu .
Fyrst ætlaði ég í flugnám og tók bóklegt próf , en flaug sama og ekkert .
Svo vann ég með föður mínum á verkstæðinu , við slógum okkur saman einhvern tíma og stundum hélt ég myndlistarsýningar hjá honum .
Þetta gerðist bara , án þess að það væri planað .
Ég man hvorki eftir degi né stund þar sem ég tók ákvörðun um að verða myndlistarmaður .
Ég fór reyndar til Spánar árið 1964 og ætlaði í myndlistarskóla , en lét aldrei verða af því .
Ég var innritaður í háskólanám fyrir útlendinga , líklega heimspeki og bókmenntir , sótti einn tíma og þar með var því námi lokið .
Ég var bara einn vetur á Spáni .
En það var ágætt .
Þá var ég eitthvað að hugsa um myndlist .
" – Listabrautin er ekki auðveldasta leiðin fyrir ungan mann þegar litið er til lífsviðurværis ? " Hvað er auðvelda leiðin ? " spyr Kristján undrandi á spurningunni .
" Ég hef aldrei lent í erfiðleikum .
Ég hef verið mismunandi blankur en alltaf ókei .
Í sjálfu sér eru það engir erfiðleikar ef maður mallar í gegnum það .
Það er ekki eins og í dag , fólk missir ofan af sér íbúðirnar og stendur svo uppi með 20 milljóna króna skuld .
Þetta er bara rugl , ekkert annað en bankarán .
Bankarnir ræna fólkið , finnst mér , með hjálp stjórnvalda .
" – Hvaða áhrif hefur slíkt ófremdarástand á listina ? " Það er ómögulegt að segja .
Myndlist er ekkert eitt , heldur margir mismunandi heimar , hún teygir sig til dæmis inn í bókmenntir og tónlist .
Það er ekki hægt að festa fingur á henni og segja svona er myndlist .
" – En samhengið hefur breyst ? " Þetta er svo lifandi kvikindi , það hreyfist eftir andrúmsloftinu .
En þó að ég leiði hugann að stjórnmálum , glæpum og spillingu , þá breytast mín verk ekki mikið við það .
Kannski eitt og eitt verk , sem er á jaðrinum .
En þegar þessir spekingar tóku þátt í Íraksstríðinu gerði Sigurður bróðir minn verk , emalerað skilti með áletruninni : " Aumingja Ísland " .
Það hefði hann aldrei gert nema af því að Íslendingar slógust í hóp með viljugum þjóðum .
Ef það hefði ekki gerst hefði listaverkið aldrei orðið til því það sprettur úr þeim jarðvegi .
Og á svo sem vel við í dag – ef menn vilja fara út í þá sálma .
" Viskíflaska – Þú hefur ekki verið við eina fjölina felldur í listinni ? " Ég hef nú ekki gert mikið af gjörningum , tvo þrjá gjörninga og nokkrar ljósmyndir , en ég hef aðallega fengist við tímalínur og teikningar .
Mín verk vísa oftast ekki til neins ; þau eru yfirleitt abstrakt og lítið fígúratív .
Það má spyrja sig , til dæmis um þetta áfenga ljóð , hvort viskíflaska sé abstrakt fyrirbrigði eða fígúratívt , hlutlægt eða óhlutlægt .
En ég kem bara með verðið á henni – bara prísinn sem fellur svo úr gildi .
Eins og flaska sem verður tóm – það er búið að drekka úr henni .
Þannig að þetta er á mörkunum .
Það sama gildir um norsku málverkin , þar tek ég fyrir málverk eftir Munch og fleiri – og bara bakhliðina á póstkortunum ! " – Af hverju ertu með ljóðfórnir Guðbergs á vinnuborðinu ? " Halldór Ásgeirsson vinur minn kom til mín eitt kvöldið , eftir að hafa tekið til hjá sér , og gaf mér ljóðabókina Flateyjar-Frey ljóðfórnir eftir Guðberg Bergsson , sem gefin var út árið 1978 .
Á kápunni er mynd af Frey , sem Jón Gunnar smíðaði í Flatey á Breiðafirði , en Guðbergur hefur dvalist þar .
Ástæðan fyrir því að Halldór færði mér bókina er sú að eitt ljóðið fjallar um mig og hefst svona : Freyr Það eina góða við myndverk kristjáns guðmundssonar SÚM-ara er það að myndlist þess er gerð fyrir blinda .
Blindir sjá verk Kristjáns með eyrunum .
Það er nú eitthvað til í þessu hjá honum .
" – Hann var í þessari kreðsu SÚM-ara ? " Jú , á tímabili og Vilhjálmur bróðir hans .
" – Er nauðsynlegt fyrir listamenn að vera í félagi ? " Það tíðkast einkum hjá ungu fólki .
Oftast grúppar það sig saman , svo sem í Klínk og bank .
Það standa alltaf einhverjir fyrir utan og eru einir , en hitt er algengara .
Oft er þetta fólk sem hittist í skólum og heldur svo áfram samstarfinu eftir útskrift .
" – Verða menn sjálfstæðari með aldrinum ? " Menn bara þróast í sundur , halda vináttunni , en hver fer sína leið .
" Konkretljóð Kristján segist ekki vinna expressjónískt , heldur skipulega eftir plani .
" Myndlistarverk fyrir mér er bara ákvörðunaratriði .
Ég ákveð , teikna á blað og segi við sjálfan mig : " Já , ég geri þetta svona .
Svo geri ég það þannig og annaðhvort stendur verkið eða fellur .
" – Þú spinnur ekki verkið jafnóðum ? " Ekki nema abstrakt landslagsmálverkin sem ég gerði í gamla daga .
Þá byrjaði ég með auðan striga og málaði þar til komin var mynd .
Ég gat ekkert planað þar .
En yfirleitt veit ég upp á hár hvað það er sem ég ætla að gera .
Stundum fullnægir það mér ekki , þá hendi ég því bara eða legg það í salt .
Það flækist ekkert fyrir mér .
Ég vinn gjarnan með fjögur eða fimm atriði , sem brjótast fram á mismunandi hátt í ólíkum tegundum af verkum , en ef kafað er ofan í þau , þá er grunntónninn sá sami .
Ég nefni sem dæmi bók sem ég gerði með punktum úr ritverkum Halldórs Laxness árið 1972 .
Þó að útlitið sé allt öðruvísi er undirliggjandi skyldleiki .
Ef þú sérð til dæmis málverk eftir Daða Guðbjörnsson veistu strax að það er eftir Daða , persónueinkennin eru svo sterk í pensilskriftinni .
Í fljótu bragði er erfiðara að þekkja mínar myndir úr , því sjálfur hef ég enga pensilskrift vegna þess að ég mála oftast með rúllu .
" – Flokkast bókin um punktana ekki undir konkretljóð ? " Jú , það má segja að það sé skrásetning , eins og áfeng ljóð .
Konkretljóðin höfðu mikil áhrif á mig á sínum tíma .
Í Sundays Next Century skráði ég alla sunnudaga á þessari öld , en verkið var gert árið 1993 .
Sem þýðir að bókin þurfti að bíða í sjö ár eftir því að komast í gagnið .
" – Er það til marks um áhrif Nóbelsskáldsins á þig , að þú sóttir punktana í verk hans ? " Já , ég held að hann hafi haft áhrif á alla Íslendinga , sem lesa bækur , eins og Þórbergur og fleiri af þessum gömlu .
Auðvitað valdi ég hann af því að hann var áhrifamikill , annars hefði ég valið annað skáld .
Um að gera að ráðast á garðinn þar sem hann er hæstur – til að gera sama og ekki neitt ! " Kristján hlær með pípuna uppi í sér .
" Þetta er eins og ég segi stundum : " Að reisa sér hindrun til þess að stökkva hátt undir hana .
" – Ertu bókamaður ? " Ef mér finnst bók skemmtileg les ég hægt og er lengi að því .
Ég er vandlátur á hvað ég les , nenni til dæmis aldrei að lesa reyfara – það er alveg ónýtur heimur fyrir mér .
Ég barðist í gegnum Mýrina eftir Arnald Indriðason með miklum harmkvælum og þar með var það búið .
Mér finnst miklu skemmtilegra að lesa ævisögur og sagnfræði – eitthvað sem er raunverulegt .
" Hann stendur upp og sækir bók í einn af kössunum í stofunni , Saumasjó , sem eins og nafnið ber með sér hefur að geyma öldurnar á haffletinum í saumsporum .
" Þetta eru sjálfvirk spor í flestum saumavélum og nokkrar konur unnu þetta fyrir mig , segir hann .
" Bókin var fyrst saumuð á íslensku , en ég lét þýða hana á nokkur tungumál , svo sem norsku , frönsku og ensku , og hún var gefin út í 250 eintökum á hverju tungumáli .
Svo fékk ég Kínverja til að þýða hana fyrir mig , en annar Kínverji sagði mér seinna að þýðingin væri tóm vitleysa : " Þetta er ekki saumasjór á kínversku ; þetta þýðir kona úti á báti í tunglsljósi .
Sem er alls ekkert verra .
" – Hann hefur viljað hafa titilinn ljóðrænni ! " Já , hvernig á maður líka að þýða orðið saumasjó á kínversku ? " – Húmorinn skín í gegn í mörgum verkum þínum ? " Já , það er allt í lagi ef örlar á honum .
Ég hef ekkert á móti því – og gaman af því sjálfur .
En mér finnst alvaran alveg jafnskemmtileg og húmorinn .
Það er erfitt að skera á milli , hvað er alvara og hvað húmor .
" Tossalisti Vinnudagarnir eru ærið misjafnir hjá Kristjáni .
" Ég fer á fætur upp úr hádegi .
Svo er ég bara með tossalista og merki við .
En ég hef ekki neina reglu á vinnudeginum og hef aldrei haft .
" – Vinnurðu þá þegar andinn kemur yfir þig ? " Frekar þegar ég verð að gera hlutina og get ekki dregið það lengur .
En það er allur gangur á því .
Maður er alltaf að hugsa eitthvað fyrir aftan eyrað á sjálfum sér , án þess að gera sér endilega grein fyrir því .
" – Er þessi stæða af geisladiskum til marks um að þú hlustir mikið á tónlist ? " Nei , þetta er bara trassaskapur .
Skápurinn er þarna við hliðina .
Ég set stundum á músík , en hlusta mest á úvarpið , gömlu gufuna , og stundum á einhvern góðan kjaftaþátt á Sögu , en það er meira tilviljun .
Svo horfi ég á fréttirnar í sjónvarpinu , en það er voðalegt þetta sjónvarp – þessir amerísku velluþættir , Army Wives , unglingarnir í Kaliforníu , mæðgurnar og vinirnir – þetta fáum við ábyggilega allt gefins frá vinum okkar í Ameríku .
Ef ekki beint frá Pentagon .
" – Þá viltu heldur íslenskan súrmat ? " Já , ég hef alltaf verið fyrir kjarngóðan mat .
Ég er íhaldssamur og engin pastaæta .
Í gær borðaði ég glænýja lúðuhausa með bróður mínum , þeir voru feitir og góðir .
Nýir þorskhausar , hrogn og lifur , siginn fiskur og skata – allt þetta finnst mér gott ! " – Og vínarbrauð með kaffinu ? " Þegar ég tefli við Pétur Arason , vin minn .
Við teflum oft saman .
" – Þið skráið enn úrslitin ? " Já , við gerum það .
" – Hvor hefur betur núna ? " Það er svona upp og niður .
Það er ómögulegt að segja .
" – Eigum við að taka eina skák ? " Jú , er þetta ekki orðið gott ? Eigum við ekki bara að hætta þessu og tefla ? " 