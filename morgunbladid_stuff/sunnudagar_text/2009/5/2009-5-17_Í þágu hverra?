Peningastefnunefnd Seðlabanka Íslands hefur jafnmikið sjálfstæði til að lækka stýrivexti í dag og þegar ákvörðunin var á höndum þriggja bankastjóra sem skipuðu bankastjórn .
Aðferðafræðinni hefur einungis verið breytt .
Þeir sem halda því fram að Seðlabanki Íslands sé sjálfstæður og ráði því hvort stýrivextir verði lækkaðir verða að hafa í huga að vextirnir voru hækkaðir hér snögglega um sex prósentustig í lok október síðastliðins .
Það var gert að kröfu Alþjóðagjaldeyrissjóðsins áður en framkvæmdastjórn sjóðsins tók afstöðu til þess hvort koma ætti Íslendingum til aðstoðar .
Forystumenn sjóðsins hafa því ákveðna skoðun á því hverjir stýrivextirnir eigi að vera þótt þeir séu opinberlega sagðir vera Seðlabankanum til ráðgjafar .
Það er ef til vill eðlilegt í ljósi þess að fulltrúar sjóðsins eru hér á landi til að aðstoða stjórnvöld við endurreisn hagkerfisins .
Hins vegar verður að setja stórt spurningarmerki við hverjum sé verið að þjóna með kröfu um háa stýrivexti við núverandi aðstæður í efnahagslífinu .
Sú krafa birtist meðal annars í orðum Franeks Rozwadowskis , sendifulltrúa Alþjóðagjaldeyrissjóðsins , á fundi Samtaka fjármálafyrirtækja á fimmtudaginn .
Þar sagði hann ekki svigrúm til frekari vaxtalækkana þar sem ríkisstjórnin hefði ekki fylgt endurreisnaráætlun eftir .
En er það ekki lykilatriði í endurreisninni að lækka stýrivexti umtalsvert í júní eins og peningastefnunefnd Seðlabankans hefur talað um ? Með því að létta á hjólum atvinnulífsins aukast líkurnar á að bjarga því sem bjargað verður .
Það getur haft víðtækan eyðileggingarmátt í langa framtíð að halda vöxtunum áfram háum .
Alþjóðagjaldeyrissjóðurinn getur tæplega notað hótun um háa stýrivexti sem svipu á ríkisstjórnina svo hún hrindi í framkvæmd því sem hefur tekið of langan tíma .
Það þarf að skera niður ríkisútgjöld , endurreisa bankakerfið og finna lausn á útgöngu erlendra fjárfesta .
Aðhaldið sem felst í því að setja samstarfið við sjóðinn í frekara uppnám ætti að nægja til að það fari að sjást í land í þessum efnum .
Háir stýrivextir eiga ekki að þjóna þeim aðilum sem keyptu krónubréf og sitja nú fastir með eignir sínar á Íslandi vegna víðtækra gjaldeyrishafta .
Þeir eiga sjálfir að bera kostnað af eigin áhættutöku en ekki þjóðarbúið í formi hárra stýrivaxta og vaxtagreiðslna til útlendinga eða erlendra félaga í eigu Íslendinga .
Allir viðurkenna að þeir hagvísar sem notast hefur verið við , eins og þróun verðbólgu og atvinnuleysis , veiti svigrúm til umtalsverðrar stýrivaxtalækkunar í júní eins og seðlabankastjóri gaf í skyn í byrjun maí .
Þá kemur í ljós hver ræður í raun stýrivaxtastiginu á Íslandi .
