Jón Magnús Guðmundsson fæddist í Reykjavík 19. september 1920 .
Hann lést á Hjúkrunarheimilinu Eir 22. apríl sl. og fór útför hans fram frá Langholtskirkju 7. maí .
Við fráfall Jóns á Reykjum leitar hugurinn til horfins tíma þegar Mosfellsbær var dreifbýlishreppur og íbúar tóku þátt í gleði og sorgum hver annars .
Jón á Reykjum var kosinn í hreppsnefnd 1962 og tók jafnframt við oddvitastarfinu sem hann gegndi í tæpa tvo áratugi .
Hann var leiðtogi sveitarfélagsins þegar þróunin úr dreifbýlishreppi í fjölmennt bæjarsamfélag átti sér stað .
Þéttbýliskjarnar risu og íbúum fjölgaði ört á skömmum tíma .
Það þurfti að bregðast við með aukinni þjónustu við íbúana , m.a. á vegum heilsugæslu , skólamála og vega- og skipulagsmála .
Að leiðarlokum er mér ljúft að þakka Jóni og minnast samstarfs okkar í hreppsnefnd Mosfellshrepps .
Hann var maður sátta og góður forystumaður , ætíð tilbúinn að hlusta á mismunandi skoðanir og leysa deilur ef upp komu .
Þó að tekist væri á í aðdraganda kosninga var samstarfið gott innan hreppsnefndar .
Jón var ætíð tilbúinn að hlusta á tillögur annarra sem hann taldi vera til góðs fyrir íbúana .
Stofnaður var leikskóli fyrir yngstu börnin við frumstæð skilyrði í upphafi , tónlistarskóli var stofnaður og lúðrasveit Varmárskóla , héraðslæknirinn var fluttur heim í hérað úr Reykjavík og samstarf hófst við Reykjalund , einnig uppbygging skóla- og íþróttamannvirkja á Varmársvæðinu sem enn standa fyrir sínu .
Þannig var fjölmörgum verkefnum hrundið í framkvæmd undir hans stjórn sem bæjarfélagið býr að enn þann dag í dag .
Jón var gæfumaður í einkalífi og naut stuðnings Málfríðar eiginkonu sinnar sem stóð fyrir fjölmennu og myndarlegu heimili .
Hann rak stórbú og var frumkvöðull í alifuglarækt á Íslandi .
Jón var áhugamaður um íþróttir og virkur í Ungmennafélaginu Aftureldingu , söngmaður góður og stofnfélagi í Karlakórnum Stefni , söng einnig með Karlakór Reykjavíkur .
Hann gegndi margvíslegum trúnaðarstörfum innan Sjálfstæðisflokksins og var einn af stofnendum Lionsklúbbs Mosfellsbæjar .
Jón var gerður að heiðursborgara Mosfellsbæjar árið 2000 .
Kynnin eru orðin löng , Jóel heitinn , eiginmaður minn , og Jón voru æskuvinir og þótt samskiptin væru lítil á seinni árum voru þessi vináttutengsl rík í þeim báðum .
Feður þeirra báðir togaraskipstjórar , Guðmundur Jónsson og Jóel Kr. Jónsson voru miklir vinir .
Þeir keyptu Reyki og ráku saman búskap þar til Jóel skipstjóri lést snögglega .
Ásta systir Guðmundar og Bjarni Ásgeirsson keyptu þá hans hlut .
Jóel minntist þess oft þegar kennari var fenginn að Reykjum , og rekinn skóli fyrir börnin á báðum heimilunum , hann fékk að stunda þar nám .
Ingibjörg móðir Jóns var kvenskörungur og Jóel minntist hennar með hlýju þegar hún baðaði strákana sína fimm og tók Jóel líka og skellti honum í baðið , en hann var fóstraður á næsta bæ þar sem móðir hans var sjúklingur á sjúkrahúsi .
Þar naut hann vináttu feðra þeirra frá fyrri tíð .
Nú eru æskufélagarnir báðir horfnir af sjónarsviðinu .
Ég þakka Jóni vináttu og gott samstarf .
Málfríði , börnum þeirra sex og fjölskyldunni allri votta ég innilega samúð .
Salome Þorkelsdóttir .
Jón Magnús Guðmundsson , f.v .
oddviti Mosfellshrepps , heiðursborgari Mosfellsbæjar og héraðshöfðingi er fallinn frá .
Jón fluttist með foreldrum sínum að Reykjum sex ára gamall .
Hann lauk búfræðiprófi frá Bændaskólanum á Hvanneyri árið 1942 og stundaði framhaldsnám í búvísindum í Bandaríkjunum á árunum 1945-1947 .
Hann var bóndi á Reykjum í um hálfa öld , var mikill áhugamaður um hestamennsku og hrossarækt og frumkvöðull í alifuglarækt hér á landi .
Áhugi Jóns á félagsmálum kviknaði snemma og var Jón formaður yngri deildar UMFA strax á unglingsaldri .
Hann tók mikinn þátt í íþróttastarfi Aftureldingar á sínum tíma , bæði í frjálsum íþróttum og hópíþróttum .
Í grein sem Jón M. Guðmundsson ritaði í afmælisrit UMFA árið 1979 fjallaði hann ítarlega um samskipti Mosfellshrepps og Ungmennafélagsins Aftureldingar og segir þar m.a. að " Ungmennafélagið Afturelding hafi verið nokkurs konar forskóli tilvonandi hreppsnefndarmanna .
" Þessi orð áttu vel við um Jón sjálfan því sú reynsla sem Jón aflaði sér á yngri árum innan ungmennafélagshreyfingarinnar áttu eftir að verða honum drjúgt veganesti þegar hann sneri sér að sveitarstjórnarmálum á fertugsaldri .
Þegar byrjað var að kjósa eftir pólitískum línum hér í sveitarfélaginu fór Jón fyrir framboði sjálfstæðismanna og var hann formaður Sjálfstæðisfélagsins Þorsteins Ingólfssonar um skeið .
Hann var kjörinn oddviti Mosfellshrepps árið 1962 og gegndi því starfi samfleytt í 19 ár , til ársins 1981 .
Hann hélt um stjórnvölinn þegar sveitin var að taka hvað mestum stakkaskiptum og að breytast úr sveit í bæ og var óumdeildur héraðshöfðingi í Mosfellssveit og -bæ .
Þegar Jón fagnaði sextugsafmæli sínu ritaði Oddur Ólafsson læknir á Reykjalundi grein um hann í Morgunblaðið og sagði : " Það er vitað og viðurkennt að vinsældir oddvitans okkar eru slíkar að fylgi hans nær í hverjum kosningum langt út fyrir raðir flokksins .
" Eftir að Jón lét af oddvitastörfum gegndi hann starfi hreppstjóra á árunum 1984-1990 eða þar til það embætti var lagt niður .
Jón á Reykjum lét félagsmál til sín taka alla tíð , ekki síst á sviði íþrótta- og landbúnaðarmála og sat í fjölda nefnda og stjórnum á þeim vettvangi .
Þá var hann einn af stofnendum Lionsklúbbs Kjalarnesþings árið 1965 og formaður klúbbsins á árunum 1978-1979 .
Jón var einn af stofnendum Karlakórsins Stefnis árið 1940 og söng með honum langt fram á efri ár .
Jón söng einnig með Kirkjukór Lágafellssóknar og var lengi félagi í Karlakór Reykjavíkur .
Bæjarstjórn Mosfellsbæjar sendir frú Málfríði og fjölskyldunni allri innilegustu samúðarkveðjur .
Með Jóni Magnúsi Guðmundssyni er genginn mikill öðlingsmaður sem setti ekki einungis stóran svip á bæjarfélag sitt , heldur bar hag þess alla tíð fyrir brjósti og vann því ómetanleg verk sem seint verða fullþökkuð .
Fyrir hönd bæjarstjórnar Mosfellsbæjar , Karl Tómasson , forseti .
Það eru fimmtíu og tvö ár frá því ég hitti Jón á Reykjum fyrst , en móður hans Ingibjörgu hafði ég séð , bæði vestur í eyjum og hér syðra , og þótt mikið til um glæsileika þeirrar konu .
Hún var úr stórmyndarlegum systkinahópi af Svefneyjaætt , sem kominn var út af Eyjólfi Eyjajarli .
Þannig var talað um þau , að ungu kynslóðinni , sem þá var að alast upp í vestureyjum Breiðafjarðar , þótti ekki verra að vera komin út af þessum sama karli , þótt hann hafi verið uppi í " fornöldinni " .
Móðir mín , sem einnig var afkomandi Eyjólfs , talaði með mikilli hlýju og virðingu um Reykjaheimilið , þangað hafði hún komið , auk þess er það þannig í Svefneyjaættinni að frændsemi er í hávegum höfð , þó að árin líði og " halinn " lengist .
Fyrstu kynni af Jóni urðu þó austur á landi .
Við hjónin vorum nýflutt frá Breiðafirði austur að Egilsstöðum , þegar þar var haldið Landsmót hestamanna , stórt og fjölmennt , árið 1957 .
Þarna hittust þeir hestakarlarnir Jón á Reykjum og Leifur ráðunautur , báðir miklir hestaáhugamenn strax á unga aldri .
Það var lítið um gistipláss á þessum tíma á Egilsstöðum svo auðvitað var Jóni boðin gisting hjá frænku .
Þannig vildi þá til að Jón varð okkar fyrsti næturgestur og ekkert kvartað þó að dívaninn , sem við vorum með í láni , væri ekki í samræmi við hæð gestsins .
Þetta var það skásta sem völ var á og hestaáhuginn yfirskyggði öll óþægindi .
Ég man ekki hvað næturnar urðu margar en hitt man ég , að fljótlega kom með flugvél úr Reykjavík stór og mikil blómasending til okkar " nýbúanna " eystra .
Þar er eftirminnilegust Havaírós , sem átti eftir að prýða heimilið um langa hríð .
Eftir tvö ár var hún flutt með öðrum farangri vestur í Stykkishólm , þar lifði hún sæl í 25 ár .
Þá fluttum við í Mosfellssveitina , en þá neitaði rósin að fara þangað aftur , var orðin gömul , hætt að blómstra og dó .
Þar með var nafn Jóns ævinlega tengt Havaírós hjá okkur hjónum þótt ekki væri hann rósabóndi eins og frændur hans í Dalnum .
Á þeim tíma sem við höfum verið sveitungar þeirra ágætu hjóna Málfríðar og Jóns minnumst við hjónin margra góðra samverustunda og erum þakklát fyrir .
Einnig söngstunda sem við Jón áttum saman um árabil með Vorboðunum .
Þar sungu þeir bræður frá upphafi kórsins .
Þar fækkar nú óðum þeim sem voru stofnfélagar fyrir 20 árum , blessuð sé minning þeirra .
Kæra Málfríður , við Leifur vottum þér og börnunum innilega samúð og þökkum af alhug góð kynni .
María S. Gísladóttir .
Fallinn er frá Jón M. Guðmundsson bóndi á Reykjum og heiðursborgari Mosfellsbæjar .
Jón var um tæpra 20 ára skeið oddviti Mosfellshrepps og síðar hreppsstjóri um nokkurra ára skeið .
Jón var héraðshöfðingi í Mosfellssveit og það má örugglega fullyrða að allir sveitungar hans hér á árum áður þekktu til Jóns með einum eða öðrum hætti .
Hann var frumkvöðull í sínum búskap og lét til sín taka í nánast hverju sem var , en hæst ber þó sjálfsagt þátttöku hans í félagsmálum hreppsins og í íþróttum með Ungmennafélaginu Aftureldingu .
Ég varð þeirrar gæfu aðnjótandi að kynnast Jóni á Reykjum persónulega ungur að aldri .
Hann vandi komur sínar á mörg heimili í sveitinni í þá daga og sjálfsagt hefur heimili foreldra minna , sem þau höfðu nýverið breytt úr bóndabýli í listamannsheimili , vakið forvitni hans .
Þaðan eru einmitt fyrstu minningar mínar af Jóni , sitjandi að spjalli við foreldra mína í stofunni að Hulduhólum ræðandi um sveitarmálin og það sem bar hæst í þjóðfélaginu .
Það var sjálfgefið að bera virðingu fyrir þessum stóra og mikla manni , fas hans og talsmáti var með þeim hætti að eftir var tekið .
Sem unglingur var ég tíður gestur á heimili Jóns því snemma tókst mikill vinskapur með okkur Eyjólfi , syni Jóns , sem enst hefur æ síðan .
Ungur tengdist ég því fjölskyldunni og fékk að njóta þeirrar miklu gestrisni og höfðingsskapar sem alla tíð hefur ríkt á Reykjum .
Seinna , þegar ég hafði ákveðið að gefa kost á mér í sveitarstjórnarmálin , var Jón á Reykjum fyrsti maðurinn til að gefa mér klapp á bakið og veita mér góð ráð .
Jón var að sjálfsögðu hokinn af reynslu og var það afar dýrmætt fyrir mig að fá notið af þeim viskubrunni .
Ég vil fá að þakka fyrir að hafa kynnst Jóni á Reykjum og fyrir að hafa verið þess aðnjótandi að geta til hans leitað meðan hans naut við .
Að lokum vil ég senda Málfríði , ekkju Jóns og börnum þeirra , Sólveigu Ólöfu , Guðmundi , Bjarna Snæbirni , Helgu , Eyjólfi , Jóni Magnúsi og þeirra fjölskyldum innilegar samúðarkveðjur .
Haraldur Sverrisson , bæjarstjóri .
