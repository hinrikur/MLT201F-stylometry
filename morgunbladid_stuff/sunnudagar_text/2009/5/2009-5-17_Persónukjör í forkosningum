ÞAÐ ER áhugavert fyrir íslenskt lýðræði að styrkja ábyrgðarsamband kjósenda og alþingismanna með því að taka upp persónukjör .
En hvernig er best að standa að því ? Með þessum orðum vil ég leggja til að persónukjör fari fram í forkosningum sem landskjörstjórn heldur .
Þær leysi af hólmi prófkjör sem margir stjórnmálaflokkar halda , en í leiðinni verði ákveðnir ágallar þeirra lagaðir og fullt persónukjör tekið upp sem aðalregla .
Þá legg ég til að engin breyting verði gerð á framkvæmd kosninga , sem er með ágætu og föstu sniði .
Almenningur þekkir reglur kosninga og kann að notfæra sér þær , til dæmis reglur um útstrikanir .
Það er óvarlegt að breyta verulega grundvallarkerfi í lýðræðinu eins og kosningum , nema brýna nauðsyn beri til og í þessu efni er hægt að fara leið sem er miklu minni kerfisbreyting og veldur minni óvissu í samfélaginu , en nær markmiðum breytingarinnar , þ.e. persónukjöri .
Með þessari tillögu er mælt með því að áhættan með breytingunni sé minnkuð verulega frá róttækustu tillögum um persónukjör .
Kosningar Fram hafa komið hugmyndir um að persónukjör fari fram í kosningum og að kjósendur geti endurraðað nöfnum á lista sem þeir kjósa .
Þær hugmyndir hafa nokkra galla sem eru helstir : a ) Kjósandi veit ekki endilega hvaða þingmenn hann er að kjósa því röðin á listanum gæti breyst við persónukjörið , jafnvel verulega .
Þetta er því ekki mjög lýðræðislegt og gerir val kjósenda ógagnsætt og er jafnvel í andstöðu við tilgang breytinganna , sem er að auka vald kjósenda á því hver verður fulltrúi hans .
b ) Ábyrgð í kosningaundirbúningnum er óljós .
Mér virðist mikilvægt að einhver skipi fyrsta sæti á lista og beri pólitíska ábyrgð á framboðinu , ef eitthvað fer úrskeiðis .
Jafnframt þarf einhver að sitja annað sætið og vera varamaður fyrir fyrsta sætið og svo koll af kolli .
c ) Persónukjör í kosningum getur gert kosninguna flókna , sem væri mjög óheppilegt , því kosningar eru fyrir alla hópa samfélagsins .
d ) Frambjóðendur á lista berjast innbyrðis fram að kjördegi ef persónukjör fer fram þá .
Þessar athugasemdir eru sennilega svo alvarlegar að þær kalla á aðra nálgun við að ná markmiðum sterkara ábyrgðarsambands , en hingað til hefur verið álitið .
Þannig má mæla með því að reglum um kosningar verði ekki endilega breytt , en hugað að annari nálgun .
Fátt kemur til greina annað en forkosningar .
Forkosningar Landskjörstjórn gæti haldið forkosningar með hæfilegum fyrirvara fyrir alþingiskosningar og væru þær persónukjör fyrir alla stjórnmálaflokka og hlutverk þeirra einvörðungu að tryggja það .
Kostirnir við þetta skipulag eru eftirfarandi : a ) Hver og einn kjósandi tæki bara þátt í að stilla upp nöfnum á einum lista .
Þetta er mikilvægt .
b ) Í þeim prófkjörum sem nú tíðkast er hugsanlegt að sömu aðilarnir í samfélaginu , gjarnan skipuleg félagssamtök , hafi veruleg áhrif á prófkjör allra stjórnmálaflokka .
Úr því myndi draga .
c ) Ákjósanlegt er að hver kjósandi í forkosningu velji jafnvel tvo fulltrúa fremur en einn .
Það munar miklu hvort einn eða tveir eru valdir , því ef tveir eru valdir aukast líkur á því að frambjóðandi sem sameinar framboðið og margir setja í annað sætið , fái það fyrsta .
Hins vegar skiptir minna máli hvort fleiri eru valdir eða ekki , þótt það sé ágætt .
d ) Forkosningar myndu neyða öll framboð í prófkjör , ef svo má segja .
e ) Forkosningar gæfu niðurstöðutölur fyrir komandi kosningar , sem myndu auka spennuna fyrir kosningunum og gefa stjórnmálaflokkunum ný markmið í sókn fram að hinum eiginlega kjördegi .
Þetta gæti aukið áhuga almennings á alþingiskosningum .
f ) Talning atkvæða eftir persónukjör er tafsöm og því heppilegt að hafa hana ekki á kosninganótt , heldur í sérstökum forkosningum .
Mjög vafasamt er að stjórnmálaflokkarnir hagræði uppstillingu sem fengin er með svo lýðræðislega sterkri aðferð .
Hins vegar mætti hafa eðlilegar takmarkanir á því hvaða nöfn og hversu mörg komast á slíka lista í upphafi og gætu stjórnmálaflokkarnir takmarkað það .
Þá verður erfitt að sjá við ójafnri skiptingu milli kynja .
Hana verður ekki hægt að leysa með lýðræðislegum aðferðum .
En ef gripið yrði til einhverra úrræða til að stuðla að jafnri stöðu kynjanna mætti til dæmis hugsa sér að frambjóðendur af sama kyni sitji aldrei meira en tvö samliggjandi sæti á framboðslista .
Í því fælist öryggisnet , sem gripi væntanlega ekki mjög oft inn í .
Höfundur er stjórnsýslufræðingur .
