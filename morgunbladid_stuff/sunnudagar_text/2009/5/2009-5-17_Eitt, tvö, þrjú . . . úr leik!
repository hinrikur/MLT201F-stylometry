Eftir Ragnhildi Sverrisdóttur rsv@mbl.is Laganemar við Stanford-háskóla í Kaliforníu leggja sitt af mörkum til að alræmdri löggjöf ríkisins um harðar refsingar við þriðja brot verði breytt .
Þeim hefur þegar tekist að fá fanga lausa úr fangelsi , sem annars sáu fram á lífstíðarfangelsi eftir að hafa verið dæmdir fyrir þriðja brot sitt .
Við slíkan dóm eiga menn í fyrsta lagi möguleika á náðun eftir 25 ár í fangelsi .
Svokölluð " Three strikes " lög voru sett í Kaliforníu fyrir fimmtán árum .
Þau draga nafn sitt af þeirri reglu hafnaboltans , að við þriðja misheppnað högg verði kylfingur að víkja af velli .
" Þriðja högg " afbrotamanna í Kaliforníu þýðir að þeir geta átt lífstíðarfangelsi yfir höfði sér .
Mikill stuðningur kjósenda Lögin hafa sætt mikilli gagnrýni , enda ófá dæmi um að menn fái svo þungan dóm eftir smávægilega glæpi .
Fyrir fáum árum var t.d. mikið fjallað um afbrotamann , sem tók pitsusneið af börnum og var þar með dæmdur fyrir sitt þriðja brot .
Reyndar ber að geta þess , að til þess að verða svo illa úti þurfa fyrri brotin að teljast ofbeldisfull eða alvarleg .
Undir ofbeldisglæpi falla t.d. morð , að sjálfsögðu , rán á heimilum með hættulegum eða banvænum vopnum , nauðganir og önnur kynferðisbrot .
Önnur alvarleg brot eru innbrot á heimili og líkamsárásir .
Lögin nutu mikils stuðnings Kaliforníubúa árið 1994 , þegar 72% kjósenda samþykktu þau .
Alls hafa 26 ríki Bandaríkjanna nú samþykkt slík lög , þótt sjaldnast séu þau eins afdráttarlaus og í Kaliforníu .
En þau eiga það þó sammerkt að þriðja brot getur falið í sér hættuna á lífstíðardómi , án möguleika á náðun fyrr en eftir langan tíma .
Oftast er þá miðað við aldarfjórðung .
Stal verkfærum Laganemar við Stanford-háskóla hafa sett upp ókeypis lögfræðiaðstoð , þar sem verðugum málefnum er sinnt .
Fjöldi þarlendra háskóla býður upp á svipaða þjónustu , en margir horfa fyrst og fremst til þess að aðstoða fanga sem hafa verið dæmdir saklausir .
Á undanförnum árum hafa t.d. ófá málin verið leyst með DNA-greiningu , sem ekki var möguleg þegar glæpirnir voru framdir .
Laganemarnir í Stanford vita vel , að skjólstæðingar þeirra hafa framið þá glæpi , sem þeir voru dæmdir fyrir .
Þeir eru hins vegar ósáttir við hversu smávægilegir sumir glæpirnir eru , sem teljast sem " þriðja högg " og fela í sér lífstíðarfangelsi .
Sl. þriðjudag skýrði dagblaðið Los Angeles Times frá síðasta sigri laganemanna á réttarkerfinu .
Norman Williams hafði verið dæmdur til lífstíðarfangelsis fyrir 13 árum , þegar hann var 32 ára , eftir að hafa verið fundinn sekur um þjófnað á bíltjakki og verkfærum úr bíl .
Hann hafði áður verið dæmdur tvívegis fyrir innbrot á heimili , sem flokkast sem alvarlegur glæpur .
Lögin gera ráð fyrir að dómarar geti vikið frá þriggja brota reglunni , en þeir verða þá að leggja mat á sögu brotamannsins , persónu hans og hversu líklegt telst að hann muni brjóta af sér á ný .
Lögmaður Williams hafði ekki rakið ömurlega sögu hans fyrir dómaranum , sem vissi það eitt að maðurinn hafði stundað hnupl og ýmsa smáglæpi frá bernsku .
Williams ólst upp við hörmulegar aðstæður hjá móður , sem var langt leiddur alkóhólisti og skildi börn sín oft eftir ein heima dögum saman .
Honum og systkinum hans var ítrekað nauðgað af vinum móðurinnar og hann var barinn með rafmagnssnúru .
Hann hefur litla greind , rétt yfir mörkum þess að teljast þroskaheftur .
Eftir að Stanford-nemendurnir tóku mál Williams að sér fékkst það endurupptekið .
Sami dómarinn og hafði áður dæmt hann til lífstíðarfangelsis ákvað að hæfileg refsing hans teldist 10 ár .
Áður vildi hann þó að tryggt væri að maðurinn hefði að einhverju að hverfa , svo laganemarnir tryggðu honum vist í skýli fyrir heimilislausa , þar sem hann fær einnig þjálfun til einfaldra verka .
Þegar nýi dómurinn féll hafði Williams þegar setið inni í 13 og var sleppt .
Vonast eftir lagabreytingum Þegar hafa refsidómar fjögurra skjólstæðinga Stanford-nemanna verið styttir verulega .
Þremur þeirra hefur verið sleppt úr haldi .
Laganemarnir telja ótal dæmi um að menn sitji í lífstíðarfangelsi , með möguleika á náðun í fyrsta lagi eftir 25 ár , vegna fremur smávægilegra brota , að þeirra mati .
Þar eigi fátækir , geðveikir og fíklar mjög undir högg að sækja .
Með starfi sínu vilja þeir benda á hversu harkalega lögunum hefur stundum verið framfylgt , í þeirri von að þeim verði breytt .
Barátta föður fórnarlambs Mike Reynolds , ljósmyndari í Kaliforníu , er upphafsmaður lagasetningarinnar um harðar refsingar við þriðja brot .
Hann ákvað að beita sér í kjölfar þess að 18 ára dóttir hans , Kimber , var myrt árið 1992 .
Hún streittist á móti þegar tveir menn rændu af henni veskinu .
Annar þeirra skaut hana .
Reynolds vildi að lögin yrðu einföld , ákveðin og nógu hörð til að fæla menn frá glæpum .
Þau kveða á um að refsing manns við annað alvarlegt brot skuli vera tvöfalt þyngri en við fyrsta slíkt brot .
Brjóti menn alvarlega af sér í þriðja sinn skuli refsingin að lágmarki verða 25 ára fangelsi , eða til lífstíðar .
Reynolds er enn mjög áberandi í umræðunni um þriggja brota lögin og kemur sjónarmiðum sínum á framfæri á síðunni www.threestrikes.org .
Hann þakkar lögunum þá staðreynd að glæpatíðni hefur lækkað í Kaliforníu frá setningu þeirra .
Hann segir lögin hafa bjargað einni milljón manna frá því að verða fórnarlömb ofbeldisglæpa , þar sem þeir glæpamenn , sem líklegastir séu til að endurtaka slíka glæpi , sitji á bak við lás og slá .
Þurfti ekki fleiri fangelsi Gagnrýnendur segja lögin of oft leiða til þess að menn séu dæmdir í lífstíðarfangelsi fyrir smáglæpi .
Reynolds gefur lítið fyrir þau rök , bendir á að fyrri brotin tvö þurfi ávallt að teljast alvarleg til að þriggja brota reglan gildi og að allar líkur séu á að sá sem dæmdur hafi verið fyrir tvö alvarleg brot muni fremja hið þriðja .
Hann bendir á að ekki hafi þurft að byggja fjölda fangelsa í Kaliforníu eftir að lögin tóku gildi , eins og margir hafi óttast .
Hann harmar hins vegar að ekki sé samræmi í því hvort saksóknarar kjósi að beita lögunum gegn afbrotamönnum .
Sumir geri það alltaf , aðrir sjaldan eða aldrei .
Þótt Reynolds vilji gjarnan þakka lögunum færri glæpi í Kaliforníu hafa margir bent á að glæpum fækkaði víða í Bandaríkjunum á árunum eftir gildistöku laganna og þakka það hertri löggæslu .
Þá hefur glæpatíðni aukist nokkuð á ný á undanförnum árum , þótt lögin séu enn í gildi .
Rökrétt mat Árið 2003 tók Hæstiréttur Bandaríkjanna fyrir mál manns , sem hafði verið dæmdur í lífstíðarfangelsi , með möguleika á náðun eftir 50 ár .
Þriðji glæpur hans var stuldur á nokkrum myndböndum .
Áður hafði hann hins vegar margoft verið dæmdur fyrir smáglæpi og tvívegis fyrir innbrot , líkt og Norman Williams .
Þegar þriggja brota lögin komu til kasta Hæstaréttar Bandaríkjanna ritaði meirihluti réttarins í dómsorðinu : " Rétturinn er ekki " yfirlöggjafarsamkoma " sem dregur lögmæti þessarar stefnu í efa .
Það er nóg að Kaliforníuríki hafi sanngjarnan grunn til að draga þá ályktun að verulega þyngdar refsingar fyrir síbrotamenn þoki ríkinu nær markmiðum réttarkerfis síns á raunverulegan hátt ...
Vissulega er refsing Ewings hörð .
En hún endurspeglar það rökrétta mat löggjafans , sem taka þarf tillit til , að taka þurfi úr umferð þá afbrotamenn sem framið hafa alvarleg brot eða ofbeldisfull og sem halda áfram að brjóta af sér .
" Alríkisdómstóll taldi refsinguna óhæfilega , en Hæstiréttur hnekkti dóminum , með þessum rökum , að einstök ríki ættu að geta tekið ákvörðun um að hafa síbrotamenn bak við lás og slá .
Fimm hæstaréttardómarar stóðu að dóminum , fjórir voru andvígir .
Stuðningsmenn laganna fögnuðu niðurstöðunni , en andstæðingarnir benda á nauman meirihlutann og segja andstöðu við lögin fara vaxandi .
Stiklur KJÓSENDUR í Kaliforníu samþykktu árið 2000 breytingar á lögunum um harða refsingu við þriðja brot .
Í breytingunni fólst að hægt væri að dæma afbrotamenn til viðeigandi fíkniefnameðferðar , í stað lífstíðarfangelsis , væru þeir gripnir með fíkniefni á sér .
Fyrir fjórum árum var lagt fram lagafrumvarp í Kaliforníu , sem átti að tryggja að afbrotamenn yrðu ekki dæmdir til lífstíðarfangelsis nema þriðja brotið teldist ofbeldisfullt eða alvarlegt að öðru leyti , rétt eins og fyrri tvö .
Arnold Schwartzenegger ríkisstjóri var mjög andsnúinn frumvarpinu .
Hann lýsti því yfir að yrði það að lögum yrði að láta 26 þúsund hættulega glæpamenn og nauðgara lausa .
Staðreyndin var hins vegar sú að á þeim tíma voru um 8 þúsund fangar sem dæmdir höfðu verið til lífstíðarfangelsis , með möguleika á náðun eftir 25 ár , ekki 26 þúsund .
Áróður ríkisstjórans hreif .
Frumvarpið var fellt í kosningum , 52,3% kjósenda höfnuðu því , en 47,3% voru því fylgjandi .
