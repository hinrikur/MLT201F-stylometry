Svanhvít Rósa Þráinsdóttir fæddist í Vestmannaeyjum 6. janúar 1964 .
Hún lést á Landspítalanum í Fossvogi 7. maí síðastliðinn og fór útför hennar fram frá Kópavogskirkju 19. maí .
Lítill engill skottast á götunum úti í Eyjum .
Ung kona ekki svo löngu síðar , alvarleg , greind og hlý .
Þarna er hann kominn aftur , sami engillinn .
Brúðkaup .
Litli engillinn er að gifta sig .
Svo líða örfá ár .
Lítill sólargeisli kemur til sögunnar nokkru síðar .
En skyndilega er engillinn okkar horfinn .
Við sitjum eftir steini lostnar með allar minningarnar sem engillinn skildi eftir .
Þegar við sátum , spjölluðum og hlógum saman í vetur , hvarflaði það aldrei að okkur vinkonunum sem hittumst reglulega frá því við unnum saman á Laugaveginum að það væri síðasta kvöldið okkar saman .
En svona kemur tilveran aftan að manni .
Nú er þín sárt saknað elsku Svanhvít .
Elsku Þröstur og Daney Rós ykkar harmur er stór .
Við getum aðeins vottað ykkur okkar dýpstu samúð .
Við geymum góðar minningar um vinkonu sem við áttum eftir að gera svo margt með .
En svona er víst lífið .
Þar ræður annað okkar örlögum .
Elsku vinkona , við þökkum þér fyrir vináttuna .
Það verður að vera huggun í sorginni að einhvers staðar situr kankvís fallegur engill sem mun fylgjast með okkur þar til við hittumst á ný .
Þínar vinkonur , Katrín Ævarsdóttir og Ingibjörg Hilmarsdóttir .
Elsku Svanhvít .
Við sitjum hérna saman vinkonurnar með tárin í augunum .
Við trúum því ekki að þú sért farin .
Okkur langar til að þakka þér fyrir að hafa fengið að kynnast þér vorið 1992 .
Það er svo margt sem kemur upp í hugann þegar við hugsum til þín , t.d. í fyrsta partíinu hjá Gunna og Guðrúnu .
Við bjuggumst við að hitta feimna stúlku , en þá birtist þessi flotta skvísa með Þresti sínum .
Lifnaði allt við í partíinu og stuðið magnaðist með hverri mínútu .
Einnig minnumst við þess þegar við Sagaklasskonur höfðum dekurdag , sem fólst í því að panta herbergi á Hótel Sögu , mættum þar um hádegi og byrjuðum á að fara í nudd , ljós og jafnvel var tekin ein hvítvín í heita pottinum , þar fórum við á trúnó eða hlógum okkur máttlausar .
Síðan var farið upp á herbergi og þá var ýmislegt brallað ( spádómar , förðun , leikir o.m.fl .
) .
Eftir allar uppákomurnar fórum við niður í Súlnasal og dönsuðum fram á rauða nótt við undirleik hljómsveitarinnar Sagaklass .
Þessir dagar standa okkur í fersku minni , gleðin og vináttan sem ríkti okkar á milli .
Nú koma upp í huga okkar ferðalögin til Lúxemborgar , ekki var minna gaman þar .
Ekki er hægt að telja upp allar þær góðu og yndislegu stundir sem við áttum með þér .
Ekki má gleyma gleðistundinni þegar í ljós kom að Svanhvít og Þröstur ættu von á barni .
Daney Rós fæddist 14. maí 1997 , algjör gullmoli þessi prinsessa .
Elsku Svanhvít , þú munt alltaf eiga stóran sess í hjörtum okkar , við söknum þín ótrúlega .
Við biðjum góðan Guð að varðveita Þröst og Daney Rós .
Þínar Sagaklass-vinkonur , Bryndís , Edda , Guðrún og Sigrún .
Kæra vinkona , það er svo óraunverulegt og skrýtið að sitja hérna og skrifa um þig .
Aldrei datt mér í hug að þú gætir horfið frá mér svo snögglega og óvænt .
Ég verð að segja að ég er ekki enn búin að átta mig á því að þú sért farin .
Ég fékk þá blessun að kynnast þér árið 1990 er við störfuðum saman í Sautján .
Fljótlega tókst með okkur einstök vinátta sem hefur haldið allar götur síðan .
Með árunum urðum við svo samrýndar og líkar í háttum að fólk ruglaði okkur oft saman og héldu margir að við værum systur .
Það hefur verið svo einstakt að eiga vin eins og þig , vin sem ég gat verið ég sjálf með , vin sem ég gat setið með án orða eða talað við um allt sem okkur lá á hjarta .
Þú varst alltaf til staðar fyrir mig .
Heimili þitt stóð mér alltaf opið , ekki síst eftir að ég flutti til London og kallaðir þú mig oft villta heimilisköttinn þegar ég var hjá ykkur .
Kæra vinkona , ég vil þakka þér fyrir að opna heimili þitt fyrir mér og leyfa mér að vera eins og einni af fjölskyldunni .
Samvera okkar hefur veitt mér svo ótalmargar minningar sem ég get núna brosað að í gegnum tárin .
Nú þegar ég sit hér og skrifa til þín sveimar hugurinn til dæmis til þess tíma er við borðuðum humar í öll mál þó við ættum ekki krónu með gati því þú fékkst hann alltaf sendan úr Eyjum .
Einnig hugsa ég til allra þeirra skipta þegar við vöktum Þröst til að elda spælt egg og brauð handa okkur þegar við komum seint heim .
Guð hvað við gátum hlegið .
Ég fæ þér aldrei fullþakkað fyrir að vera hjá mér , þú stóðst með mér , hvattir mig til dáða , en hélst þó í tauminn .
Þú reistir mig við og styrktir mig .
Ég er minnisvarði hugsana þinna og umhyggju .
Þakka þér fyrir .
( Höf. ókunnur .
) Elsku Svanhvít , það var allt ljós og gleði hjá þér og sérstaklega þegar hún Daney Rós fæddist árið 1997 .
Hún er liturinn og sólin í hjarta ykkar beggja .
Orð fá því ekki lýst hvað það var gaman að horfa á ykkur þrjú saman , þið voruð eins og stór sólargeisli .
Síðustu daga hef ég verið að hugsa um allar okkar stundir saman , bæði hér heima og þegar þú komst að heimsækja mig til London .
Þessar samverustundir eru mér ómetanlegar og mun ég geyma þær í huga mér og hjarta um ókomna tíð .
Elsku Svanhvít , þakka þér fyrir að vera bara þú , staðföst í vináttu og óþreytandi í gæsku .
Ég gæti hrópað orðin af hæstu tindum svo allur heimurinn heyrði .
Ég gæti málað þau þvert yfir himininn svo öll veröldin sæi .
Ég gæti steypt þau í brons svo þau yrði öllum áþreifanleg .
En hvernig sem ég tjái þakkir mínar , Er engin leið til að lýsa til fulls hve þakklátur ég er .
( Stuart McFarlane ) Kæra vinkona , við sögðum alltaf að ef eitthvað myndi koma upp á þá myndum við styrkja hvor aðra og styðja .
Ég skal lofa því , elsku Svanhvít mín , að ég mun gera mitt besta til að hlúa að Þresti og Daney Rós .
Ég elska þig svo mikið og sakna þín svo sárt .
Þín vinkona , Guðbjörg .
Kæra vinkona , hvern gat grunað það þegar ég heimsótti ykkur nú í febrúar að það yrði í síðasta sinn sem við hittumst .
Ýmislegt var rætt þá , meðal annars um unglingsárin okkar í Eyjum , Þjóðhátíð og litlu prinsessurnar okkar .
Þú sagðist ætla að verða duglegri að heimsækja Eyjarnar þegar þú værir búin að jafna þig á þessum slappleika sem hrjáði þig .
Vinskapur okkar nær aftur til þess tíma sem við vorum saman í nemendaráði framhaldsskólans í Vestmannaeyjum .
Með tilkomu Önnu og Þrastar styrktist vinskapurinn og þegar Sævör og Daney fæddust áttum við enn meira sameiginlegt sem við gátum glaðst yfir og talað um .
Þau eru ófá skiptin sem við höfum gist hjá ykkur í Víðilundinum þegar við höfum komið til suður og munum við halda því áfram .
Við viljum þakka þér fyrir góða vináttu og ómetanlegar samverustundir öll þessi ár .
Elsku Þröstur og Daney Rós , ykkar missir er mikill og vottum við ykkur okkar innilegustu samúð .
Ykkar vinir Erlendur , Anna og Sævör Dagný .
Þó að fornu björgin bresti , bili himinn og þorni upp mar , allar sortni sólirnar , aldrei deyr , þótt allt upp þrotni , endurminning þess , sem var .
( Grímur Thomsen .
) Við sem urðum þeirrar gæfu aðnjótandi að fá að vera Svanhvíti samferða , kynnast henni sem smástelpu og eiga hana að sem vinkonu í gegnum súrt og sætt , verðum ævinlega þakklátar fyrir þá gjöf .
Æskuárin í Eyjum er oft búið að rifja upp í saumaklúbbnum Ráptuðrum sem við 10 æskuvinkonurnar stofnuðum hér á höfuðborgarsvæðinu fyrir margt löngu .
Prakkarastrikin , diskótekin , handboltaæfingarnar og allar minningarnar úr Eyjum .
Já , þar var nú ýmislegt brallað .
Eftir að við urðum " fullorðnar " , breyttust prakkarastrikin í ferðalög , diskótekin í kaffihúsarölt , handboltaæfingarnar í dansæfingar , labbitúra og matarboð .
Það er sárt að sjá á eftir elskulegri vinkonu sem var í gegnum öll okkar samveruár iðandi af lífi , krafti , dugnaði , gleði og hjálpsemi .
Svanhvít var einstaklega vinamörg og vinsæl manneskja sem mátti ekkert aumt sjá .
Skipulagshæfni og dugnaður voru henni í blóð borin og var hún því gjarnan í forsvari fyrir hverskonar samkomur , nú síðast í haust hjá árgangi 1964 í Vestmannaeyjum .
Það hvarflaði ekki að okkur þá að þetta yrði okkar síðasta samstarfsverkefni .
Við reiknuðum með meiri tíma .
Við kveðjum Svanhvíti með þakklæti , virðingu og kærleika .
Elsku Þröstur , Daney , Þráinn , Svava og Víðir .
Við biðjum algóðan guð að styrkja ykkur í þessari miklu sorg .
Ágústa , Elva Ósk , Guðrún Kristín , Helga Bryndís , Kolbrún , Linda Kristín , Ósk , Rúna og Sigrún .
