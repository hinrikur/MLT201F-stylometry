Staða margra sveitarfélaga er gríðarlega erfið og mikið áhyggjuefni .
Ljóst er að skuldsetning þeirra hefur verið með ólíkindum og fráleitt að tala um varkárni í fjármálum .
Á föstudag kom fram ný gengisspá Seðlabanka Íslands og samkvæmt henni mun gengi krónunnar gagnvart evru ekki styrkjast eins mikið og vonir höfðu áður verið bundnar við .
" Ef spá Seðlabankans gengur eftir er það auðvitað mjög alvarlegt fyrir sveitarfélögin , " segir Halldór Halldórsson , formaður Sambands íslenskra sveitarfélaga , í samtali við Morgunblaðið í gær .
" Það má segja að hún komi eins og blaut tuska framan í þau , þar sem menn höfðu vonast eftir því að krónan styrktist allverulega .
Það eina sem við getum vonað er að útflutningstekjur verði sem allra mestar og bæti þannig stöðuna .
" Ástæðan fyrir því að spá Seðlabankans boðar ekki gott fyrir sveitarfélögin er skuldsetning þeirra í erlendri mynt .
Þetta á bæði við um sveitarfélögin sjálf og dótturfélög á borð við orkuveitur og hafnarsjóði .
Skuldir og skuldbindingar sveitarfélaganna námu í árslok 2008 um 230 milljörðum króna .
Mörg sveitarfélögin hafa tekið erlend lán til þess að fjármagna framkvæmdir og þau hafa snarhækkað við fall krónunnar .
Þórarinn G. Pétursson , aðalhagfræðingur Seðlabanka Íslands , segir í Morgunblaðinu í gær að ýmislegt hafi verið sagt um bankann , en ekki sé hægt að segja að hann " hafi ekki varað við lántökum í erlendri mynt á meðan tekjurnar eru í krónum " .
Það var ábyrgðarhluti bankanna að halda lánum í erlendri mynt að almenningi .
Sveitarfélög eiga hins vegar að teljast upplýst í fjármálum og eiga íbúar þeirra heimtingu á að þar ráði skynsemi ferðinni .
Það hefur verið öðru nær .
Ábyrgðarleysi sveitarfélaganna mun nú bitna á íbúum um allt land .
Lán í erlendri mynt munu verða sem myllusteinn um háls margra sveitarfélaga og gera rekstur þeirra þyngri en ella .
Samkvæmt spá Seðlabankans um gengi krónunnar er lítil von til að sú staða lagist .
Ofan á það bætist að tekjur sveitarfélaga munu skreppa saman með vaxandi atvinnuleysi og erfiðleikum í rekstri fyrirtækja .
Þetta mun meðal annars koma fram í skólastarfi .
Þegar hefur verið ákveðið að stytta skóladaginn og einnig má gera ráð fyrir stærri bekkjum .
Einmitt þegar þörf hefði verið á að efla skólakerfið gera áhættusamlegar lántökur það að verkum að veikja verður kerfið .
Halldór Halldórsson talar um að gengisspá Seðlabankans komi eins og blaut tuska framan í sveitarfélögin .
Glannaleg skuldsetning sveitarfélaganna kemur hins vegar eins og blaut tuska framan í almenning .
