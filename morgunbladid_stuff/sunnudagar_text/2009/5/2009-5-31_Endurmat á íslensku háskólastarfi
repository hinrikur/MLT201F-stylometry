Mörg og brýn skammtímaverkefni bíða úrlausnar í endurreisninni eftir kreppuna .
En endurreisnin er einnig langtímaverkefni , sem miklu skiptir hvernig haldið verður utan um .
Það þarf að smíða ramma utan um efnahagslífið sem fyrst og setja leikreglur , sem tryggja heilbrigða samkeppni og ýta undir nýjar hugmyndir og frumkvöðla , en koma í veg fyrir óheilbrigt ástand fákeppni og einokunar .
Einn mikilvægasti þáttur endurreisnarinnar er menntun .
Óskastaðan væri sú að demba mætti meira fé í menntun á öllum stigum en nokkurn tíma fyrr og þá sérstaklega á háskólastigi .
Menntun er og verður lykillinn að velgengni í samfélagi þjóðanna .
Eftir því sem menntunin er betri og þekkingin meiri skapast betri forsendur fyrir gróskumikið og heilbrigt samfélag .
Menntun er lykillinn að því að tryggja að hér verði fjölbreytt atvinnustarfsemi en ekki einhæf .
Menntun er forsenda fyrir því að hér sé hægt að stofna fyrirtæki , sem byggjast á þekkingu og hugviti – fyrirtæki á borð við Íslenska erfðagreiningu , sem hefur gerbreytt fræðasamfélaginu á Íslandi og vakið athygli um allan heim fyrir rannsóknir í fremstu röð .
Innspýting fjármuna ófær leið Íslendingar eru hins vegar ekki í neinni óskastöðu um þessar mundir .
Í sömu andránni og Alþjóðagjaldeyrissjóðurinn mælir með því við ríki heims að farið verði að ráðum hagfræðingsins Johns Maynards Keynes um aukin ríkisútgjöld á krepputímum eru skilaboð tilsjónarmanna sjóðsins með Íslandi skýr : Íslendingar eru í slíkum fjárhagskröggum að þeir hafa ekki efni á að leyfa sér munað keynesismans .
Við Íslendingum blasir því niðurskurður á öllum sviðum .
Eins og stendur er ekki ljóst upp á hvað reikningurinn mun hljóða .
Stærð skuldafjallsins liggur ekki fyrir vegna þess að ekki er vitað hvað fæst fyrir eignir gjaldþrota banka og fjármálastofnana .
Því er ekki ljóst hvernig á að fara að því að halda uppi heilbrigðisþjónustu , félagslegu neti og menntakerfi um leið og greitt verður af lánum og skuldbindingum á sama tíma og þjóðarframleiðslan skreppur saman um tíu af hundraði ef dökkar spár ganga eftir .
Hins vegar er ljóst að eitthvað verður undan að láta og nú er verkefni stjórnvalda að gera það án þess að þessir grunnþættir laskist varanlega .
Á Íslandi hefur verið óskrifaður þjóðfélagssáttmáli um það að markaðsfrelsi skuli ríkja í viðskiptalífinu , en ríkisvaldið skuli sjá borgurunum fyrir jöfnum aðgangi að heilbrigðisþjónustu og menntun – hvaða leið , sem farin verður að því marki .
Það verður ekki einfalt að halda þennan sáttmála svo vel sé næstu misserin .
Í upphafi vikunnar kom fram skýrsla verkefnisstjórnar , sem menntamálaráðherra skipaði til að " fjalla um málefni háskóla og vísinda í ljósi nýrrar stöðu í ríkisfjármálum eftir hrun bankanna í október " .
Úr sjö háskólum í tvo ? Ekki er langt síðan aðeins var einn háskóli á Íslandi , en nú eru þeir sjö .
Eins og bent er á í skýrslu verkefnisstjórnarinnar eru hér fleiri háskólar en þekkist annars staðar miðað við höfðatölu .
Rekstrarform þessara skóla er með ýmsum hætti .
Fjórir eru ríkisreknir , tveir þeirra samkvæmt lögum um búnaðarfræðslu , tveir á grundvelli laga um opinbera háskóla .
Þrír háskólar eru sjálfseignarstofnanir eða hlutafélög .
Samfara fjölgun skóla á háskólastigi hafa einnig átt sér stað sameiningar .
Háskólinn í Reykjavík og Tækniháskóli Íslands sameinuðust árið 2005 og Háskóli Íslands og Kennaraháskóli Íslands í fyrra .
Verkefnisstjórnin leggur til fækkun stofnana .
" Við þær aðstæður sem nú eru uppi í íslensku efnahagslífi og í ljósi krafna um aðhald og niðurskurð í opinberum úgjöldum er óhjákvæmilegt að líta til þess hvort breytingar á stofnanakerfi háskólastigsins geti stuðlað að því markmiði að nýta betur það fé sem varið er til háskólastarfsemi , " segir í skýrslunni .
" Margt bendir til þess að hægt sé að ná aukinni samlegð í rekstri í ljósi þess að sömu greinar eru kenndar í mörgum skólum .
Slík samlegð er ekki eingöngu af fjárhagslegum toga heldur kunna þau að tryggja aukin gæði og viðhalda fjölbreytni í námsframboði um leið og kennsla í tilteknum greinum sé tryggð , þótt nemendur kunni að verða fáir .
" Í skýrslunni er lagt til að í " samstarfi við háskólana verði unnið að sameiningu háskóla eða sameiginlegum rekstri með það að markmiði að skapa einfalda , skilvirka og heildstæða stofnanalega umgjörð fyrir háskólastarfsemi í landinu .
Skilgreina þarf fyrirfram ávinning af sameiningu eða sameiginlegum rekstri skóla og leiðir til að tryggja að sá ávinningur sem stefnt er að náist .
Sérstaklega skal hyggja að aukinni samlegð þar sem margir skólar kenna sömu greinar .
" Síðan segir : " Verkefnisstjórnin telur að stefna beri að því að háskólum í landinu fækki þannig að þeir verði jafnvel svo fáir sem tveir , þótt þeir gætu einnig verið fleiri .
Verkefnisstjórnin nefnir einnig þann möguleika að í stað samrunaferils stofni tveir eða fleiri háskólar með sér nýja stofnun sem þær eldri renna inn í eða falla saman við að hluta eða öllu leyti .
" Það er mjög eðlilegt að þessi hugmynd komi fram .
Nauðsynlegt er að finna leiðir til sparnaðar í háskólakerfinu þannig að hann komi sem minnst niður á sjálfri menntuninni .
Með samruna háskóla ætti að vera hægt að draga úr yfirbyggingu .
Höfundar skýrslunnar gera sér augljóslega grein fyrir því að sameining háskóla getur verið viðkvæmt mál og vonast til að með því að setja á fót nýja stofnun megi komast hjá deilum um að einn háskóli gleypi annan .
Þar er lykillinn að sjá til þess að áhersla á tilteknar námsgreinar fari ekki forgörðum við sameiningu .
Ekki má heldur gleyma því samfélagi , sem skapast í kringum háskóla .
Þau jákvæðu áhrif , sem samfélagið í kringum Háskólann á Akureyri hefur haft , þaggaði niður í mörgum , sem á sínum tíma gagnrýndu harkalega stofnun háskóla fyrir norðan og töldu að með henni væri verið að útvatna háskólamenntun í landinu .
Það kæmi ekki á óvart ef Akureyringar litu hugmyndir um sameiningu hornauga og teldu að þeir mættu síst við því að háskólinn þar yrði veiktur í núverandi árferði .
Er eitt rekstrarform æskilegt ? Við sameiningu háskóla verður einnig að huga að því að kostirnir , sem fylgt hafa fjölgun háskóla , verði ekki fyrir borð bornir .
Þar blasir við að nefna að við stofnun lagadeildar við Háskólann í Reykjavík hefur lagadeild Háskóla Íslands eflst .
Samkeppnin hefur verið lagadeildum beggja skóla lyftistöng og vinningshafar þeirrar þróunar eru nemendur .
Sömu sögu er að segja um aukna samkeppni milli háskóla hér á landi í viðskiptafræðinámi .
Verði sameining til þess að draga úr samkeppni af þessum toga gæti það reynst afdrifaríkt og leitt til fábrotnari akademíu .
Eins og áður er nefnt eru þrjú rekstrarform á háskólum á Íslandi .
Í skýrslunni er lagt til að fram fari mat á því hvaða rekstrarform henti best starfsemi háskóla : " Einkanlega er vert að skoða þær leiðir sem farnar hafa verið í nágrannalöndum á síðustu árum og fyrirhugaðar eru þar , þ.e. að háskólar starfi sem sjálfseignarstofnanir .
Kostir þeirrar leiðar felast einkum í auknu sjálfstæði háskóla og meiri sveigjanleika í starfi þeirra .
" Bent er á að það sé " hindrun fyrir auknu samstarfi háskóla ...
að háskólar eru reknir á mismunandi forsendum .
Þar spilar m.a. inn í að nemendur standa misjafnt gagnvart skólagjöldum og ráðningafesta starfsmanna er með ólíkum hætti .
Þessum hindrunum þarf að ryðja úr vegi .
Uppstokkun í stofnanakerfi háskóla felur í sér tækifæri til að endurskilgreina skipulag þeirra og rekstrarform .
" Bannorðið skólagjöld Bent er á þetta sama vandamál frá annarri hlið síðar í skýrslunni þar sem fjallað er um skólagjöld og sjálfsaflafé : " Þegar litið er til skólagjalda þá er ljóst að ríkisskólarnir hafa ekki heimild til að leggja á skólagjöld í almennu námi .
LÍN lánar hins vegar nemendum fyrir skólagjöldum í þeim skólum sem leggja á skólagjöld .
Það er því freistandi að álykta sem svo að ríkið fjármagni í reynd skólagjöldin .
Þetta er auðvitað ekki alls kostar rétt því nemendurnir greiða námslánin til baka eftir að námi lýkur .
Vextir námslána fylgja hins vegar ekki markaðsvöxtum .
Jafnframt eru endurgreiðslur tekjutengdar , þ.a .
þeir sem fá mikið að láni greiða ekki allt lánið til baka .
Þetta þýðir að námslánin eru niðurgreidd af ríkinu .
Það er þessi niðurgreiðsla sem rétt er að flokka sem ríkisframlag vegna skólagjalda .
" Í skýrslunni er ekki tekin afstaða til skólagjalda og ljóst að Katrín Jakobsdóttir menntamálaráðherra er andvíg þeim .
Hins vegar verður að eiga sér stað umræða um skólagjöld eigi að sameina stofnanir á háskólastigi þannig að eftir standi tveir háskólar .
Skólagjöld hafa verið bannorð , en þó vill svo til að þau viðgangast í leikskólum landsins þótt námskrá nái til þeirra .
Sjálfsagt þykir að taka skólagjöld af yngstu nemendunum í skólakerfinu , en þegar þeir elstu eiga í hlut má ekki nefna þau .
Skólagjöld gegna hins vegar ekki aðeins því hlutverki að afla tekna fyrir námið , þau eru námsmanninum einnig áminning um að námið sé einhvers virði .
Gæði hins akademíska umhverfis byggjast á samspili margra þátta .
Kennarar og aðstaða skipta þar miklu máli , en ekki er síður mikilvægt fyrir hvern nemanda að hinir nemendurnir séu í náminu af fullri alvöru og lyfti hinu akademíska starfi á hærra plan .
Með skólagjöldum er hægt að stuðla að þessu .
Jafnrétti til náms Meginrökin gegn skólagjöldum eru að þau ýti undir ójöfnuð í menntakerfinu .
Aðeins hinir efnuðu geti gengið menntaveginn .
Því þyrfti að ganga rækilega frá því að Lánasjóðurinn gegndi því hlutverki svikalaust að tryggja að skólagjöld takmörkuðu ekki aðgang að íslenskum háskólum .
Samfélaginu er fyrir bestu að hver og einn njóti sín að verðleikum .
Opinn aðgangur að menntun er besta leiðin til að tryggja að hér verði til verðleikasamfélag .
Í skýrslunni , sem lögð var fram á mánudag , er bent á leiðir til að laga umhverfi íslenskra háskóla og starf á sviði vísinda og fræða að nýjum aðstæðum .
Þessi endurskoðun verður holl fyrir háskólasamfélagið .
Hún þarf að vera hreinskilnisleg og laus við hreppapólitík .
Það verður að horfast í augu við veikleikana og byggja á styrkleikunum .
Ef það tekst gæti akademía á Íslandi komið sterkari út úr hruninu en hún var fyrir það .
17.332 Fjöldi nema í íslenskum háskólum árið 2007 490 Fjöldi námsgráða sem boðið er upp á í íslenskum háskólum .
28 Útgjöld vegna háskóla , rannsókna og námsaðstoðar á fjárlögum 2009 í milljörðum króna 