Sigmundur Erling Ingimarsson fæddist á Akranesi 1. apríl 1982 .
Hann lést á Landspítalanum í Fossvogi 22. maí sl. og fór útför hans fram frá Akraneskirkju 28. maí .
Deyr fé , deyja frændur , deyr sjálfur ið sama ; en orðstír deyr aldregi , hveim er sér góðan getur .
( Úr Hávamálum ) Þetta erindi úr Hávamálum kom mér í hug þegar ég frétti að Simmi væri dáinn .
Ég kynntist honum fyrst þegar hann innritaðist í Fjölbrautaskóla Vesturlands árið 1999 .
Hér stundaði hann nám í fjögur ár .
Simmi er í huga mínum einn af minnisstæðustu nemendum Fjölbrautaskólans .
Ég man aldrei eftir honum öðruvísi en í góðu skapi .
Það var alveg sama hvort maður hitti hann í frímínútum með maltdós í hendi , í kennslustund vinnandi verkefni af áhuga , eða á röltinu úti í bæ , hann var alltaf brosandi og glaður .
Simmi tók virkan þátt í félagslífi nemenda .
Ég veit að trommusólóin hans á kaffihúsakvöldum eru ógleymanleg þeim sem á hlýddu .
Simmi var hvers manns hugljúfi , vinsæll af nemendum skólans og starfsfólki .
Hann útskrifaðist vorið 2003 og fékk þá viðurkenningu frá skólanum fyrir góða ástundun í námi og skemmtilega framkomu .
Ég hitti Simma við og við eftir að hann útskrifaðist .
" Blessaður Simmi , hvað segirðu ? " " Allt þetta fína , " sagði hann alltaf og brosti sínu skemmtilega brosi .
Svo var aðeins spjallað um daginn og veginn , um Liverpool o.fl. skemmtilegt .
Simmi átti við fötlun og veikindi að stríða , sem virtist ekki hafa áhrif á hans glaðlega viðmót , alltaf var stutt í brosið og hláturinn .
Það var mjög lærdómsríkt að kynnast honum .
Ég votta fjöskyldu Simma og vinum hans mína innilegustu samúð .
Í söknuðinum er gott að muna eftir að minningin um góðan dreng lifir .
Hörður Ó. Helgason .
Bros , kærleikur og hlýja , þessi orð lýsa þér svo vel elsku Simmi minn .
Ég trúi því varla að ég fái ekki að sjá þitt yndislega bros aftur .
Þér tókst alltaf að fá mann til að brosa og sást alltaf það jákvæða í lífinu .
Þegar þú mættir til vinnu í Fjöliðjunni þá kom á móti manni sólskinsbros sem fyllti salinn .
Já Simmi , þú varst einstakur .
Þær voru ekki fáar stundirnar sem við töluðum saman um tónlist en hún átti hug þinn allan , enda varstu snillingur á trommurnar og varst svo stoltur af því að vera í tónlistarskólanum hjá honum Bigga .
Það var alltaf svo gaman þegar þú sagðist ætla að koma mér á óvart en þá varstu búinn að finna tónlistardiska sem þú vissir að væru að mínum smekk og lánaðir mér til að hlusta .
Takk elsku Simmi fyrir öll fallegu skilaboðin sem þú sendir mér sem ég geymi eins og gull .
Þú varst sannur vinur og góður samstarfsmaður .
Elsku Simmi ég kveð þig með sorg í hjarta en ég veit að þú ert á góðum stað og yljar öllum með þínum einstaka persónuleika því að það er enginn eins og þú .
Megir þú hvíla í friði elsku vinur .
Ég vil votta fjölskyldu Simma mína dýpstu samúð á erfiðum tímum .
Þórdís Ingibjartsdóttir .
Elsku Simmi minn , núna ertu farinn til Guðs og englanna .
Mér finnst svo erfitt að trúa því og sú hugsun er svo erfið .
Við vorum nýbúin að hittast á Akureyri í fullu fjöri og þú varst svo hress og kátur .
Komst í úrslitin á bocciamótinu og stóðst þig frábærlega eins og alltaf , þið Sunneva lékuð ykkur saman í orlofsíbúðinni og henni fannst þú svo skemmtilegur .
Þú verður alltaf yndislegasta manneskja sem ég þekki og ég þakka fyrir að hafa fengið að kynnast þér .
Þau ár sem þú bjóst hjá okkur á meðan þú varst í skólanum á Akranesi voru svo skemmtileg og lærdómsrík .
Við urðum strax öll svo náin og okkur byrjaði strax að þykja vænt hverju um annað .
Síðar tókst þú upp á því að kalla mig fóstursystur þína og mér hlýnaði rosalega um hjartarætur við það og fílaði það í botn .
Ég gleymi aldrei öllum litlu miðunum sem þú skildir eftir út um allt hús til okkar , þar sem þú skrifaðir á falleg orð og teiknaðir lítil hjörtu .
Þú vissir það kannski ekki en þessir litlu miðar , fallegu brosin þín og einlæga gleðin sem þú bjóst yfir hjálpuðu mikið lítilli vansælli sál á sínum tíma .
Þú varst alltaf svo duglegur í skólanum og boccia og svo auðvitað verður þú alltaf besti trommarinn .
Eftir að við fluttum norður héldum við alltaf sambandi og hittumst reglulega .
Við hlökkuðum alltaf til að fá þig í heimsókn til Akureyrar og munum við sakna þess mjög að fylgjast með þér á bocciamótunum og eiga góðar stundir með þér .
Ég trúi því að þú hafir kennt þeim sem þekktu þig svo mikið og þú skilur eftir þig mikinn söknuð og djúpan viskubrunn og þakklæti .
Takk fyrir að hafa markað spor í hjarta mitt , elsku Simmi .
Við sjáumst aftur Simmi minn og ég veit að þú hefur það rosalega gott uppi hjá Guði og ömmu þinni .
Ingimar , Anna Signý , Auður og aðrir ættingjar og vinir Simma , ég votta ykkur samúð mína , megi Guð styrkja ykkur í sorginni .
Kær kveðja , Pála Björk , " fóstursystir " þín .
Elsku Simmi .
Það er erfitt að hugsa til þess að þú sért dáinn .
Þú sem áttir allt lífið framundan svona ungur .
Ég trúi þessu varla ennþá .
Ýmsar spurningar hafa flogið í gegnum huga minn núna , en þeim verður líklega aldrei svarað .
Af hverju varst það endilega þú sem Almættið þurfti að hrífa á brott frá okkur í blóma lífsins ? Núna er samúð mín hjá þinni heitt elskuðu Lenu á Selfossi .
Við erum öll í sjokki , þessar fréttir komu eins og þruma úr heiðskíru lofti .
Við erum þakklát fyrir að hafa fengið að eiga þig fyrir vin þau ár sem þú bjóst á Skaganum .
Þetta voru hræðilegar fréttir .
Við hugsum örugglega öll það sama núna , við sem fengum að njóta þess að eiga þig að vini og félaga .
Mig gat ekki órað fyrir því að Hængsmótið um daginn væri það síðasta sem þú færir á .
Þá varst þú svo hraustlegur .
En jæja , Simmi minn , ég er svo fáorð núna því ég veit hreinlega ekki hvað ég á að segja .
Ég veit að þér líður vel þar sem þú ert núna og að við eigum eftir að hittast aftur seinna .
Hvíldu í friði , elsku vinur .
Ég mun ávallt sakna þín .
Það verður skrítið að hafa þig ekki á æfingum í haust .
Að lokum vil ég votta fjölskyldu þinni , vinum og vandamönnum innilega samúð .
Guð varðveiti ykkur og huggi í sorginni .
Áslaug Þorsteinsdóttir .
Elsku Simmi minn .
Mig langar að minnast þín , kæri vinur , með nokkrum orðum .
Mikið var ég heppin að fá að kynnast þér og vera kennarinn þinn í Grunnskólanum í Búðardal .
Jákvæðari og glaðari nemanda er ekki hægt að hugsa sér .
Þú varst svo hæfileikaríkur á trommunum og hafðir svo góðan rytma .
Það var unun að horfa á þig spila á trommurnar og horfa á þig dansa .
Og gleðin þegar forsetinn og kona hans komu í Búðardal og hann afhenti þér hvatningarverðlaunin .
Ég man hvað ég var ofsalega stolt af þér þá .
Þú hafðir einstaklega góð áhrif á alla sem kynntust þér og áttir marga vini og kunningja .
Það var svo gott að vera nálægt þér Simmi minn .
Þó svo samskipti okkar minnkuðu með árunum þá varð ég alltaf svo glöð þegar þú sendir mér mörg sms og hringdir stundum í mig .
Það var svo gott að heyra í þér .
Traustari vin er erfitt að finna .
Við erum mörg sem eigum eftir að sakna þín og ég leyfi mér að fullyrða að líf okkar verður fátækara .
Elsku Simmi minn .
Þú sem varst svo ungur og áttir allt lífið framundan .
Ég kveð þig með miklum söknuði .
Kæru Ingimar , Anna Signý og Auður , ykkar missir er mikill .
Ég sendi ykkur mínar dýpstu samúðarkveðjur .
Guðný S. Gunnarsdóttir ( Sirrý ) .
Hann Simmi – laaaaaaaaangbesti vinur minn – er dáinn og óskapa skelfing sem ég á eftir að sakna hans .
Simma kynntist ég fyrst þegar hann var lítill snáði að skottast í dýrabúðinni hans pabba síns í kjallara blómabúðarinnar sem mamma mín rak .
Maður fann strax að það var eitthvað sérstakt við Simma – hann hafði sterkari útgeislun og glaðari nærveru en flestir aðrir og það var ómögulegt annað en láta sér þykja vænt um hann .
Það kom líka á daginn þegar Simmi óx úr grasi að hann var ómótstæðilegur gleðigjafi sem dreifði birtu og yl hvar sem hann kom .
Það sést best á viðbrögðum samfélagsins á Akranesi hversu marga hann hreif með glaðlyndi sínu og lífsgleði , þrátt fyrir að líf hans væri ekki alltaf dans á rósum .
Eins og gerist og gengur skildi leiðir okkar Simma um hríð á meðan hvort okkar um sig skoðaði sig svolítið um í lífinu , Simmi bjó um skeið í Búðardal og ég fór um hvippinn og hvappinn .
Í haust tókum við upp þráðinn á ný og ófum vinabönd sem voru marglit og falleg .
Þær eru ófáar stundirnar sem við áttum saman við græjurnar í Krókatúninu að hlusta á músík eða horfa á myndbönd , enda var Simmi annálaður músíkant sem spilaði eins og engill á trommur .
Skemmtilegast fannst okkur að skreppa í hugarferðalög og spila skrítna tónlist frá fjarlægum löndum , til dæmis gítartónlist frá Tyrklandi , indíánatónlist frá Amazon , franskan djass og íðilfagran söng dívunnar Cesaria Evora frá Grænhöfðaeyjum .
Stundum blönduðu strákarnir mínir , Nói og Tumi , sér í áheyrendahópinn – enda sáu þeir ekki sólina fyrir Simma .
Þetta voru notalegar stundir – og ákaflega dýrmætar í minningunni nú þegar ljóst er að þær verða ekki fleiri .
Simmi kom líka eins og stormsveipur inn í starf Rauða krossins á Akranesi í haust og tók þátt í ófáum verkefnum á vegum deildarinnar .
Alltaf með bros á vör og blik í auga og gilti þá einu hvert verkefnið var .
Á morgnana kom hann oft við í Rauðakrosshúsinu á leiðinni í vinnuna .
Stundum hringdi hann á undan sér og alltaf fann maður hlýja strauma fara um sig þegar nafnið hans – Simmi sæti – birtist á símaskjánum því þá voru hamingjustundir í vændum .
Dag einn snemma í vetur kom Simmi nefnilega færandi hendi til mín með litla bók sem heitir 1000 ástæður hamingju og gleði .
Við höfðum það fyrir sið þegar Simmi kom í heimsókn að setjast inn í betri stofuna og eiga svokallaðar hamingjustundir – og lásum þá upp úr bókinni góðu .
Uppáhaldstilvitnunin okkar var eitthvað á þessa leið : Englar hafa tilhneigingu til þess að taka lífinu létt – þess vegna geta þeir flogið .
Og kannski er það bara málið með Simma – hann hafði tilhneigingu til að taka lífinu létt og þess vegna hlaut hann að verða engill ? Að minnsta kosti ætla ég að minnast hans þannig – eins og dásamlegs engils sem flögraði inn í líf mitt og kenndi mér svo margt um galdur lífsins .
Fyrir það verð ég ævinlega þakklát .
Elsku Anna , Ingimar , Auður Inga , aðrir aðstandendur og vinir , ég finn svo hjartanlega til með ykkur og sendi ykkur innilegar samúðarkveðjur .
Anna Lára Steindal .
Ég man ávallt þá stund er ég hitti hann Simma fyrst , ég var þá ungur að árum í grunnskólanum í Búðardal , hann var þá að flytjast til bæjarins ásamt sinni fjölskyldu frá Akranesi .
Allir krakkarnir voru beðnir um að taka vel og hlýlega á móti hinum nýja og einstaka nemanda sem var að ganga í skólann .
Ég man að það var sérstaklega útskýrt fyrir okkur að þessi nýi nemandi , hann Simmi , væri ekki alveg eins og við hin , heldur væri hann sérstakur .
Svo vorum við kynnt fyrir Simma , allir sem einn tóku honum alveg einstaklega vel , honum var strax tekið sem jafningja .
Hann var mjög fljótur að kynnast öllum í skólanum enda með mikla útgeislun og glaðlyndur með eindæmum .
Simmi varð fljótlega hrókur alls fagnaðar , öllum þótti vænt um hann .
Hann var ávallt fremstur í flokki í félagslífinu enda félagslyndur drengur mjög , með Queen og maltið sitt að vopni var hann Simmi okkar alltaf í dúndrandi stuði og til í tuskið .
Eitt var það sem honum þótti skemmtilegast af öllu , en það var að spila á trommusettið sitt , þvílíka og aðra eins innlifun hef ég aldrei á ævi minni augum litið .
Ég held að þarna hafi Simmi fengið útrás fyrir tilfinningar sínar og gleði , en gleði var nokkuð sem Simmi átti nóg af , hæfileikinn að vera jákvæður , glaður , bjartsýnn og vinur allra .
Aldrei man ég eftir þessum yndislega dreng í vondu skapi ; þegar við hin vorum að velkjast um í svartsýni , þá kom Simmi alltaf með sína jákvæðu og hressandi útgeislun og færði okkur gleði í hjarta .
Simmi var nægjusamur drengur , hann var ánægður með það sem hann hafði og bað sjaldan um meira en það .
Svo uxu allir úr grasi og leiðir skildi eins og gengur og gerist .
Simmi flutti á Skipaskagann og ég til Reykjavíkur , en alltaf var tryggðinni haldið við Dalina , og ég tala nú ekki um þegar haldin voru böll í Búðardal , þá var Simmi mættur með góða skapið , brosið sitt og hláturinn .
Þótt ég hafi nú ekki verið nógu duglegur að heimsækja og halda sambandi við hann Simma síðustu árin , þá er ég afar þakklátur fyrir þær stundir sem ég átti með honum .
Þennan örlagaríka dag er mér var tilkynnt að hann Simmi okkar væri búinn að yfirgefa þennan heim , þá vissi ég ekki alveg hvaðan á mig stóð veðrið , á öllu átti ég von , en ekki þessum válegu tíðindum .
Finnst mér þetta vera afar ósanngjart af almættinu að taka hann svona snemma frá okkur .
Við getum öll lært það af Simma að það er hægt að finna gleðina í öllu .
Hann var maður sem sá lífið í öðru ljósi en við .
Hann á eftir að sitja á sínu skýi á himnum og fylgjast með okkur um leið og hann þenur hið himneska trommusett með dúndrandi trommuslætti .
Minning hans á eftir að lifa í brjósti okkar um ókomna tíð , og vona ég að við tökum upp hans hugsunarhátt og lifum lífinu lifandi , með gleði , jákvæðni og bjartsýni að leiðarljósi .
Ég vil þakka þér kæri Simmi fyrir allar góðu og skemmtilegu stundirnar sem þú veittir mér með nærveru þinni .
Ég mun sakna þín sárt elsku hjartans vinur minn .
Elvar Ágústsson .
Við kynntumst Simma þegar hann var nemandi hjá okkur á starfsbraut FVA .
Hann var yndislegur piltur , með einstaklega heillandi framkomu , jákvæður , brosmildur og alltaf í stuði .
Simmi var vinsæll innan skólans , var vinmargur og tók mikinn þátt í félagslífinu .
Má í því sambandi geta þess að hann spilaði oft á trommur á kaffihúsakvöldum nemendafélagsins og öðrum viðburðum , samnemendum sínum og öðrum gestum til mikillar ánægju .
Við útskrift sína frá FVA vorið 2003 fékk hann viðurkenningu fyrir þátttöku sína í félagslífi skólans .
Eftir útskrift hélt Simmi alltaf sambandi við okkur gömlu kennarana , kíkti í heimsókn í skólann eða hitti okkur á förnum vegi og leyfði okkur að fylgjast með sér .
Við höfðum mjög gaman af því og yljum okkur nú við þær minningar .
Simmi hafði mikil áhrif á alla sem kynntust honum og er fráfall hans mikið reiðarslag .
Minningin um þennan góða dreng mun lifa áfram meðal okkar .
Við kveðjum Simma með miklum söknuði og sendum fjölskyldu hans okkar innilegustu samúðarkveðjur .
Edda , Hafdís , Linda og Marta , kennarar á starfsbraut FVA .
Það voru skelfileg tíðindi sem skóku Skagann föstudaginn 22. apríl þegar sú fregn kom að Simmi væri dáinn .
Eina stundina brosandi kátur , þá næstu horfinn á braut .
Simmi var einn af gleðigjöfum Skagans og man ég hann ekki öðruvísi en kátan og glaðan .
Að hitta Simma á förnum vegi lífgaði alltaf upp á sálartetrið hjá mér og svo mörgum öðrum .
Simmi fékk í vöggugjöf mikla lífsgleði og ánægju , sem hann veitti öllum sem á vegi hans urðu .
Það er mikil sorg sem andlát hans veldur og fjölskylda Simma á um sárt að binda og allir þeir vinir sem hann eignaðist .
Það er okkur hulið að ungt fólk deyr í blóma lífsins , en ég efast ekki um að Simma bíður stórt hlutverk á þeim stað sem hann er .
Það hlýtur að hafa vantað fallegan , ljúfan og einstaklega blíðan engil á himnum .
Sorg og gleði eru systur og sá sem upplifir gleðina eins og við höfum fengið að njóta með Simma upplifa söknuðinn sárari , því við vitum hvers er að sakna .
Leiðarlokin eru sár , en minningin um einstakan dreng lifir .
Elsku Anna Signý , Ingimar , Auður Inga og fjölskyldan öll .
Ég votta ykkur mína dýpstu samúð , og bið algóðan Guð að gefa ykkur styrk .
Megi yndislegar minningarnar verða ljós í lífi ykkar og milda söknuðinn .
Deyr fé , deyja frændur , deyr sjálfur ið sama ; en orðstír deyr aldregi , hveim er sér góðan getur .
( Úr Hávamálum .
) Sigrún Ríkharðs .
