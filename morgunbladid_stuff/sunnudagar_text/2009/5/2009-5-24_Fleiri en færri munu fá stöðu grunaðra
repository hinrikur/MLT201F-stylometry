Eftir Þorbjörn Þórðarson thorbjorn@mbl.is BÚIST er við að fleiri heldur en færri muni fá stöðu grunaðra í rannsókn sérstaks saksóknara á kaupum Q Iceland Finance ehf. á hlutum í Kaupþingi .
Er þetta gert til þess að girða ekki fyrir hugsanlegar ákærur á síðari stigum rannsóknarinnar og einnig til þess að tryggja að þeir einstaklingar sem í hlut eiga fái notið réttlátrar málsmeðferðar .
Embætti sérstaks saksóknara rannsakar núna hvort kaup Q Iceland Finance , sem er í eigu sjeiks Mohamed Bin Khalifa Al-Thani , á fimm prósenta hlut í Kaupþingi í september varði hugsanlega við ákvæði um markaðsmisnotkun í lögum um verðbréfaviðskipti eða ákvæði í auðgunarbrotakafla almennra hegningarlaga .
Meðal annars er embættið að rannsaka hvort með viðskiptunum hafi verið send villandi og röng skilaboð til markaðarins sem voru til þess fallin að hafa áhrif á verðmyndun hlutabréfa í bankanum rétt fyrir bankahrun .
Nokkrir hafa þegar verið yfirheyrðir í málinu og hafa stöðu grunaðra .
Fyrrverandi stjórnendur hjá Kaupþingi sem Morgunblaðið hefur náð tali af segjast ekki hafa áhyggjur af þessu máli , engin lög hafi verið brotin .
" Ef það er einhver vafi er frekar gefin staða sakbornings svo viðkomandi hafi lögmann sér til fulltingis frá upphafi , " segir Ólafur Þór Hauksson , sérstakur saksóknari .
Hann segir að ef í ljós kæmi að vitni hefði saknæma aðild að málinu þyrfti að yfirheyra það að nýju með breytta réttarstöðu .
Vilja ekki endurtaka mistökin " Það er skynsamlegt hjá saksóknaranum að taka sem flesta sem grunaða strax í byrjun til að skemma ekki hugsanlegan málatilbúnað gegn þeim , " segir fyrrverandi lögfræðingur hjá Kaupþingi sem Morgunblaðið ræddi við .
Bent hefur verið á að saksóknari vilji síður falla í þá gryfju að taka skýrslur af mönnum þar sem þeim er gefið til kynna að þeir hafi stöðu vitnis og þurfa síðan að gefa út ákæru á hendur þeim seinna .
Þau mistök hafi verið gerð við rannsókn á olíusamráðsmálinu að fyrrverandi forstjórar voru kallaðir til sem vitni og voru síðan ákærðir , sem þótti mjög óheppilegt .
Þagnarréttur liður í réttlátri málsmeðferð Þeir sem hafa stöðu grunaðra eða stöðu sakborninga hafa ákveðin réttindi .
Meðal annars eiga þeir svokallaðan þagnarrétt , en það er rétturinn til að fella ekki sök á sjálfan sig .
Er þessi réttur m.a varinn af 6. gr. Mannréttindasáttmála Evrópu .
Eiga grunaðir menn og sakborningar því rétt til þess að neita að tjá sig um sakargiftir og þurfa ekki að játa á sig sök .
Er það liður í réttlátri málsmeðferð en rétturinn til réttlátrar málsmeðferðar er stjórnarskrárvarinn .
Inntur eftir þessu segir Ólafur að þetta sé vissulega ein af ástæðum þess að fleiri fái stöðu grunaðra .
" Það kemur hins vegar ekki í veg fyrir að menn sem eigi saknæma aðild verði ákærðir þótt þeir séu yfirheyrðir sem vitni í upphafi , " segir Ólafur .
