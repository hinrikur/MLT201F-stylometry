Víkverji hefur verulegar efasemdir um átakið " hjólað í vinnuna " .
Íslensk veðrátta er ekki þeirrar gerðar að hún kalli á hjólreiðar .
Sá sem hjólar dags daglega er nær alltaf að hjóla upp í móti og berst stöðugt við vind .
Slík átök hljóta að draga mátt úr fullfrískasta fólki .
Þannig eru hjólreiðar ekki fyrir normalt fólk en henta sérvitringum alveg ágætlega .
Í gamla daga þegar Víkverji var að alast upp voru það nær eingöngu börn og skrýtnir vinstrisinnar sem sáust á hjóli .
Kannski er þetta skýring á því að þegar Víkverji sér fullorðna manneskju á hjóli hugsar hann ósjálfrátt : " Þarna fer einn vinstri grænn .
" Hjólreiðamenn eru alltaf mjög einbeittir á svip , eins og þeir viti nákvæmlega hvert þeir eru að fara og telji fullvíst að þeir komist á áfangastað .
Víkverji er hins vegar alltaf jafn viss um að ferðalag þeirra muni kosta mikinn barning og skilur ekki hvernig menn leggja þessi ósköp á sig sjálfviljugir .
Víkverji er að lesa Góða dátann Svejk .
Þvílík dýrðarlesning ! Víkverji skellir ótal sinnum upp úr og er hamingjusamur maður á meðan á lestrinum stendur .
Víkverji er vitaskuld ekki að lesa Svejk í fyrsta sinn en er kominn á þá skoðun að þetta sé bók sem eigi að lesa á minnst tveggja ára fresti .
Víkverji er mikill sælgætisgrís .
Hann lætur sér hins vegar hvergi bregða vegna yfirvofandi sykurskatts heilbrigðisráðherra .
Víkverji mun hvergi gefa eftir í sykurneyslu sinni en hyggst hins vegar draga mjög úr kaupum á rándýru grænmeti og ávöxtum .
Víkverji hefur aldrei hent súkkulaði og öðru nammi í ruslið en um það bil helmingur af öllu grænmeti og ávöxtum sem hann kaupir lendir þar .
Víkverji er einfaldlega ekki nægilega hrifinn af þessum vörum og klárar aldrei það sem hann kaupir .
Og gulrætur eru náttúrlega bara fyrir kanínur .
