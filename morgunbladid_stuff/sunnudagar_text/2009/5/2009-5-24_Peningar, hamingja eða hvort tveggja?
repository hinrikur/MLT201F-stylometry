Eftir Ásgeir Ingvarsson asgeiri@mbl.is FLESTIR eru með einhver störf eða starfsvettvang í huga þegar þeir velja sér nám til að stunda .
Þegar þrengir að í efnahagslífinu eins og nú er ekki ólíklegt að fólk hugsi sig sérstaklega vel um áður en það velur sér námsbraut , hvort sem sest er á skólabekk í fyrsta skipti eða komið til baka í skólastofuna af vinnumarkaðinum .
Rangt val á námi gæti komið manni í ævistarf sem skilar litlum tekjum og jafnvel litlu atvinnuöryggi , á meðan annað fag gæti varðað leiðina að starfsframa þar sem alltaf verður nóg af peningum og vinnu .
En hvað á að ráða för þegar stigin eru þessi fyrstu skref í átt að því að skapa sér farsælan starfsframa ? Áhugi og styrkleikar " Það er stór ákvörðun að velja sér námsbraut og oft mikið lagt undir , " segir Arnfríður Ólafsdóttir náms- og starfsráðgjafi hjá Háskóla Íslands .
" Ég verð vör við það hjá ungu fólki sem er að velja sér nám í dag að áhugi og persónulegir styrkleikar einstaklingsins hafa meira vægi í námsplönunum en hagnaðarsjónarmið um hversu vel launað starf má fá í framhaldinu .
" Arnfríður segir þó mun á milli einstaklinga : " Sumum finnst það mikilvægt að námið skili þeim auknum tekjum og fara inn í háskólanám með það sem aðalmarkmið að ætla að bæta tekjumöguleika sína , " segir hún .
" Sennilega er þó betra að velja svið þar sem fara saman áhugi og styrkleikar , og mun betra að leggja fyrir sig fag þar sem maður getur látið ljós sitt skína frekar en að velja svið þar sem frammistaðan getur í mestalagi orðið í meðallagi .
" Möguleikinn á að skara fram úr Arnfríður bendir jafnframt á að menntun og starfsframi sé langhlaup og að fólk þurfi oft að lifa og hrærast alla ævi í því sem það ákveður að sérhæfa sig í : " Sífellt þarf að halda þekkingunni við og læra nýjungar í faginu , " segir hún .
" Til að geta skarað fram úr í starfi skiptir þá máli að hafa eitthvað til málanna að leggja og geta skapað nýjar hugmyndir innan sérsviðsins .
Það skiptir ekki síst máli eins og ástandið er núna að fólk leggi fyrir sig svið þar sem áhugi þess og hæfileikar liggja , því þannig fólk stuðlar að framförum og nýjungum sem svo skapa verðmæti og störf sem allt samfélagið fær að njóta .
" Ekki hvað síst getur það gert útslagið um lífshamingju einstaklingsins að velja sér vettvang þar sem geta og ástríða fyrir faginu fer saman : " Að vera óánægður í starfi – að finnast maður vera á rangri hillu – hefur mjög slæm áhrif á lífshamingju fólks og líðan , " útskýrir Arnfríður .
Þegar allir vildu vinna í banka Talið berst yfir í " mennta-bólur " sem koma upp með reglulegu millibili .
Þannig var mjög í tísku að læra tölvugreinar þegar netbólan var hvað stærst , og síðustu ár hefur verið áberandi mikil ásókn í viðskipta- og bankafög , en sennilega lítil eftirspurn eftir viðskiptafræðingum og verðbréfamiðlurum um þessar mundir .
Arnfríður segir gott að gæta sín hæfilega á bólum af þessu tagi , og yfirleitt affarasælast að fylgja eigin áhuga .
Hins vegar er ekki öll von úti hjá einstaklingi sem hefur menntað sig í grein sem svo reynist ekki jafnmikil eftirspurn eftir og vonir stóðu til : Öll menntun skapar tækifæri " Öll menntun er af hinu góða .
Vönduð háskólamenntun veitir ekki bara sérþekkingu á ákveðinu sviði heldur öðlast nemandinn líka ákveðin tæki sem hjálpa honum að aðlagast nýjum aðstæðum og afla sér þekkingar á nýjum sviðum , " segir Arnfríður .
" Góð menntun víkkar sjóndeildarhringinn og mótar hugsunina og möguleikar fólks eru ekki endilega einungis bundnir við það fag sem það lærði í skóla .
Það er t.d. algengt að sjá atvinnuauglýsingar þar sem háskólamenntun ein og sér er nefnd sem skilyrði , án þess að gerð sé krafa um sérhæfingu á afmörkuðu sviði .
Námið veitir nefnilega ákveðinn gæðastimpil og gefur til kynna að einstaklingurinn hefur vissa getu sem nýta má til að leysa margvísleg verkefni .
" Í hnotskurn » Það getur verið viturlegt að leyfa áhuga og styrkleikum að ráða hvaða nám er valið , frekar en tekjuvæntingum .
» Áhugi og ánægja eru grundvöllur þess að skara fram á sínu sviði og skapa ný verðmæti .
» Það er ágætt að gæta sín á " tískusveiflum " í menntun , eins og mátti sjá í kringum netbóluna og bankabóluna .
» Góð menntun er þó alltaf til framdráttar , eykur tækifæri og víkkar sýn .
