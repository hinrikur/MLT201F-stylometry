Er þetta tilraun ? FYRIR stuttu síðan voruð þér , hr. Árni Páll Árnason félagsmálaráðherra , í Kastljósþætti í ríkissjónvarpinu .
Þar sögðuð þér frá því sem þér og yðar ráðuneyti var með á prjónunum í sambandi við einstaklinga og kreppuvandamál þeirra .
Átti að bjarga fólki , setja það niður með skuldunautum þeirra , og allir aðilar áttu að sættast á greiðslur .
Einstaklingurinn að sýna hvað hann gæti borgað og eigandi skuldanna að fella niður hluta þeirra .
Þetta átti að gera það að verkum að skuldarinn þyrfti eigi að eyða sinni stuttu ævi í að vera í skuldafangelsi .
Einnig áttuð þér og yðar ráðuneyti ásamt tveimur öðrum ráðuneytum að setjast niður einu sinni í viku og fara yfir gjörðir ykkar og sjá hvort allt gengi vel eða hvort breytingar þyrfti að gera .
Það sem þér sögðuð í þessum þætti vakti hjá oss þá trú að ríkið væri að hugsa líka um fólkið , ekki bara fyrirtækin í landinu , sem þessa stundina virðast vera í forgangi hvað björgunaraðgerðir varðar .
Enn samt virðist þetta bara enn vera fögur hugmynd , hvort hún á að koma til framkvæmda virðist vera allt annað mál .
Það sem fólkið sér er að stór tilraun virðist vera í gangi .
Sú tilraun virðist vera að athuga hvað hægt verður að blóðmjólka fólkið þar til önnur bylting verður framkvæmd .
Tilraun sú sem þér virðist vera að framkvæma gengur bara vel .
Að meðaltali ein fjölskylda á dag flytur úr landi þessa dagana .
Nú hafið þér aðgang að mörgum tegunda upplýsinga í ráðuneyti yðar .
Þér ættuð að fara stundum út úr yðar fílabeinsturni og heimsækja fólkið sem á í miklum vandræðum með sín skuldamál .
Og sjá það beint með því að tala við fólk og sjá hvernig staðan er .
Kastljósþættir bjóða bara opinberum starfsmönnum í heimsókn .
Það myndu vera stjórnmálamenn , listamenn og þess háttar .
Í þau fáu skipti sem Kastljós hefur talað við fólkið á götunni , þá er farið heim til þess , það er alls ekki nógu háttsett til að verða boðið í höfuðstöðvar RÚV .
En svo látið þér hafa eftir yður , að þér fagnið brotthvarfi fólksins úr landinu ! Þér segið að það hafi gott af því að vinna og læra erlendis , því þá komi það betur menntað og með reynslu til Íslands aftur .
Eruð þér vissir um að fólkið komi aftur eftir þá meðferð sem það hefur fengið af stjórnvöldum þessa lands ? Þar sem ég veit að þér munið eigi svara þessu sem hér er skrifað þá vona ég að þér lesið þetta og reynið að skilja að fólk á í miklum vandræðum .
Herra Árni Páll Árnason félags- og tryggingarmálaráðherra .
Ég skora á yður að kíkja á götuna og tala við fólkið sem á í miklum vandræðum og getur varla keypt mat og þarf að fara til fjölskylduhjálpar til að eiga ofan í sig .
Halldór Sigurðsson verkamaður .
Svarað í síma 5691100 frá 10-12 velvakandi@mbl.is 