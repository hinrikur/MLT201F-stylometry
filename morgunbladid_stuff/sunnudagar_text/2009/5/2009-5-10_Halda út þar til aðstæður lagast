Eftir Grétar Júníus Guðmundsson gretar@mbl.is Aðgerðir stjórnvalda í þágu skuldsettra heimila frá því eftir bankahrunið síðastliðið haust miða að stærstum hluta að því að gera heimilunum kleift að halda út þangað til aðstæður í þjóðfélaginu lagast .
Vonir eru væntanlega bundnar við að heimilin verði innan ekki of langs tíma betur en nú í stakk búin til að standa við skuldbindingar sínar , þegar atvinnuástandið hefur batnað , vextir verða orðnir viðráðanlegir , verðbólga verður innan skynsamlegra marka og gengi gjaldmiðilsins verður stöðugra en verið hefur .
Með aðgerðum stjórnvalda í þágu heimilanna er ekki um að ræða niðurfellingu skulda .
Einungis er gert ráð fyrir þeim möguleika að ákveðnu marki í þeim tilvikum þar sem hin svonefnda greiðsluaðlögun mun koma til .
Ljóst er hins vegar að greiðsluaðlögun er ekki hugsuð sem lausn fyrir mikinn fjölda heimila , eins og fram kom á Alþingi þegar málið var þar til afgreiðslu .
Fyrir allan meginfjölda heimila í landinu , sem eru í greiðsluerfiðleikum , er þess í stað boðið upp á að þau geti frestað hluta greiðslna af lánum sínum eða fryst lán og þannig lækkað greiðslubyrðina tímabundið .
Fyrir liggur að slíkar aðgerðir leiða til þess að eftirstöðvar lána hækka og eignarhlutur viðkomandi í húsnæði minnkar .
Þessu til viðbótar hafa ýmsar innheimtuaðgerðir verið linaðar nokkuð frá því sem var og þeim frestað .
Hins vegar hafa vaxtabætur verið hækkaðar umtalsvert og meira en nokkru sinni fyrr .
Það mun nýtast þeim sem greiða háar fjárhæðir í vexti af íbúðalánum sínum , sem hlutfall af tekjum , eru með tekjur innan ákveðinna marka og eiga tiltölulega lítinn eignarhlut í íbúðarhúsnæði sínu .
Miðað við stöðuna eins og hún er nú , þá er gert ráð fyrir því að sá kostnaður sem hlotist hefur af falli krónunnar og því mikla verðbólguskoti sem hófst á síðasta ári , samfara almennri launalækkun á vinnumarkaði og hruni bankanna , verði að stærstum hluta borinn uppi af skuldsettum heimilum .
Vissulega lendir kostnaðurinn af bankahruninu á flestum í þjóðfélaginu með einum eða öðrum hætti , en byrðunum er misskipt .
Leita fyrst til viðskiptabankans Ríkisstjórnin telur að mikið beri á því að fólk þekki ekki hvaða úrræði heimilunum standa til boða vegna skuldavandans .
Þetta kom fram á fundi formanna stjórnarflokkanna með fréttamönnum í síðustu viku .
Á fréttavef stjórnvalda , www.island.is , þar sem er að finna fréttir af efnahagsmálum , eru einnig nefnd dæmi um rangan fréttaflutning og villandi umræðu í þjóðfélaginu um aðgerðir til hjálpar skuldsettum heimilum .
Þessar ábendingar eru réttmætar , en misskilningurinn þarf ekki að koma á óvart .
Það hefur skort nokkuð á að heildarmyndin af aðgerðum stjórnvalda til hjálpar skuldsettum heimilum hafi legið skýr fyrir , þótt ýmislegt hafi lagast .
Skýringarnar á því að upplýsingar um aðgerðir stjórnvalda hafa ekki komist í nægjanlegu mæli til almennings eru án efa margar .
Að hluta til stafar það væntanlega af því að þeir sem starfa að þessum málum hafi ekki allar upplýsingar undir höndum og gefi því hugsanlega ófullnægjandi upplýsingar til þeirra sem eftir þeim leita .
Þá eru eflaust dæmi um að fólk hafi beinlínis ekki borið sig eftir björginni .
Hins vegar er ekki síður ljóst að upplýsingagjöfin hefur ekki verið sem skyldi .
Réttar upplýsingar um hvað fólki stendur til boða vegna greiðsluerfiðleika og ráðgjöf um hvað sé best til bragðs að taka er hægt að fá hjá Ráðgjafarstofu um fjármál heimilanna .
Stofan hefur hins vegar verið fáliðuð miðað við umfang verkefna , og því hefur verið löng bið eftir viðtali við ráðgjafa .
Unnið er að því að bæta þar úr og hefur verið frá því greint að starfsmannafjöldinn verði um það bil tvöfaldaður á næstu dögum .
Ráðgjafarstofan hefur hins vegar frá upphafi fyrst og fremst verið ætluð þeim sem eru í allra mestu erfiðleikunum .
Það á væntanlega ekki við um stærstan hluta þeirra heimila sem eru í vanda .
Samkvæmt upplýsingum frá bönkum og sparisjóðum veita þjónustufulltrúar og fjármálaráðgjafar þeirra bæði ráðgjöf og upplýsingar í tengslum við greiðsluerfiðleika viðskiptavinanna , eins og alla jafna hefur verið hjá þessum fyrirtækjum .
Eðlilegast er því væntanlega fyrir flesta að leita að minnsta kosti fyrst til viðskiptabanka síns eða sparisjóðs .
Mikil ásókn í aðstoð Ásókn í aðstoð fjármálastofnana og Ráðgjafarstofu um fjármál heimilanna vegna greiðsluvanda heimilanna hefur aukist mikið að undanförnu .
Samkvæmt upplýsingum frá Íslandsbanka hafa starfsmenn bankans fryst og breytt skilmálum á rúmlega 5.000 lánum viðskiptavina bankans frá því í nóvember á síðasta ári .
Hjá Kaupþingi hafa um 1.700 mál verið afgreidd og um 600 hjá Byr sparisjóði .
Hjá Landsbankanum fengust þær upplýsingar að um 14% af viðskiptavinum bankans , sem eru með íslensk íbúðalán , hafi óskað eftir úrræðum en um 50% þeirra sem eru með íbúðalán í erlendri mynt .
Bið eftir aðstoð getur verið dýr Fólk í greiðsluerfiðleikum ætti í flestum tilvikum að snúa sér sem fyrst til síns viðskiptabanka eða sparisjóðs eða Ráðgjafarstofu um fjármál heimilanna .
- Hægt ætti að vera að fá upplýsingar um hvað í boði er og hvað hentar hverjum og einum .
Þeir sem sjá fram á mikla greiðsluerfiðleika ættu að leita sem fyrst til Ráðgjafarstofu um fjármál heimilanna .
- Stofan veitir endurgjaldslausa aðstoð við að fylla út beiðni um greiðsluaðlögun sem senda þarf til héraðsdóms .
Hægt er að minnka greiðslubyrði lána tímabundið með greiðslujöfnun , frystingu og lengingu lánstíma - Eignarhlutur í íbúðarhúsnæði minnkar hins vegar fyrir vikið .
Reynslan sýnir að það getur skipt miklu máli að taka á greiðsluerfiðleikum sem fyrst .
Vilja jafnari skiptingu * Ýmsir telja að gera þurfi meira en ákveðið hefur verið til að aðstoða skuldsett heimili * Þar spilar inn í spurningin um hvað sé sanngjarnt og hvernig dreifa beri byrðunum Mörgum finnst að stjórnvöld hefðu þurft að gera meira til að hjálpa skuldsettum heimilum en gert hefur verið .
Þetta hefur margoft komið fram að undanförnu og hafa ýmsir talað fyrir því að gripið verði til frekari aðgerða , svo sem niðurfellingar skulda eða leiðréttingar á þeim .
Hugsanlegt er að þar sem mörgum finnst ekki nóg að gert , þá hafi það haft áhrif á aðsóknina í þá aðstoð sem í boði er .
Þá er jafnframt hugsanlegt að það hafi haft áhrif á aðsóknina , hvernig áhersla var lögð á það strax eftir bankahrunið , að tryggja inneignir sparifjáreigenda í bönkum .
Það þótti mikilvægari aðgerð en að stuðla að því að tryggja þær eignir sem skuldsett heimili áttu í íbúðum sínum .
Ekki er ólíklegt að þetta atriði hafi tafið fyrir því að fólk leitaði sér aðstoðar .
Búist hafi verið við meiru .
Leiðrétting - ekki almenn niðurfærsla Neytendasamtökin eru meðal þeirra sem hafa kallað eftir jafnari skiptingu á þeim byrðum sem rekja má til bankahrunsins .
Í ályktun stjórnar samtakanna frá því í síðustu viku segir að eðlilegt sé að sá hluti bankahrunsins , sem skrifast á mistök stjórnvalda í efnahagsmálum , kostnað vegna hruns af völdum íslenskra banka og fjármálastofnana erlendis og mistaka eftirlitsstofnana hér innanlands , lendi á sameiginlegum sjóði landsmanna en ekki almennum skuldurum .
Þarna er því talað um ákveðna leiðréttingu .
Neytendasamtökin telja hins vegar að öll þau úrræði sem komið hafa fram undanfarna mánuði , lenging lána , greiðslujöfnun og nú síðast greiðsluaðlögun fasteignaveðkrafna , opni lántakendum húsnæðislána leiðir til að standa í skilum og ná stöðugleika á ný .
Samtökin leggja hins vegar áherslu á að afgreiðslu mála einstaklinga verði hraðað þannig að greiðsluaðlögun geti verið raunverulegt úrræði fyrir þá sem eru í erfiðastri stöðu .
Í því sambandi sé nauðsynlegt að styrkja enn frekar starfsemi Ráðgjafarstofu um fjármál heimilanna .
Einnig þarf að mati Neytendasamtakanna að breyta lögum um greiðsluaðlögun þannig að einyrkjar í atvinnurekstri geti sótt um greiðsluaðlögun vegna skulda viðkomandi heimilis án þess að þurfa að hætta með viðkomandi atvinnurekstur .
Neytendasamtökin eru hins vegar ekki fylgjandi almennri niðurfærslu skulda á alla einstaklinga og fyrirtæki í landinu , eins og sumir hafa lagt til .
Aðgerðir ættu að duga flestum " Þau greiðsluvandaúrræði sem boðið er upp á , þ.e. skuldajöfnun , frysting lána , hækkun vaxtabóta , útgreiðsla séreignalífeyrissparnaðar og fleira , ættu að duga flestum til að komast yfir erfiðasta hjallann .
" Þetta segir Hrannar B. Arnarsson , aðstoðarmaður forsætisráðherra .
" Greiðslubyrði lána fólks sem fer í gegnum þessar aðgerðir ætti í flestum tilvikum að verða svipuð eða jafnvel minni en fyrir bankahrunið .
Þeir sem réðu við greiðslubyrðina þá ættu því að ráða við hana eftir þessar aðgerðir .
Hafi tekjur hins vegar breyst mikið horfa málin öðruvísi við og þá gæti fleira þurft að koma til , þar á meðal hugsanlega greiðsluaðlögun , " segir Hrannar .
Ekki fyrir einyrkja Þeir sem hafa stundað sjálfstæðan atvinnurekstur síðastliðin þrjú ár eiga ekki rétt á greiðsluaðlögun , nema atvinnurekstrinum hafi verið hætt og þær skuldir sem stafa frá atvinnurekstrinum séu tiltölulega lítill hluti af heildarskuldum viðkomandi .
Þetta kemur fram í lögum um gjaldþrotaskipti hvað varðar greiðsluaðlögun .
Ákvæði þetta hefur verið gagnrýnt nokkuð , meðal annars af Neytendasamtökunum .
Eftir því sem næst verður komist stendur ekki til að breyta þessu ákvæði .
Útvíkkun á heimildum ? Það úrræði sem felst í greiðsluaðlögun er væntanlega nokkuð seinvirkt .
Umsjónarmenn sem taka að sér slík mál þurfa ákveðinn tíma til að vinna úr þeim og eðli máls samkvæmt geta dómstólar ekki afgreitt mál með miklum hraða .
Bankamenn , sem blaðamaður ræddi við , bentu á að til að koma enn frekar til móts við skuldsett heimili væri hugsanlega hægt að útvíkka þá hugsun sem að baki greiðsluaðlögun býr og fela bönkunum sjálfum að framkvæma svipaða gjörninga .
Starfsfólkið sé til staðar en heimildirnar vanti .
Þetta er kannski eitthvað sem vert er að huga að ? 