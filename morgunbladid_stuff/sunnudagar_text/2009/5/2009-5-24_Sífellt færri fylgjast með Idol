NÝ Idol-stjarna var krýnd í Bandaríkjunum í vikunni og var það hinn 23 ára Kris Allen sem þótti fremstur meðal jafningja á söngsviðinu að þessu sinni .
Meira hefur þó farið fyrir umfjöllun um dalandi áhorf á þættina , en ekki hafa jafn fáir fylgst með úrslitum í þættinum síðan árið 2004 .
" Einungis " 28,8 milljónir manna fylgdust með úrslitaþættinum , en það eru um 4 milljónum færri áhorfendur en fyrir ári síðan .
American Idol heldur þó enn þeim virðingarverða titli að vera áhorfsmesti þátturinn í bandarísku sjónvarpi .
Áhorfið helst þó talsvert í hendur við stöðugt minnkandi áhorf á sjónvarp í Bandaríkjunum almennt og er auknu framboði á tölvuleikjum og auknu niðurhali efnis á netinu meðal annars kennt um .
Framleiðendur American Idol hafa beitt ýmsum brögðum til að laða fleiri áhorfendur að skjánum í nýlokinni þáttaröð , meðal annars bætt við aukadómara .
Framtíð þáttanna er þó í nokkurri óvissu ef áhorfið heldur áfram að minnka og hafa þær sögusagnir meðal annars heyrst að Simon Cowell hyggist ekki endurnýja samning sinn við þættina sem rennur út á næsta ári .
