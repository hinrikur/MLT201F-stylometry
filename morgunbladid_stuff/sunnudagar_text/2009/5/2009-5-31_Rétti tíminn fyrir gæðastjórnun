Eftir Ásgeir Ingvarsson asgeiri@mbl.is " ÞETTA eru , út af fyrir sig , einföld sannindi : að stýra starfsemi fyrirtækisins út frá þörfum viðskiptavinarins þar sem hann er , þegar upp er staðið , sá sem metur hver hin endanlegu verðmæti eru í framleiðslunni eða þjónustunni , " segir Davíð Lúðvíksson rekstrarverkfræðingur og forstöðumaður stefnumótunar og nýsköpunar hjá Samtökum iðnaðarins .
" Það sem , hins vegar , gerir gæðastjórnun flókna í daglega lífinu er að fyrirtæki þurfa að fást við marga viðskiptavini en ekki bara einn , og margir einstaklingar , deildir og samstarfsaðilar koma að því flókna ferli að uppfylla þarfir viðskiptavinanna .
" Davíð kennir námskeiðið Gæðastjórnun : Hugmyndafræði , stefna , aðferðir og umbótastarf sem Endurmenntun HÍ skipuleggur í þessari viku en námskeiðið hefst á miðvikudag .
Yfirsýn yfir flókin ferli " Á námskeiðinu verður farið í grunnatriði gæðastjórnunar , nemendur kynnast hugtökum , aðferðum og kerfum sem notuð eru til að nálgast gæðastjórnun , " útskýrir Davíð .
" Við setjum viðfangsefnið um leið í alþjóðlegt samhengi enda kallar gæðastjórnun í dag í flestum tilfellum ekki aðeins á traust og samstarf milli fyrirtækja , heldur einnig yfir landamæri .
" Davíð segir flækjustigið í rekstri fyrirtækja í dag geta orðið mjög hátt , og aðferðir gæðastjórnunar komi þar að gagni við að auka yfirsýn , skilvirkni og samvirkni : " Þó allir innan fyritækisins séu að gera sitt besta þarf að samhæfa starfsemi allra sem koma að því að fullnægja þörfum viðskiptavinarins , " segir hann .
" Ferlið hefst á því að viðskiptavinurinn setur fram sínar óskir , og lýkur með því að hann leggur mat á hversu vel tókst til að uppfylla þessar óskir , en býsna margt getur farið úrskeiðis á þessari leið .
Gæðastjórnun gengur út á að sjá fyrir og koma í veg fyrir mistök í þessu ferli og tryggja að hlutirnir gangi bæði sem best og sem hagkvæmast fyrir sig .
" Núna þarf hagræðingu Davíð bendir á að á erfiðum tímum eins og nú sé sennilega mikilvægara en nokkru sinni að nýta möguleika gæðastjórnunar : " Nú skiptir meira máli en nokkurntíma áður að nýta tíma og fjármuni sem best , og getur gæðastjórnun verið gott hjálpartæki til að ná því markmiði , " segir hann .
Á námskeiðinu kynnast nemendur m.a. aðferðum straumlínustjórnunar ( e. lean manufacturing ) .
" Í því felst að horfa á verkferli fyrirtækisins gegnum augu viðskiptavinarins og frá því sjónarhorni leggja mát á þau gildi sem viðskiptavinurinn er tilbúinn til að borga fyrir og þá um leið draga úr þeirri sóun sem felst í kostnaði við starfsemi sem hefur ekkert gildi fyrir viðskiptavininn , " segir Davíð .
" Með því er hægt að ná fram einfaldari sýn á hvaða þættir framleiðslunnar og þjónustunnar skipta mestu máli og hvar hagræðingar er þörf , en mörg fyrirtæki hafa náð hreint ótrúlegum árangri með þessari hugsun .
" Í hnotskurn » Gæðastjórnun er í senn einfalt og flókið ferli .
Þarfir viðskiptavinarins eru útgangspunktur .
» Miðar að þvi að koma í veg fyrir mistök og gera allt ferlið við að þóknast viðskiptavininum skilvirkara og hagkvæmara .
» Straumlínustjórnun er aðferð sem felur í sér að skoða ferli innan fyrirtækisins með augum viðskiptavinarins .
Nánari upplýsingar og skráning á www.endurmenntun.is .
Kennt er miðvikudaginn 3. júní kl. 8.30 til 16 og dagana 4. og 5. júní , fimmtudag og föstudag , frá kl 13 til 17 .
