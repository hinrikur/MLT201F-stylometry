BOLLAHNUPL er eilífðarvandi á öllum vinnustöðum með fleiri en einn starfsmann .
Viðkvæmar sálir bindast tilfinningaböndum ákveðnum bollum – keyptu þá jafnvel sérstaklega til að lífga upp á vinnustaðinn – en þegar síst varir er tillitslaus bolla-bófi búinn að fá drykkjarmálið " lánað " .
Svo eru það þeir sem þykir ekki alveg nógu skemmtilegt að deila bolla allt árið um kring með nokkrum tugum eða hundruðum vinnufélaga .
Guð má vita hvaða bakteríur eru á allra vörum , og allt eins víst að uppvaskið sé ekki alltaf með besta móti .
Þá er þessi bolli lausnin .
Hönnunin hefur fengið nafnið Plug-mug , en eins og sjá má á myndinni fyllir lítill gúmmítappi í gat á bollanum .
Sá sem heldur tappanum er sá eini sem getur notað bollann með góðu móti , og þannig tryggt að enginn tekur bollann góða án tilskilins leyfis .
Til að undirstrika mikilvægi þess að virða einkaeign annarra er bollinn svo vandlega merktur með viðvörunarmerkjum í áberandi litum , og skilaboðin skýr : Þetta er minn bolli , ekki þinn ! Bollinn fæst á Iwantoneofthose.com á rétt tæplega 10 pund .
