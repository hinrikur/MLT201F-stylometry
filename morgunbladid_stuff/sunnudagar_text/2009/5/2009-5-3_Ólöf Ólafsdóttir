Ólöf Ólafsdóttir fæddist á Þverá í Álftafirði 6. október 1916 .
Hún lést á hjúkrunardeild sjúkrahússins í Neskaupstað 22. apríl 2009 og var útför hennar gerð frá Norðfjarðarkirkju 30. apríl .
Fallin eru frá afi minn og amma með rúmlega þriggja vikna millibili .
Ekkert varir að eilífu og koma upp í huga minn mörg minningabrot um það sem ég átti með þeim .
Minning mín frá barnæsku um afa og ömmu er ljós , amma inni á heimilinu að elda og baka og afi á sjó eða við störf tengd sjónum .
Amma var mikil húsmóðir , eldaði góðan mat og bakaði gott brauð og kökur og eins og allir vita " heimsins besta flatbrauð " sem hún bakaði við öll tækifæri , seldi í búðir og víðar .
Ekki má gleyma pönnukökunum hennar ömmu , hún stóð oft við og bakaði og kökurnar hurfu jafnóðum ofan í litla og stóra munna sem kunnu vel að meta , Arnór Gauti , ömmustrákurinn minn er einn af þeim , og hlakkaði alltaf til að fara til langalangömmu og fá pönnukökur .
Á tímabili hjálpaði ég henni að baka því eftirspurnin var svo mikil .
Hún kenndi mér " tæknina " .
Við baksturinn spjölluðum við mikið um lífið og tilveruna og eru það mér ómetanlegar minningar .
Það eru forréttindi að hafa átt afa og ömmu svona lengi , og dætur mínar , tengdasynir og barnabörn minnast þeirra með miklum hlýhug .
Sérstaklega voru amma og Erla Snædís , dóttir mín , góðar vinkonur , hún fékk oft að " stinga " sér inn hjá langömmu , þegar mamma var að vinna .
Amma kenndi henni að spila o.fl. Brölluðu þær margt saman .
Eitt sinn fóru þær út í garð og renndu sér á snjóþotu , mikið voru þær búnar að hlæja að þessu , þarna var ekkert kynslóðabil , þær voru eins og jafningjar þó að 70 ár skildu að .
Erla mín er rík að eiga svona góðar minningar um langömmu sína .
Sveinn afi hafði mikinn áhuga fyrir sjónum og öllu sem honum tilheyrir , hann var lengi trillukarl og síðar vann hann við ýmislegt tengt sjónum , hann var tíður gestur í beitningaskúrunum eftir að hann hætti að róa .
Amma og afi bjuggu síðustu árin í Breiðabliki og síðast á hjúkrunarheimilinu , þar sem mjög vel var hugsað um þau .
Þau voru svo heppin að hafa gott útsýni yfir fjörðinn fagra og þar gátu þau horft á bátana sigla inn og út og hafði hann sérstaka ánægju af því .
Sveinn afi hafði einnig mikinn áhuga fyrir rekaviðnum og var hann alveg friðlaus ef hann vissi af drumbi einhvers staðar en hann hafði ánægju af að kljúfa þá og gera úr þeim girðingarstaura sem hann seldi um allt land .
Oft var mikill gestagangur á Kvíabólsstíg 1 , þar voru alltaf allir velkomnir í mat og kaffi , amma eldaði og bakaði og spjallaði við fólk en hún var mjög félagslynd þó að hún færi ekki mikið út á meðal fólks , það var fólkið sem kom til hennar , enda skemmtileg , gestrisin og yndisleg kona .
Þar var mikið spilað á spil , en í eldhúsinu var spilastokkurinn alltaf til taks og þeir sem komu í heimsókn tóku jafnan " slag " .
Oft barði sá gamli í borðið , til að leggja áherslu á leikinn , við mikla kátínu spilafélaganna og amma hafði oftast gaman af .
Allir eru sammála um að það að spila við þau var hin mesta skemmtun .
Já , það var oft gaman hjá okkur og mun ég varðveita allar þær góðu minningar sem ég á um þau .
Ég og fjölskylda mín kveðjum þau með söknuði , þakklát fyrir þann tíma sem við áttum saman .
Guð geymi þau .
Dagmar Ásgeirsdóttir ( Dadda ) .
Við erum heppin sem fengum að vera samferða þeirri konu sem við kveðjum í dag því fáir hafa gefið eins mikið af sér og hún og þau hjónin amma og Sveinn .
Þó ég undirrituð hafi ekki getað fylgt henni ömmu minni síðasta spölinn þá fékk ég að kveðja hana með þeirri virðingu sem henni og okkar samskiptum í þessu lífi hæfði .
Amma var einstök kona og átti aðdáun allra sem henni fengu að kynnast .
Hún tengdist órjúfanlegum böndum öllum sínum afkomendum og þar var engum mismunað .
Við komum flest saman við fráfall lífsförunautar hennar fyrir rétt um mánuði og við vissum öll að það yrði ekki langt á milli þeirra hjóna .
Mér þótti mjög sérstætt að fara og heimsækja ömmu með syni mínum og bróðursyni og sjá hversu nærri sér þeir tóku ástand hennar sem alltaf var kletturinn okkar .
Að alast upp í fangi þessarar konu er auðvitað ómetanlegt , hún gaf endalaust af sjálfri sér .
Í mínu lífi er hún ljósið sem alltaf hefur lýst .
Í gegnum æskuna var hún mér allt , á unglingsárum saumaði hún á mig fötin og talaði við mig um allt sem þurfti að ræða , hún greiddi götu okkar krakkanna hvert sem vandmálið var .
Hún gat reyndar verið svolítið hlutdræg ef því var að skipta og við græddum á því .
Afkomendur þessara heiðurshjóna eru margir og tómið er mikið sem myndast við fráfall þeirra sem alltaf hafa verið miðpunkturinn í fjölskyldunni .
Ég verð ævinlega þakklát fyrir þær stundir sem ég átti á heimilinu þar sem alltaf var pláss fyrir mig þó margt væri í heimili .
Allar þær stundir sem við amma áttum saman eru mér dýrmætar , hún var óþreytandi að kenna manni á hljóð náttúrunnar , hvaða fugl átti hvaða hljóð og hvað skeljarnar í fjörunni heita .
Hún kenndi mér að skima egg og reyndi að fá mig til að súpa úr þeim , það þótti henni algjört lostæti .
Við gengum á fjöll og ræddum allt milli himins og jarðar .
Amma reyndi að kenna mér að mjólka beljuna sem var svo góð vinkona hennar og tók ekki í mál að neinn annar en amma mjólkaði hana og við hlógum að þvermóðskunni í beljunni .
Hún kenndi manni snemma að bera virðingu fyrir dýrunum og náttúrunni og að því munum við afkomendur hennar búa .
Ljúfustu æskuminningar mínar eru frá Eyri við Reyðarfjörð þar sem amma og Sveinn bjuggu í nokkur ár og ég var svo lánsöm að fá að dvelja þar á sumrin .
Það var gott að hlæja með ömmu og meira að segja nú í vor þegar komið var að kveðjustund skynjaði ég að húmorinn var enn til staðar og ég greindi glettnina sem var aðalsmerki ömmu .
Við börnin hennar og barnabörn munum búa að því að hafa fengið að vera henni samferða .
Ég bið góðan Guð að taka vel á móti henni ömmu minni og leiða hana og Svein saman aftur .
Hví skyldi ég yrkja um önnur fljóð , en ekkert um þig , ó , móðir góð ? – Upp , þú minn hjartans óður ! Því hvað er ástar og hróðrar dís , og hvað er engill úr paradís hjá góðri og göfugri móður ? ( Matthías Jochumsson .
) Takk fyrir allt .
Ólöf Ásgeirsdóttir .
Mig langar að minnast ömmu og afa á Kvíabólsstíg í örfáum orðum .
Þegar ég fór að rifja upp okkar fyrstu kynni þá kom kleinubakstur ömmu fyrst upp í hugann , þar sem hún bakaði kleinurnar alltaf á neðri hæðinni á Kvíabólsstígnum og þurfti maður að skríða niður gat til að komast í bakstursherbergið .
Þar stóð hún með svuntu og poka á höfðinuog alltaf fór maður heim með kleinupoka með sér .
Hún var rólyndistýpa og maður vissi alltaf hvar maður hafði hana .
Einu skiptin sem ég sá hana bregða í brýnnar var þegar afi var að stríða henni þar sem hann sat við eldhúsborðið með spilastokkinn í hendinni og barði hnúanum í borðið í hvert skipti og hann sló niður spili og það hlakkaði í honum .
Þá sagði hann oft eitthvað til að æsa ömmu upp og svo leit hann á mann glottandi með augnaráði sem hann einn átti til og hló hátt og snjallt .
Þegar ég var 9 ára byrjaði ég í minni fyrstu sumarvinnu í beitiskúrnum hjá pabba .
Ég var hálaunuð með 600 kall fyrir bjóðið og stóð uppi á kók-kassa til að ná upp á borðið .
Mér fannst lyktin af beitunni ógeðsleg en það sem var skemmtilegt var að keppa við pabba og afa .
Það var ekki nokkur von að vinna pabba sem hamaðist við bjóðið sitt og leysti allar flækjur á undraverðum hraða , en ég ætlaði aldeilis að ná afa því hann hamaðist ekki neitt við sitt bjóð .
Stóð sallarólegur og hreyfðist ekki svo maður sá varla þegar hann fékk flækjur .
Hann var samt alltaf fyrstur sem ég skildi ekki þrátt fyrir að hjálpa mér stundum með mitt bjóð .
Síðar þegar maður fór að fara á djammið þá hitti maður stundum afa þar sem hann var alltaf kominn á fætur langt fyrir allar aldir og kominn niður í bæ að tína dósir eftir lýðinn sem var að skemmta sér .
Ég fór svo í nám til Akureyrar og alltaf var jafngaman að koma heim og þá kíkti maður í kjallarann og fékk kleinur og pönnukökur hjá ömmu .
Iðulega laumuðu þau að mér pening þegar ég hélt norður á ný sem gladdi mig mjög .
Umfram allt á ég aðeins góðar minningar um ömmu og afa sem alltaf reyndust mér svo góð .
Hvíl í friði , elsku amma og afi .
Ykkar Halldóra Kristín .
Elsku Ólöf amma og Sveinn afi .
Ég á svo margar góðar minningar um ykkur .
Þið pössuðuð mig þegar ég var lítill , þá voruð þið orðin 80 ára .
Þið voruð svo hress og áttuð nóg af tíma og ást .
Ég kom oft til ykkar eftir skóla í kjallarann og fékk ég þá alltaf eitthvað að borða .
Ég hjálpaði þér amma að baka kleinur og flatbrauð .
Það voru bestu kleinur og flatbrauð í heimi .
Þið kennduð mér að spila Olsen , Olsen og þjóf .
Sat ég oft hjá ykkur og spilaði .
Afi þú reyndir að gera mig að almennilegum karlmanni og kenndir mér að rífa niður staura .
Takk fyrir öll árin sem ég átti með ykkur og megið þið hvíla í friði .
Kveðja , Bjartur .
Mig langar í nokkrum orðum að minnast fyrrverandi tengdaforeldra minna til 25 ára , Ólafar og Sveins .
Ég kynntist þeim þegar við Heiðar drógum okkur saman sumarið 1980 .
Þá var Sveinn á grásleppu og Heiðar var að hjálpa honum en ég var sjúkraliðanemi á FSN .
Ólöf var þá heimavinnandi og bakaði kost fyrir togarana í Neskaupstað .
Stóð hún og bakaði sínar víðfrægu kleinur og flatbrauð .
Ýmsar aðrar tegundir voru nú bakaðar en bestar voru kleinurnar hennar og flatbrauðið .
Gerði hún ýmsar tilraunir með það .
Notaði fjallagrös og ýmislegt annað og bað mann um að smakka og segja sitt álit .
Alltaf var hún að og tók vel á móti öllum þrátt fyrir mikið annríki .
Eins var með Svein , alltaf tilbúinn til þess að hjálpa manni .
Hann hafði harðan skráp en þar fyrir innan var hann með stórt hjarta .
Bæði reyndust þau mér vel og tóku stelpunum mínum , Halldóru Kristínu og Guðnýju , opnum örmum þegar þær komu til okkar Heiðars þá 6 og 3 ára .
Síðan þegar Bjartur fæddist hlupu þau undir bagga , orðin áttræð og pössuðu hann tvisvar í viku í 1-2 klst. í senn .
Mikið nutu þau þess að við treystum þeim fyrir stráknum þrátt fyrir háan aldur .
Mikill samgangur var við þau .
Þegar þau gátu ekki lengur búið á Kvíabólsstígnum fluttu þau í kjallarann til okkar Heiðars .
Þá var auðvelt að kíkja inn og hjálpa þeim þegar þau þurftu á að halda .
Ólöf hélt áfram að baka flatbrauð á hellu fyrir utan útidyrnar og Sveinn hjálpaði henni oft .
Ekki gat Sveinn hætt að sýsla og reif hann staura sem þeir Heiðar , Þórður og Björgvin færðu honum á bílaplanið .
Oft var getan meiri en viljinn og fékk hann þá bara hjálp við að rífa staurana .
Mér þótti vænt um þau bæði og voru þau mér mjög góð .
Þegar ég kom austur núna í byrjun apríl til þess að fylgja Sveini til grafar þá sagði Ólöf við mig að hún hefði viljað fá að fara á undan Sveini .
Hún vissi vel að það myndi ekki líða langt þangað til hún fengi hvíldina líka .
Ég votta Heiðari og ættingjum innilega samúð .
Þorbjörg Sigurðardóttir .
Fallin eru frá Ólöf Ólafsdóttir og Sveinn Þórðarson með stuttu millibili .
Það er mikill sjónarsviptir af fólki sem sett hefur svip sinn á samfélagið svo lengi , en enginn er eilífur , þetta er gangur lífsins .
Mig langar að leiðarlokum að þakka þeim fyrir allar skemmtilegu samverustundirnar sem við áttum saman .
Við spiluðum oft vist , og þá var kátt á hjalla , mikið barið í borð og hlegið , það var einstaklega gaman að spila við þau , og gerðum við það reglulega á tímabili .
Ég vil líka þakka fyrir allar veitingarnar sem maður þáði , en á Kvíbólsstíg 1 var alltaf opið hús og allir velkomnir , þau voru einstaklega gestrisin hjón og skemmtileg heim að sækja .
Hvílið í friði .
Sveinbjörn .
Fyrir okkur var Ólöf besta amma sem hægt var að hugsa sér .
Það var alltaf yndislegt að koma í heimsókn austur til ömmu og afa .
Það var fátt betra en að vakna á morgnana á Kvíabólsstíg og borða morgunmat á meðan amma lagði kapal og afi hlustaði á veðurfréttirnar .
Amma bakaði dýrindis kleinur og flatkökur og maður kom aldrei svangur úr heimsókn frá þeim gömlu .
Okkur eru minnisstæðar margar stundir með ömmu .
Til dæmis þegar við horfðum saman á Leiðarljós , þegar við lágum allar í hjónarúminu og hlustuðum á hljóðbækur eða sátum í berjamó og sungum Undir bláhimni .
Amma hafði stórt hjarta og hjá henni mátti alltaf finna hlýju og gleði .
Hún hafði mikla trú á öllum sem stóðu henni nær , vildi allt fyrir alla gera og sá alltaf það besta í fólkinu í kringum sig .
Hún var fyrirmyndar amma og fyrirmyndar manneskja sem við munum ætíð líta upp til .
Með söknuði kveðjum við Ólöfu ömmu okkar sem alltaf var okkur svo góð .
Þú ert ljósblik á lífshimni mínum , þú ert ljóð mitt og stjarna í kveld .
( Magnús K. Gíslason .
) Þorbjörg Helga , Þórey Ólöf og Þórhildur Vala Þorgilsdætur .
Hinsta kveðja Elsku amma og afi .
Langaði að senda ykkur smákveðju frá Ástralíu .
Ég á svo margar góðar minningar um ykkur og alltaf var gott að eiga skjól hjá ykkur .
Ég veit að ykkur líður vel núna og fáið að vera saman hjá Guði .
Ástarkveðja , ykkar Guðný .
