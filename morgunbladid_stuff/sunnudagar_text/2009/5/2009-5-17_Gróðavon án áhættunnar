Eftir Þórð Snæ Júlíusson thordur@mbl.is Það virðist hafa verið viðtekin venja í íslensku viðskiptalífi að verðlauna stjórnendur fyrirtækja með góðum kaupréttarsamningum .
Heimildir Morgunblaðsins herma að þeir hafi tíðkast hjá að minnsta kosti tugum fyrirtækja og félaga .
Slíkir samningar gerðu stjórnendunum kleift að fá lánafyrirgreiðslu til þess að eignast hluti í félögum .
Þetta var oft rökstutt með því að verið væri að tengja saman hagsmuni stjórnenda og hluthafa félagsins öllum til hagsbóta .
Ef stjórnendurnir ráku fyrirtækið / félagið með þeim hætti að gengi hlutabréfa þess hækkuðu þá áttu allir að græða .
Grundvallarmunur var hins vegar á stöðu stjórnendanna annars vegar og hluthafanna hins vegar .
Stjórnendurnir þurftu nefnilega hvorki að leggja út fé né að bera ábyrgð á lánunum sem þeir tóku þegar þeir keyptu sín hlutabréf .
Hluthafarnir tóku áhættu með fjárfestingu sinni og gátu tapað öllu sínu .
Stjórnendurnir gátu einungis grætt .
Gátu ekki tapað einni krónu á lánunum Morgunblaðið sagði frá því í vikunni að Teymi hefði tekið yfir skuldir tveggja félaga , TT1 og TT2 ehf. , sem voru í eigu forstjóra og fjármálastjóra félagsins .
Teymi á og rekur alls níu fyrirtæki .
Á meðal þeirra eru Vodafone , Tal , Skýrr og EJS .
Yfirtakan á skuldum stjórnendanna átti sér stað hinn 3. október þegar Teymi var afskráð úr Kauphöllinni .
Sameiginleg skuld félaganna tveggja stóð í 829 milljónum króna í lok febrúar .
Stjórnendurnir tveir , Árni Pétur Jónsson og Ólafur Þór Jóhannesson , höfðu fengið að kaupa 70 milljón hluta að nafnvirði í Teymi í ágúst 2007 og voru viðskiptin við þá hluti af kaupréttarsamningi þeirra .
Glitnir , sem í dag er hinn ríkisrekni Íslandsbanki , lánaði að fullu fyrir kaupunum .
Þeir Árni og Ólafur voru ekki í neinum persónulegum ábyrgðum fyrir kaupunum og þurftu því ekki að borga krónu ef illa færi .
Sú ábyrgð féll á Teymi samkvæmt samningunum .
Stjórnendurnir gátu því ekki tapað einni krónu á viðskiptunum .
Teymi var á þessum tíma skráð almenningshlutafélag í eigu tæplega þúsund hluthafa .
Í ársskýrslu félagsins fyrir árið 2007 , sem er helsta upplýsingarit minni hluthafa , segir að það hafi verið " stefna samstæðunnar að veita aðeins dótturfélögum ábyrgðir " .
Á sama tíma var Teymi í ábyrgðum fyrir skuldum félaga Árna og Ólafs , sem voru ekki dótturfélög Teymis .
Þrátt fyrir að stjórnendurnir gætu ekki tapað á viðskiptunum gátu þeir hins vegar grætt vel ef gengi bréfanna hefði hækkað þar sem hlutunum fylgdi söluréttur sem átti að verða virkur í ágústlok 2010 .
Ef ekki hefði verið fyrir hrun íslensks viðskiptalífs hefðu mennirnir tveir mögulega getað selt með góðum hagnaði eftir rúmt ár .
Í staðinn var Teymi afskráð úr Kauphöllinni og á sem stendur í nauðasamningum við kröfuhafa sína .
Eignir félagsins eru metnar á 23,7 milljarða króna samkvæmt fylgiriti með nauðasamningunum .
Þar af eru um 11,2 milljarðar króna í svokölluðum óefnislegum eignum , eða viðskiptavild .
Skuldir félagsins eru hins vegar um 47 milljarðar króna .
Samkvæmt kynningu sem gerð var fyrir kröfuhafa félagsins , sem eru fyrst og fremst ríkisbankarnir NBI og Íslandsbanki , miðast nauðasamningarnir við 75-80% eftirgjöf á skuldum félagsins .
Hluthafar og lánardrottnar sjá því fram á að hafa tapað þorra fjárfestingar sinnar í félaginu .
Skatturinn skoðar niðurfellingar Nokkur svona mál eru komin inn á borð ríkisskattstjóra , enda er það skoðun skattyfirvalda að niðurfellingar á skuldum starfsmanna séu skattskyldar nema viðkomandi einstaklingar séu ógreiðslufærir vegna gjaldþrots , nauðasamninga eða séu í formlegu greiðsluaðlögunarferli .
Skúli Eggert Þórðarson ríkisskattstjóri sagði í Morgunblaðinu á fimmtudag að meginreglan væri sú að ef eignarauki yrði af eftirgjöf skulda þá myndaði hann skattskyldar tekjur í höndum viðtakanda .
Það ætti enn frekar við ef niðurfellingin væri hluti af samningi milli launagreiðanda og launþega Vísa Teymismáli til Fjármálaeftirlits Ef yfirtaka Teymis á skuldum félaganna tveggja fór fram áður en félagið var afskráð úr Kauphöll Íslands var hún tilkynningaskyld .
Þórður Friðjónsson , forstjóri Kauphallarinnar , segir að ekki sé búið að athuga það með formlegum hætti hvenær yfirtakan á skuldunum átti sér stað .
Hann segir miklar líkur á því að Kauphöllin muni vísa þessu máli til Fjármálaeftirlitsins ( FME ) .
" Við teljum að þetta mál , og raunar önnur sem tengjast svona efni , þurfi frekari skoðun .
Það er langlíklegast að við vísum einfaldlega málinu áfram til frekari skoðunar vegna þess að Teymi er ekki lengur í samningssambandi við okkur eftir afskráningu .
Við tókum á Kaupþingsmálinu í haust á þeim forsendum að þeir voru enn í sambandi við okkur þegar það kom upp .
Því gátum við áminnt þá .
En við svona aðstæður eins og eru núna er Fjármálaeftirlitið sá aðili sem við vísum málum til .
Við teljum eðlilegast að þeir skoði þetta frekar en við þar sem það er ekki hægt að fá botn í svona mál með öðrum hætti en að spyrjast fyrir um þau .
" Gæti spillt rannsókn mála Aðspurður hvort Kauphöllin hafi orðið vör við fleiri svona mál segist Þórður ekki geta sagt til um það .
" Ef mál er ekki í opinberri umfjöllun , og við förum að segja frá því að við höfum sent það til Fjármálaeftirlitsins , þá gætum við verið að spilla fyrir rannsókn málsins .
Því get ég ekki alveg svarað til um það .
En við vísum töluvert mörgum málum til eftirlitsins þótt við veitum ekki upplýsingar um einstök mál .
" Atburðarásin Stjórn Kaupþings ákvað að fella niður allar persónulegar ábyrgðir starfsmanna sinna af lánum sem þeir höfðu fengið til að kaupa hlutabréf í bankanum .
Ákvörðunin var tekin á stjórnarfundi hinn 25. september , örfáum dögum áður en bankahrunið hófst .
Lánin sem starfsmennirnir fengu eru upp á rúmlega 50 milljarða króna .
Ákvörðunin er riftanleg en henni hefur þó enn ekki verið rift .
Kauphöllin áminnti hins vegar gamla Kaupþing opinberlega fyrir að hafa ekki tilkynnt til sín um niðurfellingarnar á ábyrgðum starfsmannanna .
Exista , sem var stærsti eigandi Kaupþings fyrir hrun , felldi líka niður skuldir sem starfsmenn þess höfðu stofnað til vegna kaupa á bréfum í félaginu sjálfu .
Lánin sem starfsmennirnir tóku voru á gjalddaga í september 2009 .
Í bréfi sem forstjórar félagsins , Erlendur Hjaltason og Sigurður Valtýsson , sendu vegna þessa segir að " lán starfsmanna ...
eru tryggð með veði í Exista-bréfunum .
Starfsmenn bera því ekki persónulega ábyrgð á greiðslu lánsins .
Hrökkvi andvirði Exista-bréfanna ekki fyrir eftirstöðvum þegar lánið fellur á gjalddaga í september 2009 verða engar frekari kröfur gerðar á hendur starfsmönnum og eftirstöðvar lánsins felldar niður " .
Kauphöll Íslands getur vísað málum sem þessum til Fjármálaeftirlitsins ( FME ) .
Samkvæmt upplýsingum frá FME hefur það haft ofangreindar niðurfellingar skulda til skoðunar .
Í svari eftirlitsins við fyrirspurn Morgunblaðsins um málin segir að " um afar umfangsmikil mál er að ræða og varða þau lánveitingar til hundraða starfsmanna .
Meðal þessara mála eru tvö mál sem Kauphöllin hafði haft til skoðunar .
Ekki er hægt á þessu stigi að upplýsa um hvort og hve mörgum málum verði vísað til ákæruvalds " .
