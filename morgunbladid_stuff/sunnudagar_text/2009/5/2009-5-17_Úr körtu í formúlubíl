Eftir Ingu Rún Sigurðardóttur ingarun@mbl.is HINN tvítugi ökuþór Kristján Einar Kristjánsson er fyrsti Íslendingurinn sem fer úr því að keppa í gokarti á Íslandi yfir í alþjóðlega brautakeppni en hann keppir nú í Opnu evrópsku Formúlu 3 fyrir breska liðið Team West-Tec .
" Þegar ég er að byrja að keppa í gokarti eru strákarnir sem ég er að keppa á móti í dag að byrja að keppa á kappakstursbílum , " segir Kristján Einar en hann útskýrir m.a. í ítarlegu viðtali , sem birt er í Morgunblaðinu í dag að hann hafi þurft að vinna upp mörg ár á stuttum tíma .
" Fyrir mig að fara beint úr 32 hestafla körtu uppí 200 hestafla Formúlu 3-bíl var svakalega stórt stökk , " útskýrir hann en hindranirnar hafa verið margar og mikil vinna liggur að baki árangrinum , sem hann hefur náð .
" Þegar ég var í kringum sextán ára gamall , á gokart-árunum , var ég meira en 40 kílóum þyngri en ég er í dag .
Ég var lífsleiður unglingur með tölvufíkn og alltof þungur .
En loksins fann ég mig , reif mig uppúr þessu og fór að vinna hörðum höndum að því takmarki að skapa mér feril sem ökumaður .
Ég setti markið hátt og ætlaði mér að komast þangað .
Ég vann mig í gegnum þetta og vona að ég geti verið fyrirmynd einhverra .
" | 18 Í hnotskurn » Hann hefur mest keppt fyrir framan 300.000 áhorfendur í Spa í Belgíu .
» Mesti hraði sem Kristján Einar hefur náð á kappakstursbíl var 299 km / klst á Formúlu 1-brautinni á Monza , þegar hann fór í fyrsta sinn á verðlaunapall í F3 .
