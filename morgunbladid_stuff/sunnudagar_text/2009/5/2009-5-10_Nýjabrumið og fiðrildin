Mörg hjón hafa þann ágæta sið að taka frá sérstök " stefnumótakvöld " .
Þau fara þá í bíó eða leikhús , eða út að borða , ýmist ein eða með vinum .
Þetta þykir mörgum til þess fallið að halda ljóma og rómantík yfir sambandinu .
Nú segja bandarískir sérfræðingar að þótt þessi siður sé í sjálfu sér ágætur beri flestir sig rangt að .
Það eitt , að verja góðum stundum saman , komi ekki í veg fyrir að sambandið staðni .
Eftir áralangar rannsóknir , jafnt á rannsóknarstofum sem í daglegu lífi , hafa spekingarnir komist að þeirri niðurstöðu að hjón , sem vilja forðast stöðnun í sambandinu , þurfi að gera eitthvað nýtt og ferskt á stefnumótakvöldunum .
Í stað þess að fara á gamla , notalega veitingastaðinn og hitta þar gömlu , góðu vinina ættu hjón að finna eitthvað nýtt og óvenjulegt að gera , sem þau njóta bæði , hefur New York Times eftir Arthur Aron , prófessor í félagssálfræði við ríkisháskóla New York við Stony Brook .
Takmarkið er að finna aðferð til að hleypa nýjungum inn í sambandið .
Raunar þarf ekki meira til en að prófa nýjan veitingastað eða gera eitthvað örlítið frumlegra , til dæmis sækja námskeið saman .
Þessi nýja kenning fræðinganna er byggð á því hvernig heilinn virkar .
Ný upplifun veldur því að heilinn sendir frá sér efni sem veldur vellíðan , t.d. dópamín .
Sömu heilastöðvar eru virkjaðar þegar fólk er innilega ástfangið á fyrstu stigum ástarsambands , þegar allt er stórkostlegt og kærastinn eða kærastan víkja ekki úr huganum .
Í New York Times er bent á að flestar rannsóknir á ást og hjónabandi hafi leitt í ljós að rómantíska ástin hverfur óhjákvæmilega með tímanum .
Fiðrildin í maganum flögra á braut og í staðinn kemur hin kunnuglega og fyrirsjáanlega tilfinning langtímasambands .
Gamalt , nýtt og ekki neitt En ýmsar rannsóknir hafa líka sýnt að nýjabrum , það að gera eitthvað nýtt saman sem par , getur kallað fiðrildin aftur heim í maga og endurheimt tilfinningarnar frá upphafi sambandsins .
Á undanförnum árum hefur prófessor Aron og félagar hans margreynt kenninguna , með aðstoð fjölmargra hjóna .
Í einni fyrstu rannsókninni voru 53 miðaldra hjón .
Þeim var skipt í þrjá hópa .
Fyrsti hópurinn gerði eitthvað gamalkunnugt einu sinni í viku , fór út að borða eða í bíó .
Annar hópurinn gerði eitthvað sem hjónin höfðu aldrei gert áður , þau fóru t.d. á skíði , í fjallgöngur eða út að dansa .
Þriðji hópurinn fékk engin sérstök fyrirmæli .
Tíu vikum síðar lögðu hjónin mat á samband sitt , líkt og þau höfðu gert áður en rannsóknin hófst .
Þau sem höfðu gert eitthvað nýtt og spennandi reyndust mun lukkulegri en þau sem höfðu gert eitthvað venjulegt og notalegt .
Í nýlegri rannsókn prófessorsins voru nokkur hjón látin ganga fram og til baka í herbergi .
Önnur hjón voru bundin saman á ökklum og úlnliðum , svo þau urðu að skríða yfir gólfið .
Og ýta bolta á undan sér um leið .
Síðarnefndi hópurinn lýsti sig ánægðari með hjónabandið en hinn fyrri .
Prófessorinn tekur þó sérstaklega fram að nýjabrumið eitt og sér geti ekki bjargað hjónaböndum , ef illa er komið .
Sé hjónabandið hins vegar ágætt , en bara fremur dauflegt , geti nýjungar hresst upp á það .
Þar þarf engar öfgar til og óþarfi að fara að binda hjónabönd um ökkla og úlnliði .
