HINN 4. apríl síðastliðinn voru 60 ár liðin frá því að Atlantshafsbandalagið ( NATO ) var stofnað í Washington .
Ísland var stofnaðili að bandalaginu og stóð ríkisstjórn Stefáns Jóhanns Stefánssonar að aðildinni .
Þeir flokkar sem studdu aðildina voru Sjálfstæðisflokkur , Alþýðuflokkur og Framsóknarflokkur , en Sósíalistar voru á móti .
Það var mikil andstaða gegn aðildinni að NATO og brutust út gríðarleg mótmæli gegn aðildinni þegar hún var til umræðu á Alþingi sem enduðu með götuóeirðum .
Eftir á má segja að andstaðan gegn aðildinni hafi verið skiljanleg , þar sem því var heitið þegar Ísland fékk fullveldi að landið yrði ævarandi hlutlaust og lýðveldið Ísland var varla orðið fimm ára þegar landið gerðist aðili að NATO .
Aðildin að bandalaginu kom ekki til af góðu .
Reynslan frá seinni heimsstyrjöld sýndi að engin vörn var í hlutleysi landsins og kalda stríðið var á byrjunarstigi .
Með þessari grein ætla ég að leggja mat á hvort aðild Íslands að NATO hafi verið landinu til góðs eður ei .
Það var mikill fórnarkostnaður sem fylgdi aðild Íslands að NATO , því aðildin klauf þjóðina í tvennt .
Skömmu eftir aðildina að NATO kom bandarískur her til landsins og var hér á árunum 1951 til 2006 .
Komu bandaríska hersins fylgdu mikil umsvif , sérstaklega efnahagsleg , sem juku enn á sundrungu meðal Íslendinga , hvort fólk var fylgjandi hersetunni eður ei .
Á tímabili voru tekjur af Keflavíkurherstöðinni um 20% af erlendum tekjum þjóðarinnar .
Með aðildinni að NATO tók Ísland virkan þátt í samstarfi þjóða um öryggis- og varnarmál sem skipti hina nýfrjálsu þjóð miklu máli .
Með aðildinni að NATO lagði Ísland grunn að því að styrkja sitt efnahagslega sjálfstæði , þ.e. baráttu landsins fyrir stækkun efnahagslögsögu landsins .
Allar útfærslur á efnahagslögsögunni kostuðu átök , sérstaklega við Breta .
Lausn þessara átakamála var nánast alltaf gerð með aðkomu NATO .
Lengi vel var framlag Íslands til sameiginlegra varna NATO aðstaðan fyrir bandaríska herinn á Keflavíkurflugvelli .
Seinasta áratuginn hefur Ísland tekið virkari þátt í störfum bandalagsins , m.a. rekið alþjóðaflugvöll í Pristina í Kosovo og tekið þátt í starfi bandalagsins í Afganistan .
Hér hefur verið stiklað á stóru í sögu aðildar Íslands að NATO .
Það er mat mitt að aðildin að bandalaginu hafi reynst Íslandi farsæl , en fórnarkostnaðurinn var mikill .
Aðildin hjálpaði til svo um munar að Ísland fékk yfirráð yfir efnahagslögsögu sinni .
Aðildin gerði Íslandi líka kleift að taka virkari þátt í samstarfi vestrænna þjóða .
Í þriðja lagi og það sem ég tel vera mikilvægast þá hefur aðildin tryggt öryggi landsins .
Staðan í dag er þannig að aðildin að NATO hefur fengið nýja öryggismerkingu eftir brotthvarf bandaríska hersins frá landinu árið 2006 .
Í krafti aðildarinnar hefur Ísland gert loftvarnarsamninga við önnur NATO-ríki og að auki hefur Ísland stóreflt allt samstarf við grannþjóðir á sviði öryggismála .
NATO er að mínu mati fyrst og fremst varnar- og öryggisbandalag og það er sléttur áratugur síðan bandalagið beitti hernaðarmætti sínum til að koma á friði í ófriðarbálinu mikla sem skapaðist við sundrungu gömlu Júgóslavíu .
Tíu ár eru ekki langur tími og bandalagið hefur enn sama hlutverki að gegna og því sem það var stofnað til .
Þó friðsæld ríki nú í Evrópu er ófriður víða og hann gerir ekki boð á undan sér .
Hins vegar tel ég NATO vera komið í hreinar ógöngur með hernaðarbrölti sínu í Afganistan .
Bandalagið á að leita allra leiða til að komast út úr þeim átökum .
Það skýtur skökku við í mínum huga að NATO sem upprunalega var stofnað sem varnar- og öryggisbandalag skuli vera í hreinu stríði við skæruliða í landi sem er langt utan áhrifasvæðis bandalagsins .
Því er það ótrúlegt að heyra að danskar og norskar herþotur séu að gera loftárásir á skæruliða sem ekki eru búnir sömu vopnum í fjallahéruðum í Afganistan .
Bandalagið getur stutt Bandaríkin í sinni herferð í Afganistan með óbeinum hætti , en bein þátttaka í þessu ljóta stríði þjónar engum tilgangi fyrir NATO .
Ísland þarf á aðild að NATO að halda til að tryggja sitt öryggi .
Ísland á að vera í farabroddi þeirra þjóða sem vilja að bandalagið hætti hernaði sínum í Afganistan og Ísland á að minna aðildarríki bandalagsins á upprunalegt hlutverk sitt , sem er að vera varnar- og öryggisbandalag .
Höfundur er stjórnmálafræðingur .
