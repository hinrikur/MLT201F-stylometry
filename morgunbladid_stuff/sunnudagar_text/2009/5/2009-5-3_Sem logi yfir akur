Eftir Karl Blöndal kbl@mbl.is Fólkið hrynur niður í pestinni .
Heita má að lík sé á börum í hverju húsi og bíði þess að önnum kafnir sálusorgarar komi því í jörðu .
1919 : Árið eftir spænsku veikina eftir Jón Dan .
Þegar skipið Botnía kom til Íslands 19. október árið 1918 birtist frétt í Morgunblaðinu um komu þess og listi yfir farþega .
Tekið var fram veikur maður hefði verið um borð en héraðslæknir hefði ekki talið veikindin það alvarleg að grípa þyrfti til sérstakra ráðstafana .
Honum skjátlaðist hrapallega .
Í nóvember var skollinn á faraldur sem lamaði allt líf víðast hvar á landinu .
Spænska veikin reið yfir heimsbyggðina með hrikalegum afleiðinum árið 1918 .
Veikin kom í þremur bylgjum .
Sú fyrsta var tiltölulega skaðlaus .
Henni fylgdi hár hiti og kvalir í þrjá til fjóra daga en hún var ekki banvæn .
Hún braust út um vorið .
Fyrri heimsstyrjöldin var þá í algleymingi og farið var með fréttir af farsótt sem hernaðarleyndarmál .
Óvinurinn mátti ekki vita að hálfur herinn lægi í flensu .
Spánn stóð hins vegar fyrir utan hildarleikinn og þar var fjallað opinskátt um pestina þegar hún stakk sér niður í ferðamannabænum San Sebastian í febrúar .
Sérstaka athygli vakti að öfugt við hefðbundnar flensur lagðist hún þyngst á ungt fólk .
Tveimur mánuðum síðar var hún komin um allan Spán .
Þriðjungur Madrídarbúa lá í sótt og sporvagnarnir hættu að ganga .
Pestin fékk viðurnefnið spænska veikin .
Flensan breiddist út til Frakklands og Bretlands og Erich von Ludendorff herforingi þýska hersins kvartaði undan því að hann þyrfti að fresta hernaðaráætlunum sínum vegna hennar .
Um sumarið hvarf pestin , en hún sneri aftur um haustið og nú var hún orðin að drepsótt .
Sérstaklega vakti athygli hvað margt ungt fólk lét lífið .
Í ágúst hafði flensan geisað á Indlandi , í Suðaustur-Asíu , Japan , Kína , Karíbahafinu og hlutum Mið- og Suður-Afríku .
Veikin byrjaði sem venjuleg flensa , en á fjórða eða fimmta degi fylltust löskuð lungun af bakteríum með þeim afleiðingum að sjúklingarnir fengu lungnabólgu sem ýmist reyndist banvæn eða tók langan tíma að jafna sig af .
Líkunum staflað upp Í ágúst kom veikin til Bandaríkjanna og breiddist hratt út .
Faraldurinn byrjaði í herstöðvum en átti greiða leið inn í samfélagið allt .
Ástandið varð heilbrigðisyfirvöldum gjörsamlega ofviða .
Ástandið var sérstaklega slæmt í Fíladelfíu .
" Við hjúkrunarkonum blasti oft veruleiki sem minnti á ár plágunnar á fjórtándu öld , " skrifaði sagnfræðingurinn Alfred W. Crosby .
" Að þeim dróst fólk í auðmjúkri bón eða þá það sniðgekk þær vegna hvítra sárabindagrímanna sem þær báru oft fyrir vitum sér .
Á morgnana lögðu þær af stað með lista yfir fimmtán sjúklinga til að vitja en enduðu með því að sinna fimmtíu .
Hjúkrunarkona ein fann látinn eiginmann á sömu stofu og kona hans lá með nýfædda tvíbura .
Sólarhringur var liðinn frá andlátinu og fæðingunni og konan hafði engan mat fyrir utan epli sem svo vildi til að var innan seilingar .
" Líkunum var staflað upp á göngum og í öllum herbergjum líkhússins í borginni .
Skítug og blóðug lök voru breidd yfir þau .
Lyktin var óbærileg og dyr hússins voru hafðar opnar , sennilega til að lofta út , og ósköpin blöstu við öllum sem leið áttu hjá .
Crosby lýsir því að útfararstofur önnuðu ekki verkefnum og iðulega var ekki hægt að sækja lík á heimili svo dögum skipti .
Sumar útfararstofur reyndu að nýta sér ástandið með því að hækka verðið allt að sexfalt .
Kvartað var undan því að starfsmenn kirkjugarða tækju fimmtán dollara gjald og létu svo ættingjana taka grafirnar sjálfa .
Aldrei jafn margir látist á jafn skömmum tíma af sömu sökum Spænska veikin barst til Íslands frá Bandaríkjunum með skipinu Willemoes 19. október og daginn eftir með Botníu frá Danmörku .
Eftir viku var veikin komin um allan bæ .
Viggó Ásgeirsson skrifaði BA-ritgerð um spænsku veikina og birtist grein byggð á henni í tímaritinu Sögu í fyrra þar sem vísað er í margar heimildir og viðtöl höfundar .
Í minningum Ágústs Jósefssonar bæjarfulltrúa er magnaða lýsingu að finna : " Með hverjum deginum magnaðist sóttin , og dauðinn fór hamförum um bæinn .
...
Víða lá allt heimilisfólkið sjúkt , en sums staðar skreiddist ein og ein manneskja úr rúminu til þess að ná sér í svaladrykk eða hita vatnssopa og einhverja næringu handa þeim , sem voru alveg ósjálfbjarga .
Oftar en einu sinni kom það fyrir , að dauðvona manneskjur , sem fóru á slíkt stjá sér til bjargar og öðrum , komust ekki til rúms síns aftur , en féllu á gólfið , og lágu þar örendar þegar eftirlitsmennirnir komu í húsin , eða einhvern nágranna bar að garði .
" Starfsemi lamaðist víða í Reykjavík vegna drepsóttarinnar .
Í Morgunblaðinu 6. nóvember birtist tilkynning um að það myndi ásamt blöðunum Fréttum og Vísi hætta koma út tímabundið vegna veikinda starfsmanna : " Merkustu tíðindi verður reynt að birta á fregnmiðum víðs vegar um bæinn .
Kaupendur blaðanna geta látið vitja fregnmiða á afgreiðslum blaðanna , og verða þeir enn fremur til sölu á götunum .
" Næst kemur Morgunblaðið út 11 dögum síðar , 17. nóvember .
Þá er kominn á friður í Evrópu , en það er mönnum ekki efst í huga fremur en nýafstaðið Kötlugos .
" Hver hefði spáð því , að svo mikil tíðindi gerðist hér á meðal vor , að menn mintust naumast á vopnahléið , byltinguna þýzku og landflótta þess þjóðhöfðingja , sem mest hefur verið um rætt síðustu árin , þeirra vegna ? Hver hefði spáð því , að svo viðburðaríkir dagar biðu vor , að vér gleymdum Kötlu , spúandi eldi og eimyrju yfir nálægar sveitir ? Nú nefnir enginn Reykvíkingur Kötlu , fremur en hún hefði aldrei verið til .
Og engir fánar svifu að hún á þriðjudaginn var , til þess að fagna friðnum .
Í stað þess drúptu fánar á miðri stöng , sem sýnilegt tákn drepsóttarinnar , sem dauðinn hefir fengið að vopni , í okkar afskekta landi .
" Fyrst voru menn seinir til varna , en þegar alvara sóttarinnar kom í ljós voru settar upp sóttvarnir á sjó og landi .
Verðir voru á Holtavörðuheiði og við Jökulsá á Sólheimasandi .
Tókst að verja Norður- og Austurland .
Spænska veikin gekk yfir Ísland á um þremur mánuðum og er talið að um 500 manns hafi látið lífið .
Ástandið var hrikalegt um nánast allan heim .
Lömuð samfélög og fjöldagrafir .
Aðeins afskekktustu staðir sluppu .
Talið er að á milli 20 og 100 milljónir hafi látist í heiminum af völdum spænsku veikinnar .
Líkur hafa verið leiddar að því að aldrei hafi jafnmargir látist á jafn skömmum tíma af sömu orsökum .
Til samanburðar má nefna að talið er að 9,2 milljónir hafi látið lífið í átökum í heimsstyrjöldinni fyrri og 15,9 milljónir í þeirri síðari .
Árið 1918 minnkuðu lífslíkur í Bandaríkjunum um tólf ár .
1919 skall inflúensan á þriðja sinni og þótt hún væri ekki jafn mannskæð tók hún líka sinn toll .
Fólk með öflugt ónæmiskerfi var í mestri hættu Spænska veikin var vísindamönnum lengi ráðgáta .
Þegar hún kom fram skorti tæki og tól til að rannsaka hana , en ýmislegt hefur komið fram á síðustu árum eins og Viggó Ásgeirsson lýsir í grein sinni í Sögu í fyrra , " Engill dauðans " .
" Árið 2005 tókst vísindamönnum að endurskapa veiruna sem olli spænsku veikinni 1918 úr vefsýnum sjúklinga sem dóu úr veikinni .
Sýnin voru tekin úr líkum sem grafin höfðu verið í sífrera í Alaska en frost er einmitt kjöraðstæður til að varðveita veirur .
Niðurstöður rannsóknanna benda til þess að spænska veikin hafi stafað af veiruafbrigði sem átti uppruna sinn í fuglum og það sé erfðafræðilega mun líkara þeim veirum sem finnast í fuglum en mönnum .
Einstök genasamsetning veirunnar hafi gert hana óvenjuskæða .
Þá hafa tilraunir á dýrum bent til þess að veiran valdi uppnámi í efnasamböndum ónæmiskerfisins , sem leiði til eins konar ofvirkni í því .
Slíkt ástand getur verið banvænt og kann að skýra hvers vegna ungt og heilbrigt fólk , sem allajafna hefur öflugasta ónæmiskerfið , fór verst út úr spænsku veikinni .
Ónæmiskerfið virðist því hafa orðið bani þess .
" Veikin sem enginn vildi muna Viggó Ásgeirsson segir í grein sinni í Sögu í fyrra að spænska veikin hafi verið lítið rannsökuð sagnfræðilega hér á landi .
Þó er alls ekki hægt að segja að veikin hafi horfið úr vitund Íslendinga líkt og virðist hafa gerst í Bandaríkjunum og víðar .
Blaðamaðurinn Gina Colata , sem árið 1999 skrifaði bókina Flu um spænsku veikina , segir að í líffræðinámi sínu í háskóla hafi spænska veikin aldrei verið nefnd , ekki einu sinni í námskeiði í veirufræði .
Enginn gat komist hjá því að vita að mannskæð flensa hefði gripið um sig : " En flensan var afmáð úr dagblöðum , tímaritum , kennslubókum og sameiginlegu minni samfélagsins , " skrifar Colata .
Sagnfræðingurinn Alfred Crosby telur að þögnin stafi af því að farsóttin , sem bættist ofan á hörmungar heimsstyrjaldarinnar fyrri , hafi verið svo hræðileg að fólk hafi hvorki viljað skrifa né hugsa um hana þegar hún var afstaðin .
Þá hafi hún hvorki heimtað líf leiðtoga né vofað yfir sem ógn til lengri tíma .
Að síðustu hafi spænska veikin slegið óþyrmilega á þá trú að maðurinn væri að sigrast á sjúkdómunum , sem hrjáð hefðu mannkyn í aldanna rás , og því hafi flestir helst viljað gleyma .
Engill dauðans Öll forsíða Morgunblaðsins er lögð undir spænsku veikina þegar blaðið kemur út 17. nóvember 1918 eftir 11 daga útgáfuhlé vegna veikindanna .
Segir í frétt undir fyrirsögninni Sóttin mikla að rúmlega tveir þriðju Reykvíkinga hafi legið veikir .
Á heilsíðu í blaðinu eru birt nöfn 83 einstaklinga , sem drepsóttin hefur tekið með sér .
" Engill dauðans hefir fylgt sóttinni miklu og varpað skugga dýpstu sorgar yfir fjölda heimila , " segir í yfirskrift yfir nöfnunum .
