Eftir Karl Blöndal kbl@mbl.is Peer Steinbrück , fjármálaráðherra Þýskalands , er kominn í hart við nokkra granna sína , sem hann sakar um að laða til sín skattsvikara .
Á þýsku nefnast skattaskjól skattavinjar og Steinbrück vill þurrka þær upp .
Í fyrstu umræðu um ný skattalög , sem ætlað er að torvelda skattsvik , á fimmtudag sagði hann að " undanbrögð undan skatti væru enginn heiðursmannaglæpur " .
Steinbrück sagði að öllum bæri skylda til að borga skatta í Þýskalandi , einkum þeim , sem væru í stöðu til að flytja fé til annarra landa .
Hann hélt því fram að árlega yrði þýska ríkið af 100 milljörðum evra í skatttekjur vegna undanskota .
Ríkið þurfi á þessu fé að halda til nauðsynlegra framkvæmda auk þess sem hægt væri að lækka skatta ef allir væru heiðarlegir .
Í ræðunni veittist hann að ríkjum " sem ekki aðeins kjósa að horfa í gegnum fingur sér , heldur bjóða sérstaklega upp á það að þýskir skattborgarar flytji til þeirra fé sitt í því augljósa markmiði að draga og svíkja undan skatti " .
Þýski fjármálaráðherrann hefur gagnrýnt þau ríki , sem veita skattaskjól , harkalega og þykir orðaval hans á stundum óheppilegt .
Viðbrögðin hafa ekki látið á sér standa .
Riddaraliðið og indíánarnir Steinbrück sagði eftir fund 20 helstu efnahagsvelda heims , sem haldinn var í London í mars og fjallaði meðal annars um það hvernig taka ætti á ríkjum , sem veittu skattaskjól , að það hefði sín áhrif að hóta refsiaðgerðum .
" Það þarf ekki alltaf að kalla riddaraliðið í virkinu í Yuma út , " sagði ráðherrann .
" Stundum er nóg að indíánarnir viti að það sé þar .
" Thomas Meule , þingmaður kristilegra demókrata í Sviss , svaraði að Steinbrück hefði með nálgun sinni skilgreint " myndina af hinum ógeðfellda Þjóðverja að nýju " .
Síðan bætti hann við : " Hann minnir mig á þá kynslóð Þjóðverja , sem fyrir sextíu árum gengu um göturnar í leðurfrökkum , stígvélum og með borða um arminn .
" Í þýska vikublaðinu Die Zeit var það orðað svo að Meule hefði í gagnrýni sinni hafið nasistakylfuna á loft .
Í svissneska síðdegisblaðinu Blick am Abend var Steinbrück sagður " einn hataðasti maðurinn í Sviss " .
Á þriðjudag hleypti Steinbrück öllu í bál og brand á ný þegar hann sagði að ríkin , sem veittu skattaskjól , yrðu sett á svokallaðan " gráan lista " hjá OECD .
OECD telur upp 42 fjármálamiðstöðvar , sem hingað til hafa ýmist alls ekki eða að mjög takmörkuðu leyti verið tilbúnar til samstarfs við skattyfirvöld annarra ríkja .
Fjögur ríki eru á svörtum lista , en hin á gráum lista yfir ríki og svæði , sem hafa fallist á að taka upp nýjar reglur , en ekki hrint þeim í framkvæmd með fullnægjandi hætti .
Steinbrück kvaðst ætla að bjóða þessum ríkjum til ráðstefnu í júní og nefndi sérstaklega " Lúxemborg , Liechtenstein , Sviss , Austurríki – og Ougadougou " .
Ougadougou nefnist höfuðborg Afríkuríkisins Burkina Faso .
Jean-Claude Juncker , forsætis- og fjármálaráðherra Lúxemborgar , frábað sér orðbragð Steinbrücks .
" Nú er komið nóg , " sagði hann .
" Ég krefst þess að menn sýni Lúxemborg virðingu .
" Juncker lagði til að þýska stjórnin viðurkenndi að Steinbrück hefði farið út af sporinu .
Minnast yfirgangs Þjóðverja " með hryllingi " Á miðvikudag var samþykkt þingsályktun þar sem sagði að stíll þýska fjármálaráðherrans væri ekki í samræmi við hin góðu samskipti milli stórhertogadæmisins og sambandsríkisins .
Jean Asselborn , utanríkisráðherra Lúxemborgar , sem er sósíaldemókrati eins og Steinbrück , sagði að lúxemborgískir sósíaldemókratar skildu ekki " niðurlægjandi orðfæri " Steinbrücks .
Hrokinn gerðist ekki yfirgengilegri .
Asselborn minnti á að Þjóðverjar hefðu hernumið Lúxemborg frá 1940 til 1944 .
" Hver einasti Lúxemborgari minnist þess með hryllingi þegar holskeflur niðurlægingar og ótta komu frá Þýskalandi , í upphafi í orðum og ræðum , " sagði hann .
" Háttsettir þýskir ráðamenn þurfa ekki að sýna nema millimetra af dramblæti til að leysa úr læðingi í Lúxemborg tilfinningar , sem við vildum gjarnan vera án .
" Yfirvöld í Burkina Faso eru ekki heldur sátt við framgang Steinbrücks .
" Okkar reglur eru í fullu samræmi við alþjóðlegar kröfur , " sagði Xavier Niodogo , sendiherra landsins , og fór fram á afsökunarbeiðni .
Angela Merkel kanslari og Frank-Walter Steinmeier , utanríkisráðherra og flokksbróðir Steinbrücks , hafa bæði reynt að bera smyrsl á sárin .
Steinbrück lætur hins vegar engan bilbug á sér finna .
Stjórnmálamönnum sé ævinlega legið á hálsi fyrir að vera leiðinlegir og innihaldslausir , en þegar hann reyni að vera líflegur í ummælum sínum gangi það ekki heldur .
Löglegt en ekki lögmætt Undanskot undan skatti eru víða til umræðu þessa dagana og berast böndin meðal annars að Sviss .
Í grein í dagblaðinu The Guardian fyrr á þessu ári var sagt að kalla mætti hegðun Svisslendinga andfélagslega því að í raun tækju þeir milljarða dollara úr vösum annarra .
Svisslendingar hjálpuðu fólki ekki aðeins að komast undan skatti með löglegum hætti , heldur aðstoðuðu það vitandi vits að fela fjármuni fyrir skattayfirvöldum , sem í öllum hinum siðmenntaða heimi teldist glæpur .
Svissneskir bankamenn telja sjálfir að 30% af þeim 11,5 billjónum ( ein billjón er þúsund milljarðar ) , sem geymdar séu í skattaskjólum víða um heim , sé að finna í Sviss .
Hin " ólögmætu ríki " Í blaðinu var vitnað í Konrad Hummler , forseta samtaka svissneskra einkabanka : " Rúmur meirihluti erlendra fjárfesta , sem eiga fé í Sviss , kemur sér undan skatti .
" Hann viðurkennir að önnur ríki verði af tekjum vegna svissneskra banka , en bætir við : " Ég gengst við að það er ekki lýðræðislegt .
En ég hef á tilfinningunni að hið lýðræðislega kerfi hafi farið langt út fyrir lögmætt hlutverk sitt gagnvart skattborgaranum .
Það sem þessi ríki aðhafast kann að vera löglegt , en það er ekki lögmætt .
" Hann sagði að Þýskaland , Frakkland og Ítalía væru " ólögmæt ríki " og að íbúar þessara landa hefðu enga vernd fyrir ofsköttun .
" Við erum komnir með slíkt ofnæmi fyrir Þjóðverjum ...
vegna þess að Þjóðverjum finnst að borgararnir séu eign ríkisins .
" Skákað í skattaskjól Beinar peningalegar eignir Íslendinga í skattaskjólum voru 43,7 milljarðar króna árið 2007 og höfðu þá fimmtíufaldast frá 2002 eins og fram kom í grein eftir Þórð Snæ Júlíusson blaðamann í Morgunblaðinu í febrúar .
Fram kom að þessar eignir voru á Bresku Jómfrúaeyjunum ( Tortola ) , Kýpur , Cayman-eyjum , Guernsey , Mön og Jersey .
Þarna koma ekki fram eignir í gegnum félög skráð annars staðar , t.d. í Hollandi eða Lúxemborg .
Rætt hefur verið hvernig torvelda megi fyrirtækjum og einstaklingum hér á landi að nýta sér skattaskjól til að koma peningum undan skatti .
Barack Obama Bandaríkjaforseti hefur sagt að hann vilji loka leiðum til að koma peningum undan skatti og beinir hann sérstaklega sjónum sínum að skattaskjólum .
Telja bandarísk stjórnvöld að þannig mætti ná 210 milljörðum dollara í ríkiskassann .
" Flestir Bandaríkjamenn borga skattana sína , en allt of margir koma sér hjá því , " sagði Obama þegar hann kynnti áætlanir sínar í skattamálum á mánudag .
Obama sagði að skattalögin væru full af götum , sem gerðu fyrirtækjum kleift – með löglegum hætti – að komast hjá því að axla sanngjarnar byrðar .
Obama sagði að 800 nýir starfsmenn yrðu ráðnir til skattayfirvalda til að hafa hendur í hári skattsvikara .
Eftir að samdrátturinn hófst í fjármálaheiminum hafa sjónir yfirvalda í auknum mæli beinst að flutningum á peningum á milli landa .
Þar eru skattaskjólin í brennidepli , lönd á borð við Cayman-eyjar , Lúxemborg , Sviss og Singapore .
Árið 2004 stofnuðu Ástralar , Bandaríkjamenn , Bretar og Kanadamenn upplýsingamiðstöð um skattaskjól , JITSIC , og vilja nú efla hana til muna .
Markmiðið var við stofnun að fylgjast með fjármagnsflutningum stórra fyrirtækja , en nú hefur einnig verið lögð áhersla á einstaklinga .
