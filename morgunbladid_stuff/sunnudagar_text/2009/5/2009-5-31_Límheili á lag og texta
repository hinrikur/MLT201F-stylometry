Eftir Ingu Rún Sigurðardóttur ingarun@mbl.is Þórdís Lóa : " Ég er sjö árum eldri en Hera Björk og eignast þrjú systkini í röð .
Ég var langelst , alveg hrikalega stjórnsöm og barði þennan hóp saman að eigin geðþótta .
Á ákveðnu tímabili var Hera eins og franskur rennilás við mig .
Ég passaði oft en var ekkert sérstaklega góð barnapía .
Ég held ég hafi síður verið sett í það nema í neyð .
Við erum alin upp við það að mamma var poppstjarna á þeim tíma .
Ég man eftir mömmu syngjandi fjögur kvöld í viku og hafa svo farið á æfingar á Hótel Loftleiðum með henni hina þrjá dagana .
Mamma æfði sig heilmikið heima .
Þetta var samt ekki þannig að mamma sæti alltaf við píanóið og allir væru syngjandi með eins og í bandarískri bíómynd .
Mamma var oft í viðtölum og vel til höfð .
Æskuvinkona mín sagði við mig að það hefði alltaf verið svo gaman að koma heim til okkar því mamma hefði átt svo mikið af flottum söngkonusnyrtivörum .
Hera lifir fyrst og fremst á tónlistinni .
Mér finnst það frábært hjá henni að láta vaða og gera þetta í fullu starfi .
Hún er syngjandi allan daginn .
Ég er viss um að börnin hennar Heru upplifa það sama og við gerðum með mömmu þegar við vorum litlar .
Hún fór ekkert löngu á eftir mér í Fjölbraut í Breiðholti en ég tók lengri tíma í stúdentsprófið því ég fór út sem skiptinemi .
Ég var virk í félagslífinu og þekkti mikið af fólki og hún kemur inn í þennan hóp strax á eftir mér .
Hera söng sig í gegnum skólann , tók þátt í árshátíðum og þess háttar .
Hún hefur alltaf verið syngjandi .
Hún er límheili þegar kemur að tónlist .
Hún heyrir eitthvað einu sinni og man það , bæði lag og texta .
Allt það sem mamma var að æfa heima hlustaði Hera á og lærði .
Hún er alveg náttúrutalent þegar kemur að söng og tónlist .
Eftirherma með sviðssjarma Hera kláraði FB en var alltaf meðfram í söngnámi .
Það var aldrei neitt annað í mínum huga en að hún yrði fræg söngkona .
Mér finnst hún sannur listamaður því hún er svo hæfileikarík í öllu sem viðkemur hljóði og umhverfinu .
Hún hefur mjög gott tóneyra .
Hún heyrir hluti sem við hin heyrum ekki .
Hún greinir hluti í tónum og talanda og getur verið gríðarlega góð eftirherma .
Hún er leikari líka og hefur mikinn sviðssjarma .
Þeir sem hafa farið á tónleika þar sem hún er að syngja sín lög sjá þetta .
Hún hefur svo mikinn karakter á sviði og lætur allan salinn liggja í hláturskasti á milli laga .
Ég var alltaf viss um að hún myndi ná langt , það var aldrei efi í mínum huga .
Samband okkar fór fyrst að þróast þegar Hera var svona tíu ára .
Þá var ég 17 ára og fór að sjá hana sem einstakling .
Við kynnumst síðan ekkert almennilega sem karakterar fyrr en ég kem heim úr námi og ferðalögum um 25 ára aldurinn .
Við vorum oft á svipuðum slóðum á sumrin því ég var leiðsögumaður á fjöllum og hún fór síðan í þann bransa .
Í dag finnst mér fyndið að ég sé svona miklu eldri en hún .
Ég var alltaf langelst og ábyrgðartilfinningin var svo rík á meðan Hera var bara ein af krökkunum .
Hún Hera er hrikalega skemmtileg og glöð manneskja , sérstaklega jákvæð og líka hugmyndarík , sem er hluti af listamannseðli hennar .
Við sjáum hlutina gjarnan hvor frá sínu sjónarhorninu .
Hæfileikarík og vinnur vel Mér hefur fundist gaman að fylgjast með henni í Evróvisjón , ekki síst þegar hún tók þátt í undankeppninni í Danmörku og lenti í öðru sæti .
Mér hefur oft fundist eins og Íslendingar hafi ekki áttað sig á því hvað Hera er rosalega góð .
Ég hef oft verið að argaþrasast í henni að hún eigi að vera ákveðnari í að koma sér fram .
Við systurnar höfum í gegnum tíðina verið að berjast við nokkur aukakíló og það hefur ekki endilega þótt markaðslega vænt að vera þrýstinn í framlínunni .
Ég er sannfærð um það að hún hefur misst einhver hlutverk út af þessu .
Þetta var raunveruleikinn fyrir tíu árum en núna er þetta breytt og hún er líka komin með svo mikla reynslu .
Hera er líka búin að taka heilsuna í gegn og missa einhver 30 kíló .
Mér fannst allir sjá í Evróvisjón hvað hún er góð , hún leit vel út og það var eins og hún hefði aldrei gert annað .
Danirnir kusu hana í annað sætið og hún fékk mikla athygli út á þetta í kjölfarið og er búin að skapa sér nafn þar í landi .
Þótt hún sé hæfileikarík snýst árangurinn líka um vinnu .
Það nær enginn langt nema leggja sig allan fram og Hera Björk gerir það .
Þú verður að smyrja þín hjól sjálfur .
Ég held að þetta sé harður heimur en Hera lifir þarna af því að hún er svo jákvæð og opin .
Hera er sígauni í sér , hún lifir í núinu og hefur gaman af hlutunum .
Hún getur verið hvar sem er og aðlagar sig hverju sem er .
Það er ekkert mál fyrir hana að vera með aðra löppina í Danmörku og hina á Íslandi .
Með hreinskilnina að leiðarljósi Við erum að mörgu leyti mjög líkar en svo erum við líka ólíkar .
Við erum báðar kátar , glaðar og orkumiklar , algjörlega lausar við depurð .
Við erum báðar hugmyndaríkar en samt á ólíkan hátt .
Ég virka jarðbundin í samanburði við listakonurnar mömmu og Heru en miðað við rólegheitafólk er ég nokkuð brjáluð .
Okkur gengur vel að umgangast hvor aðra .
Ég er ekki þessi listakona og er þar af leiðandi ekki ofurnæm eða viðkvæm .
Ég er mjög hreinskiptin og ákveðin .
Hera nýtir sér það oft og segir við mig : " Lóa , vertu hreinskilin og segðu mér hvað þér finnst .
" Hera er líka hreinskilin gagnvart mér .
Ég nýti mér það .
Samand okkar byggist mikið á því að við treystum því algjörlega að hin segi hvað henni finnst .
Ég treysti skoðunum , smekk og áliti Heru .
Við erum í stöðugu sambandi og gerum mikið saman .
Hera er ein af mínum bestu vinum .
" Þórdís Lóa Þórhallsdóttir ÞÓRDÍS Lóa fæddist 7. desember 1965 .
Foreldrar Þórdísar Lóu og Heru Bjarkar eru Hjördís Geirsdóttir söngkona og Þórhallur Geirsson bankamaður .
Þær eiga jafnframt bræðurna Geir , f. ' 75 , og Gissur , f. ' 78 .
Eftir útskrift úr Fjölbrautaskólanum í Breiðholti stundaði hún nám í fjölmiðlafræði við Loyola University í New Orleans í Bandaríkjunum og félagsfræði og félagsráðgjöf við Háskóla Íslands .
Hún er ennfremur með MBA-gráðu frá Háskólanum í Reykjavík .
Hún var lengi stundakennari við KHÍ og HÍ .
Ennfremur var hún framkvæmdastjóri þjónustusviðs hjá velferðarsviði Reykjavíkurborgar þar sem hún gegndi um tíma stöðu yfirmanns öldrunarþjónustu borgarinnar .
Hún er í stjórn Félags kvenna í atvinnurekstri og líka í stjórn Finnsk-íslenska viðskiptaráðsins .
Þórdís Lóa á og hefur rekið Pizza Hut á Íslandi og Finnlandi með eiginmanni sínum , Pétri Jónssyni , frá 2003 .
Börn þeirra eru Davíð Örn , f. ' 94 , Patrik , f. ' 94 , og Ástrós , f. ' 91 .
Óhemja með ríka réttlætiskennd Hera Björk : " Fyrsta minningin mín um hana er að hún er að reyna að drepa mig , eða það var mér sagt .
Foreldrar mínir komu að henni frammi á gangi í blokkinni við opna ruslalúgu .
Hún ætlaði að henda mér , var orðin hundleið á mér .
Ég fékk alla athyglina og var alltaf grenjandi .
En þetta bjargaðist ! Lóa er sjö árum eldri og ég hékk lengi vel aftan í henni og vinkonum hennar .
Vinkonunum fannst ég dúlla en hún var leið á þessu .
Okkar samskipti framan af samanstóðu af henni að henda mér úr herberginu og banna mér að máta fötin sín .
Ég tók stundum föt frá henni og lánaði jafnvel vinkonum mínum .
Kraftaverk í matargerð Hún var fyrirmynd en það miklu eldri að ég átti ekkert í hana , ekki fyrr en í dag .
Núna er ég hægt og rólega að ná henni , nema ég er ekki komin svona langt í basilikuræktinni og matargerðinni .
Við fjölskyldan segjum að þetta hafi verið kraftaverk .
Hún eldaði nánast aldrei .
Fyrrverandi maðurinn hennar var kokkur en ef Lóa eldaði var það ristað brauð með grænmetissósu og gúrku og tómötum .
Þetta fékk maður alltaf ef maðurinn hennar var ekki heima .
En þegar hún kynnist Pétri , núverandi manni sínum , fór hún að rækta basiliku , búa til hummus , sulta og baka gómsætar speltkökur .
Hún flutti í Árbæinn niðri við Elliðaárdalinn og þegar hún kom í húsið í dalnum umturnaðist hún í einhvers konar bóndakonu .
Mér líkar það vel og er með algjöra matarást á henni og Pétri .
Á unglingsárunum var hún kynlífsráðgjafi minn .
Hún byrjaði snemma í því að lesa yfir mér .
Og ef ég átti kærasta þá las hún kynlífspistilinn yfir þeim .
Stækkum tengslanetið saman Við náðum vel saman þegar við vorum að vinna í Mývatnssveit þegar ég var 19 ára og hún 26 ára , svona þegar ég var búin að fullorðnast aðeins .
Hún var leiðsögumaður og ég vann á tjaldstæðinu .
Svo límdumst við saman fyrir svona tíu árum og síðustu fimm ár höfum við verið sérstaklega nánar .
Við áttuðum okkur á hvað það er mikill stuðningur að því að eiga góða systur .
Hún er mikil athafnakona og hjálpar mér á viðskiptasviðinu .
Ég er síðan menningartengdari og tek hana með mér í þann heim .
Við kynnum hvor aðra fyrir okkar hópum og stækkum þannig tengslanetið okkar .
Ég er alltaf að hóta henni því að við eigum eftir að stofna " event " -fyrirtæki .
Ég held við yrðum ósigrandi í því saman .
Hún er samskiptasnillingur og við báðar erum reyndar góðar í samskiptum .
Það er algjörlega vandræðalaust að henda okkur inn í hóp af fólki sem við þekkjum ekki neitt .
Við erum búnar að kynnast nánast öllum eftir smástund .
Blómstrar í eigin rekstri Lóa þarf að láta skoðanir sínar í ljós og gerir það .
Hún var í ákveðinni klemmu þegar hún var í embættismannakerfinu í Reykjavíkurborg og var yfirmaður öldrunarþjónustu borgarinnar .
Þá þurfti hún að fylgja prótókollinu , mæta í dragt , vera ekki í of flegnu eða litaglöð .
Það var skondið því litrík föt og flegin eiga vel við hana .
Umbreytingin var ótrúleg þegar hún fór yfir í einkarekstur og fékk að vera hún sjálf .
Þá fór hún fyrst að blómstra .
Hún gerir allt mjög vel sem hún gerir .
Það er leitun að öðru eins .
Henni finnst ég stundum kasta til höndunum .
Ef ég er með einhverja hugmynd þá verð ég að bera hana undir Lóu .
Hún spyr alltaf hvort ég sé búin að setja hana niður á blað .
Svo fylgja í kjölfarið fleiri spurningar og hugmyndunum er oft ýtt út af borðinu fyrir að vera óraunhæfar .
Nokkrar sitja samt eftir og bíða þess að það verði gerð viðskiptaáætlun .
Við systur eigum í litlum vandræðum með að vera á flakki , við vitum að heimilið er þar sem hjartað er .
Hún er oft hjá mér í Danmörku og ég og börnin völsum um heima hjá henni .
Við erum báðar á endalausum flækingi og náum alveg að njóta þess .
Við höfum gaman af því að samhæfa ferðirnar okkar og hittast einn dag einhvers staðar úti í löndum .
Stundum hittumst við jafnvel á flugvöllum .
Hún er heimakær þess á milli og er ekki í neinum vandræðum með það að vera ein heima að dúlla sér í garðinum , lesa eða sofa .
Hún fylgist mjög vel með mér og fjölskylda mín öll stendur eins og klettur að baki mér .
Lóa er minn helsti stuðningsmaður þegar kemur að því að framkvæma og hugsa stórt .
Útivistarkonur í þríþraut Hún er útivistartýpa , var mikið í íþróttum sem krakki .
Henni finnst gott að fara út að hlaupa .
Ég fór að taka heilsuna í gegn eftir áramótin í fyrra .
Ég vissi að ég þyrfti að létta mig um mörg kíló til að halda heilsu .
Þetta hefur gengið vel síðan .
Í fyrra tókum við þríþraut eins og við kölluðum það .
Við fórum í göngu í Kerlingarfjöllum , sem hún dró mig með í .
Síðar um sumarið hjólaði ég Hvalfjörðinn með henni .
Ég dró gamla hjólið mitt fram eftir að hafa ekki snert það í 12 ár , smurði það með ólífuolíu því ég átti ekki annað og herti nokkrar skrúfur .
Við hjóluðum tæpa 70 kílómetra á heitasta degi sumarsins , malbikið bráðnaði og við fengum slettur upp á kálfa .
Loks tilkynnti hún mér að hún væri búin að skrá okkur í Reykjavíkurmaraþonið í 10 kílómetrana .
Núna eigum við bara eftir að taka Viðeyjarsundið .
Við erum að spá í fjórþraut í sumar , Lóa er nefnilega byrjuð í sjósundi .
Hún lætur hlutina gerast og svo dregur hún mig með sér í þá .
Alltaf í splitt til að fagna Við systurnar komumst báðar í splitt og skelltum okkur í splitt eftir hvert afrek , eftir Snækoll , Hvalfjörðinn og maraþonið .
Og ég fór auðvitað í splitt eftir Evróvisjón , alltaf í splitt til að fagna .
Lóa er ákveðin og hefur alltaf verið það .
Það sem hún vill fær hún , það er góð regla að elta hana því þá fær maður hið sama .
Hún er líka hrikalega fyndin og mikill húmoristi .
Við hlæjum mikið saman .
Hún er pottþétt manneskja og mjög stundvís , það er oft gott fyrir mig að hafa hana með í för því ég er bóheminn sem er ekki einu sinni með klukku .
Það er gaman að fylgjast með henni í barnauppeldi .
Hún er laus við alla væmni og hlustar ekki á væl .
Hún talar við öll börn eins og fullorðna og þau eru ánægð með það .
Börnin mín dýrka hana .
Ég er miklu meiri tilfinningavera en Lóa og á til að gleyma mér í dramatíkinni .
Það er hins vegar ekki til í henni dramatík .
Hún er rosaleg trygg og traustur vinur og sinnir vinum sínum vel og er alltaf til staðar ef eitthvað bjátar á .
Hún leiðir systkinahópinn og ef við komum með hugmyndir sem hún er ekki sammála , þá verður ekkert úr þeim .
Þegar hún var yngri var hún stundum kölluð óhemja eða sagt að í henni væri óhemjugangur .
Það var bara því hún mótmælir mjög harkalega ef hún er ósammála .
Hún sér hlutina eins og þeir eru og kemur alltaf með einhverja nýja sýn á þá .
Efni í skemmtiatriði Það er einn galli á henni ; þegar kemur að því að læra lagatexta er hún hreinlega fötluð .
Hún bullar bara og semur nýja texta .
Ég nota eitt dæmi frá henni sem skemmtiatriði á árshátíðum .
Lionel Richie söng : " Stuck on you , I ' ve got this feeling down deep in my soul that I just can ' t lose .
" Lóa syngur hins vegar : " Step on you , I ' ve got this feeling down deep in my toes that I just can ' t lose .
" Lóa er miklu jarðtengdari en ég .
Ég dreg hana aðeins upp frá jörðinni þegar hún fer að skilgreina hlutina of mikið .
Þarna bætum við hvor aðra upp .
Annars erum við mjög líkar .
Við erum báðar opnar , sjálfsöruggar , bjartsýnar , jákvæðar og mjög lífsglaðar .
Við eigum auðvelt með að sýna væntumþykju hvor annarri eða fólki í kringum okkur .
Við í fjölskyldunni erum búin að búa okkur undir það að hún verði forseti .
Hún lýsti því yfir þegar hún var sex ára að hún ætlaði að vera forseti .
Stundum minnum við hana á að haga sér vel því ekki megi setja svartan blett á forsetaframboðið .
Hún yrði mjög skemmtilegur forseti , hún er hrein og bein með ofsalega sterka réttlætiskennd .
Það er rík pólitík í henni en samt ekki flokkapólitík .
Hún á eftir að verða forseti , það er ekki spurning .
" Hera Björk Þórhallsdóttir HERA Björk fæddist 29. mars 1972 .
Hún stundaði nám við FB , Tónlistarskólann í Reykjavík , Háskólann á Akureyri og er með próf í söngtækni frá Complete Vocal Institute í Kaupmannahöfn .
Hún er búsett bæði í Danmörku og á Íslandi .
Auk þess að syngja vinnur hún við að þjálfa atvinnusöngvara og -leikara .
Hún hefur komið víða við á ferlinum , verið í leikhúsi og sjónvarpi , sent frá sér sólóplötur og tekið þátt í Evróvisjón .
Börn hennar eru Þórdís Petra , f. ' 98 , og Víðar Kári , f. ' 03 .
Hera Björk er í sambandi með Halldóri Eiríkssyni , rekstrarhagfræðingi .
