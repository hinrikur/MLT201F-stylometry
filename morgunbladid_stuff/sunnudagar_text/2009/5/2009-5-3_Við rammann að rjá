Eftir Orra Pál Ormarsson orri@mbl.is Hann er kraftmikill , snöggur og gegnheill af vöðvum .
Þyngdarpunkturinn er neðarlega sem þýðir að jafnvel bestu varnarmenn eiga ákaflega erfitt með að hemja hann þegar hann snýr á þá og rykkir af stað .
Hann er líka skytta góð , með báðum fótum , og raðar inn mörkum eins og að drekka vatn .
Andstæðingar eiga sannarlega við rammann að rjá þegar Sylvan Ebanks-Blake er annars vegar en hann hefur slegið rækilega í gegn í vetur með liði sínu Wolverhampton Wanderers sem vann næstefstu deild í Englandi með yfirburðum .
Enginn leikmaður í efstu deildunum tveimur hefur skorað fleiri mörk , 25 að tölu .
Næstu menn eru fjórum mörkum á eftir , þannig að mikið má ganga á í lokaumferð deildarinnar í dag til að gullskórinn gangi honum úr greipum .
Það yrði þá annað árið í röð sem Ebanks-Blake hreppir hnossið en í fyrra gerði hann 23 mörk fyrir Plymouth Argyle og Úlfana .
Þeirra á meðal mark ársins gegn Charlton .
Kappinn hafði þá verið króaður af upp við endamörk þegar hann sneri af ótrúlegri hugmyndaauðgi og styrk á agndofa varnarmanninn og þrumaði knettinum upp í vinkilinn .
Þulurinn átti bara eitt orð : Abracadabra ! ( Sjá á YouTube : Ebanks-Blake Wonder Goal ) .
Það er á Ebanks-Blake að skilja að undanfarin tvö ár hafi verið ævintýri .
" Ég get ekki lýst þessu .
Það er ekkert erfiðara í knattspyrnu en að skora mörk en því fleiri sem maður skorar þeim mun heitar þráir maður þau , " sagði hann nýverið við The Sunday Times .
Í viðtalinu kveðst hann oft liggja andvaka á síðkvöldum og velta því fyrir sér að hann hafi verið að leika knattspyrnu að viðstöddum 23 þúsundum áhorfenda og vinna mergjuð afrek .
" Ég spyr mig : Gerði ég þetta í raun og veru ? Og þegar svarið er jákvætt er tilfinningin óviðjafnanleg .
Þessu má aldrei ljúka .
" Mýmörgum sögum fer af mönnum sem hafa verið iðnir við kolann í neðri deildum á Englandi en sprungið á limminu þegar í úrvalsdeildina er komið .
Næsta vetur fær Ebanks-Blake tækifæri til að sanna að hann sé ekki einn af þeim .
Spurningin er bara hvort hann mun klæðast búningi Úlfanna eða einhvers annars félags .
Blóðhundarnir hafa nefnilega runnið á lyktina .
Lamdi útkastara með veski unnustunnar Ekki svo að skilja að Ebanks-Blake hafi ekki farið út af sporinu .
Fyrir hálfu öðru ári var hann tekinn höndum á næturklúbbi í Plymouth og játaði í kjölfarið á sig klúryrði og líkamsmeiðingar .
Hann ku hafa lamið furðu lostinn útkastara með veski unnustu sinnar .
Já , Ebanks-Blake er greinilega í lófa lagið að koma fólki í opna skjöldu – innan vallar sem utan .
Sylvan Augustus Ebanks-Blake fæddist í Cambridge 29. mars 1986 .
Foreldrar hans eru ógiftir og hann hefur valið að nota eftirnöfn þeirra beggja .
Hann æfði með heimaliðinu , Cambridge United , sem drengur en fyrsta samninginn gerði hann við öllu stærra félag , Manchester United .
Kaldhæðni í ljósi þess að Ebanks-Blake batt trúss sitt við Liverpool í æsku .
Hann átti ágætu gengi að fagna í unglingaliði félagsins og lék sinn fyrsta leik fyrir aðalliðið í deildarbikarnum í október 2004 , aðeins átján ára að aldri .
Ebanks-Blake þurfti að bíða í ár eftir næsta tækifæri sem hann þáði raunar með þökkum , skoraði í deildarbikarleik gegn Barnet .
Eftir það sat hann nokkrum sinnum á varamannabekk United í Meistaradeild Evrópu án þess að koma við sögu .
Í janúar 2006 var hann svo lánaður til Royal Antwerp í Belgíu til að öðlast leikreynslu .
Þar gerði hann fjögur mörk í níu leikjum .
Við endurkomuna á Old Trafford sá hann hins vegar sæng sína uppreidda .
Hann fengi ekki fleiri tækifæri .
" Auðvitað voru það vonbrigði , " sagði hann við The Sunday Times .
" Enginn vill yfirgefa besta félag í heimi og hlálegt að halda því fram að vistaskiptin hafi verið skref upp á við .
En ég þráði að spila fótbolta .
" Það var næstefstudeildarlið Plymouth Argyle sem gaf Ebanks-Blake tækifæri til að sanna sig .
Og það gerði hann svo um munaði .
Hann þakkar Ian Holloway , þáverandi knattspyrnustjóra , fyrir að hafa gert sig að betri leikmanni .
Holloway mun hafa kennt honum að spila fyrir liðið án þess að fórna meðfæddri eigingirni markaskorarans .
Mick McCarthy , knattspyrnustjóri Úlfanna , mun vera af sama meiði .
" Þeir eru báðir afar hreinskilnir og halda ekki aftur af sér .
Þannig vil ég að komið sé fram við mig .
Ég hef skömm á skjalli og ef ég er ekki í liðinu vil ég vita hvers vegna .
Það er svo fagleg skylda mín að rífa mig upp í kjölfarið , " segir Ebanks-Blake .
Þetta sýndi hann líka í verki á síðustu leiktíð .
Hóf veturinn á tréverkinu en um áramót var hann búinn að gera þrettán mörk fyrir Plymouth , þar af ellefu í deildinni .
Þá byrjuðu Úlfarnir að spangóla .
Það var klásúla í samningi Ebanks-Blake við Plymouth þess efnis að hann mætti yfirgefa félagið bærist því tilboð upp á hálfa aðra milljón sterlingspunda í hann .
Úlfunum þótti því fé vel varið .
Kvöld eitt í janúar 2008 bauð félagið leikmanninum í heimsókn á Molineux .
" Ég gekk út á völlinn .
Flóðljósin voru ekki einu sinni á en ég áttaði mig eigi að síður á því hvílík dómkirkja þetta er .
Á því augnabliki varð mér ljóst að þetta væri staðurinn þar sem mig langaði að leika knattspyrnu .
" Fornfrægt félag Ýmsir munu fagna endurkomu Úlfanna í úrvalsdeildina en félagið á glæsilegri sögu en flest önnur ensk félög .
Það var stórveldi á sjötta áratugnum þegar það varð meistari í þrígang , 1954 , 1958 og 1959 .
Á sama áratug hafnaði félagið einnig þrívegis í öðru sæti .
Knattspyrnustjóri liðsins á þessum tíma var Stan Cullis .
Úlfarnir hafa unnið enska bikarinn fjórum sinnum , 1893 , 1908 , 1949 og 1960 , og deildarbikarinn í tvígang , 1974 og 1980 .
Gengi félagsins hefur verið magurt undanfarinn aldarfjórðung en á þeim tíma hafa Úlfarnir aðeins verið í efstu deild í einn vetur , 2003-04 .
Ýmsir víðkunnir leikmenn hafa skrýðst búningi Úlfanna gegnum tíðina , þeirra merkastur Billy Wright , sem var fyrirliði liðsins á sjötta áratugnum .
Hann lék 541 leik fyrir Úlfana og 105 til viðbótar fyrir enska landsliðið .
Enda þótt Wright léki allan sinn feril í vörn var hann aldrei áminntur – hvað þá vísað af velli .
Af öðrum köppum frá þessum tíma má nefna útherjann Johnny Hancocks , sem gerði 168 mörk í 378 leikjum fyrir Úlfana enda þótt hann væri ekki nema 163 cm á hæð , og markvörðinn Bert Williams .
Af yngri leikmönnum Úlfanna muna eflaust margir eftir markakóngnum mikla John Richards sem gerði 195 mörk fyrir félagið á árunum 1969-83 , bakverðinum Geoff Palmer og miðvellingnum Kenny Hibbitt .
Þá lék Emlyn heitinn Hughes til skamms tíma með félaginu .
Fræknasti leikmaður Úlfanna í seinni tíð er án efa Steve Bull sem gerði hvorki fleiri né færri en 306 mörk fyrir félagið á árunum 1986-99 , þar af 250 í deildinni .
Öll komu þau í neðri deildum en það kom ekki í veg fyrir að Bull væri valinn í enska landsliðið .
Þar gerði hann 4 mörk í 13 leikjum og lék m.a á HM 1990 .
Blanda af ylfingum og eldri úlfum Ofmælt er að það úi og grúi af nafnkunnum leikmönnum í liði Úlfanna um þessar mundir .
Menn kunna þó sitthvað fyrir sér .
Félagi Ebanks-Blake í framlínunni er hinn víðförli Skoti Chris Iwelumo sem gert hefur fjórtán mörk í vetur .
Þar fyrir utan kannast menn líklega helst við markvörðinn Wayne Hennessey , sem er þrátt fyrir ungan aldur orðinn landsliðsmarkvörður Walesverja , og varnarjaxlinn leikreynda Jody Craddock sem lengi lék með Sunderland .
Hann er fyrirliði liðsins .
Af öðrum kempum má nefna útherjann Michael Kightly sem leikið hefur fyrir landslið Englands skipað leikmönnum 21 árs og yngri , og miðvörðinn unga Richard Stearman en þeir eru báðir í liði ársins í deildinni .
Þarna eru líka skoski varnarmaðurinn Christophe Berra , sem kom frá Hearts í janúar , enski miðvellingurinn Karl Henry og írski miðherjinn Andrew Keogh sem átti fast sæti í liðinu fyrir komu Iwelumos .
Úlfarnir hafa fengið nokkra leikmenn að láni á leiktíðinni , einkum eftir að liðið lenti í öldudal eftir áramótin .
Þetta eru Shane Higgs ( Cheltenham ) , Kyel Reid og Nigel Quashie ( báðir West Ham ) , og Marlon Harewood ( Aston Villa ) .
Dvölin á Molineux hefur verið sérstaklega ánægjuleg fyrir Quashie sem er vanari því að falla niður um deildir en fara upp um þær .
Alls hefur kappinn fallið fjórum sinnum með jafnmörgum liðum , QPR , Nottingham Forest , Southampton og WBA .
Það er líklega öruggara fyrir Úlfana að losa sig við Quashie fyrir næsta tímabil ! 