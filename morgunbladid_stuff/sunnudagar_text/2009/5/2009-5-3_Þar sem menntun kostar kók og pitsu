Eftir Ragnhildi Sverrisdóttur rsv@mbl.is Ástæða þess hversu slæmt ástandið er í Kambódíu er , að Pol Pot reif grunneiningu samfélagsins , fjölskylduna , niður .
Börnin tilheyra engum , af því að foreldrar veigra sér við að bindast þeim tilfinningaböndum .
Fólk býr við sára fátækt og börnin ganga kaupum og sölum .
Barnungar telpur eru seldar í vændi og þetta er vítahringur sem erfitt er að rjúfa .
En það er ekki ómögulegt og við leggjum okkar af mörkum .
" Eiríkur Ingvarsson er formaður ADRA , hjálpar- og líknarstofnunar aðventista á Íslandi .
Stofnunin er hluti af alþjóðlegu samstarfi í rúmlega 120 löndum .
Hjálparstofnun aðventista á Íslandi aðstoðar fjölskyldur hér á landi , m.a. með matargjöfum og fjárstuðningi , en á alþjóðlegum vettvangi einbeitir hún sér nú að baráttu gegn mansali í Kambódíu og Taílandi .
Fyrir skömmu var heimildarmyndin Börn til sölu sýnd í Ríkissjónvarpinu .
Myndin var gerð að frumkvæði Eiríks og með styrk ADRA í Noregi .
Þar báru barnungar vændiskonur í Kambódíu vitni um líf sitt og hörmulegan aðbúnað .
En einnig um vonina , sem þær öðlast þegar þær komast í öruggt skjól ADRA og fá þar menntun sem þær nýta til að byggja upp líf sitt að nýju .
Ung og fátæk þjóð Eftir stríðsátök og ógnarstjórn Pols Pots og Rauðu kmeranna undir lok síðustu aldar býr ung þjóð Kambódíu við mikla fátækt .
Meðalaldur landsmanna er tæpt 21 ár og ríflega 50% þjóðarinnar eru undir 25 ára aldri .
Pol Pot myrti milljónir landsmanna og menntamenn voru drepnir hvar sem til þeirra náðist .
Fjölskyldum var sundrað , foreldrarnir sendir til starfa úti í sveitum landsins og börnin sett á stofnanir .
Ungbarnadauði er landlægur og 115 af hverjum þúsund börnum deyja fyrir fimm ára aldur .
Í þeim hluta landsins , þar sem ástandið er verst , látast um 23% barna fyrir fimm ára aldur .
Jarðsprengjur er enn að finna mjög víða og oftar en ekki eru börn fórnarlömbin .
Börn , sem reka húsdýr í haga eða leika sér á ökrunum .
Í slíku landi er kannski engin furða þótt mannslífið sé lítils metið .
" Konur eru í miklu minni metum í Kambódíu en karlar , " segir Eiríkur .
" Þær ganga kaupum og sölum frá barnsaldri .
Þrátt fyrir gríðarlega fátækt eru sjónvörp á hverju heimili og klámvæðing Vesturlanda hefur náð til allrar þjóðarinnar .
Í þessu ómenntaða samfélagi hefur klámið náð kverkataki á hegðunarmunstri margra .
Fjölmargar sögur eru af nauðgunum og misnotkun , þar sem fyrirmyndirnar voru klámmyndir .
Heimamenn kippa sér því miður lítið upp við þetta .
" Á Íslandi frá 1923 Hjálparstofnun aðventista hefur starfað á Íslandi frá 1923 .
Eiríkur segir að þótt hjálparstarfið hafi kannski ekki verið áberandi hafi aðventistar stutt við þúsundir fjölskyldna hér á landi , til dæmis með matargjöfum fyrir jól og lagt sérstaka áherslu á að aðstoða konur og börn .
Þá rak Hjálparstofnunin miðstöð hjálparstarfs í Reykjavík vegna eldgossins í Vestmannaeyjum á sínum tíma og sendi hjálpargögn til Súðavíkur vegna snjóflóðanna þar , svo dæmi séu tekin .
" Við viljum vinna í kyrrþey , en þrátt fyrir það berast okkur alltaf fjölmargar ábendingar , til dæmis um fjölskyldur í vanda , " segir Eiríkur .
" Núna er sótt mjög mikið til okkar , en gjafafé hefur að sama skapi dregist saman , svo reksturinn er erfiðari en oft áður .
Við leggjum mikla áherslu á að allt söfnunarfé nýtist sem best .
Þar hefur okkur tekist vel upp , því 96% af öllu fé renna beint til hjálparstarfs , en aðeins 4% fara í kostnað .
Ég veit ekki um nokkur hjálparsamtök sem geta státað af jafn góðum árangri að því leyti .
" Styðja við konur Þótt verkefnin séu ærin innanlands tekur Hjálparstofnun aðventista ríkan þátt í alþjóðlegu starfi .
" ADRA leggur sífellt meiri áherslu á stuðning við konur víðs vegar um heiminn .
Heiminum verður ekki breytt fyrir tilstuðlan karla , svo mikið er víst .
Í Sómalíu leggur ADRA t.d. mikla áherslu á menntun kvenna .
Við bjóðum þeim í 6-8 mánaða nám , þar sem þær læra m.a. saumaskap og á sama tíma læra börnin þeirra að lesa og skrifa .
Útskriftargjöf mæðranna er saumavél , sem gerir þeim kleift að vinna fyrir sér og fjölskyldunni .
Með þessu móti verða þær sjálfstæðari og ekki eins háðar karlmönnunum .
" Á síðasta ári studdi ADRA 36 milljónir manna víða um heim .
Þróunarhjálp er helsta viðfangsefnið , en 10% söfnunarfjár eru sett í neyðarsjóð .
Þetta fé nýtist þegar hamfarir dynja yfir , til dæmis flóðbylgjan við strendur Indlandshafs og flóð í Bangladess .
Eiríkur hélt til Taílands árið 1998 , til að kynna sér alnæmisverkefni þar í landi .
" ADRA fékk styrk frá Sameinuðu þjóðunum til að vinna að viðhorfsbreytingu í landinu .
Fyrst og fremst þarf að hvetja landsmenn til ábyrgrar kynhegðunar , til dæmis að nota verjur .
Hlutfall alnæmissmitaðra í Taílandi hefur smám saman lækkað á síðasta áratug , en betur má ef duga skal .
" Starf ADRA að alnæmisvörnum í Taílandi varð til þess að Sameinuðu þjóðirnar leituðu til samtakanna vegna barnavændis í landinu .
" Um 800 þúsund vændiskonur starfa í Taílandi og þar af eru 200 þúsund undir 12 ára aldri .
Sameinuðu þjóðirnar vildu að ADRA ynni að breyttum viðhorfum , til að stöðva þessa þróun .
" ADRA setti upp athvörf fyrir börn í vændi , þar sem þau geta búið til 21 árs aldurs .
Aðallega eru það stúlkur , en fjöldi drengja stundar einnig vændi .
" Þeim er tryggt varanlegt heimili og fá menntun af ýmsu tagi .
Þau þurfa mikla hjálp , enda er sjálfsmynd þeirra í molum .
12 ára stúlka , sem hefur verið nauðgað ítrekað , þarf mikinn stuðning til að byggja upp líf sitt .
En með menntuninni geta þau öðlast framtíð .
" Fyrst fundur , svo börn Eiríkur lýsir dvöl sinni á hóteli í Taílandi , þar sem einnig dvöldu asískir karlar í viðskiptaerindum .
" Á morgnana skipulögðu þeir daginn , röðuðu niður fundum og luku svo störfum um klukkan tvö eftir hádegi .
Þá pöntuðu þeir hóp af stúlkum á hótelið .
Þær voru margar barnungar , en enginn gerði nokkra athugasemd við það .
Ef hópur af börnum í vændi kæmi inn á vestræn hótel yrði uppi fótur og fit .
En þarna var þetta viðtekin venja og menn virtust einfaldlega líta á þetta sem líffræði , ekki glæp .
" Í Taílandi er annað viðhorf til barna en í Kambódíu .
" Þar er börnum oft stolið af foreldrunum og þau seld í vændi .
Oft ríkir gríðarleg sorg í fjölskyldum , sem hafa misst börnin sín á þennan hátt .
Í Kambódíu er fólk vissulega líka sorgmætt , en þar er grunnurinn annar , af því að búið er að eyðileggja fjölskyldueininguna .
" Vestrænir ferðamenn sækja í vændi í Taílandi , en Eiríkur segir hlut þeirra mun minni en hann hafi haldið .
Aðeins um 5% kaupenda vændis séu ferðamenn .
" Menn hafa reynt að rannsaka hvaðan þeir ferðamenn koma og þar reynast Þjóðverjar og Svíar fjölmennastir .
" Eiríkur segir aðspurður að hann hafi heyrt af íslenskum mönnum , sem hafi farið á þá staði í Taílandi þar sem barnavændi er mikið .
" Enginn þeirra hefur viljað veita mér viðtal , " segir hann , " svo ég veit ekki hvert erindi þeirra hefur verið .
" Lögin eiga að vernda Eiríkur segir ástandið víða ömurlegt .
Hann rifjar upp að við sumar götur í Phnom Penh , höfuðborg Kambódíu , séu stúlkurnar inni í litlum herbergjum , með rimlum fyrir gluggum .
" Þessum kytrum er læst utan frá .
Þeim eru allar bjargir bannaðar af eigendum sínum .
" Eftir að hafa kynnst ástandinu í Kambódíu segist Eiríkur telja að " sænska leiðin " svokallaða , sem nýlega varð að lögum hér á landi , sé vonlaus .
Samkvæmt henni eru kaup á vændi refsiverð .
" Gjörsamlega galin leið , " segir hann reyndar .
Hann rökstyður þessa yfirlýsingu sína með því að benda á , að í Kambódíu hafi svipuð lög verið sett , enda hafi alþjóðasamfélagið þvingað heimamenn til að gera það og hótað að annars yrði dregið úr þróunaraðstoð .
" Við aðalvændisgötu Phnom Penh seldu þúsundir barna sig .
Áður var það vændi öllum augljóst .
Núna er vissulega hægt að sjá vændið , en starfsemin hefur samt færst neðanjarðar , svo við eigum miklu erfiðara með að nálgast börnin .
Hvernig eigum við að veita þeim aðstoð , sem eru smituð af alnæmi eða sárasótt ? Öll heilbrigðisþjónusta og öryggi fyrir börnin hvarf með þessum lögum .
Löggjöfin á að vernda fólk , en í þessum bláfátæku ríkjum gerir hún það ekki .
Þar sem og annars staðar er vændi félagslegur vandi , sem verður ekki upprættur með lagaboði .
Fjölskyldurnar eru í upplausn og fólk stendur frammi fyrir afarkostum til að lifa af .
Það reynir að vinna , láta börnin sín vinna , eða selur þau í vændi .
Rót vandans er sár fátækt .
Margar fjölskyldur draga fram lífið með því að flokka rusl á ruslahaugum .
Þar sáum við börn , sem höfðu misst allan lífsneista .
Lítill drengur , sem ég hélt að væri 8 eða 9 ára , reyndist vera 13 ára .
Hann var vannærður og hafði í mörg ár gengið um í eitrinu á sorphaugunum , sem hafði hindrað vöxt hans mjög .
Og grimmdin er gríðarleg .
Ég sá litla drengi , 4-5 ára , berjast um sorp með hnefunum upp á líf og dauða .
Kona , sem við töluðum við , sagði að bestu dagar sem hún upplifði væri þegar fjölskylda hennar færi södd frá matarborðinu .
En hún mundi ekki hvenær það hafði gerst síðast .
" Veðskuld borguð með barni Í þessari sáru fátækt veðjar fólk um hvað sem er .
" Fólk veðjar um hvor bíllinn stöðvi framar á ljósum eða hvor kakkalakkinn hlaupi hraðar .
Sumir verða stórskuldugir og þá selja þeir börnin sín .
Börnin eru stundum hjá þriðju eða fjórðu " foreldrum " af því að þau hafa verið sett svo oft upp í skuldir .
" Eiríkur segir að löggjöf sem banni vændi eða kaup á vændi hafi ekkert að segja .
" Í boðorðunum tíu , sem eru grundvallarlög í siðferði okkar , er bannað að drýgja hór .
Það bann eitt og sér dugar ekki og lagabókstafur mannanna gerir það heldur ekki .
Vandamálið er félagslegt og það verður að berjast við það á félagslegum grunni .
Við erum ein ríkasta þjóð í heimi og eigum að geta upprætt vandamálið með fjárstuðningi við þær konur sem leiðast út í vændi .
Við erum velferðarþjóðfélag .
Hvers vegna látum við ekki fórnarlömbin njóta velferðarinnar í stað þess að einangra þau og gera enn afskiptari ? Viðhorfsbreyting er það sem gildir .
Sér í lagi hjá karlmönnum .
Það sem við gerum er að sýna fólki fram á að verðmæti barnanna felist í að mennta þau .
Að barnið þeirra geti þannig lært að vinna fyrir sér á annan hátt en með vændi og sé ekki lengur ógnað af ofbeldi eða alvarlegum sjúkdómum .
Fjölskyldur geta fengið örlán , sem duga fyrir kú , svíni eða hænsnum og þannig fengið grundvöll til að afla sér lífsviðurværis .
" Lánin eru fyrst og fremst veitt konum .
" Þegar karlar á Vesturlöndum eignast peninga kaupa þeir jeppa .
Þegar karlar í Kambódíu eignast peninga kaupa þeir skellinöðru .
Konurnar fjárfesta hins vegar í einhverju sem kemur fjölskyldunni til góða .
Þær setja til dæmis upp litlar verslanir .
" Eiríkur tekur dæmi af konu , sem fékk lága , íslenska upphæð sem dugði fyrir kú .
" Konan hafði slasast .
Hár hennar festist í þreskivél og hún missti höfuðleðrið að hluta .
Enginn karl vildi kvænast henni og hennar beið sár fátækt .
Hún átti eitt barn og kýrin gerði henni kleift að senda barnið sitt í skóla og þannig gátu þau brotist út úr fátæktinni .
" Konurnar borga Örlánin greiðir fólk til baka þegar það getur .
" Konur eru sérstaklega skilvísar .
Þegar þær hafa borgað fyrstu lánin upp eiga þær möguleika á öðru láni og geta þannig stækkað litla fyrirtækið sitt eða keypt meira land til að rækta upp .
Oft þarf ekki mikið til að tryggja afkomu fjölskyldunnar .
Eitt kókostré getur skipt sköpum á regntímabilinu , þegar allt er á floti í tvo mánuði .
Þá getur fjölskyldan fengið næringu , sem byðist ekki ella .
" Íslendingar geta orðið að liði .
" Vissulega er kreppa hér , en við búum samt við allsnægtir .
Tvö þúsund krónur duga fyrir skólagöngu tveggja barna í Kambódíu í heilt ár .
Tíu þúsund krónur tryggja 20 konum lestrar- og skriftarkennslu .
Þetta eru upphæðir , sem við setjum hugsunarlaust í pitsu og kók .
" Heimasíða Hjálparsamtaka aðventista er www.adra.is 