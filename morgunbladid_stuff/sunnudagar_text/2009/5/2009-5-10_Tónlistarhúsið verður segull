Eftir Bergþóru Jónsdóttur begga@mbl.is " FRÁ upphafi vorum við stórhuga og vildum gera stóra alþjóðlega tónlistarhátíð , Akureyri International Music Festival .
Til þess að geta gert það áfram verðum við að hætta því í bili .
Stundum þarf að fara í kringum fjallið til að komast yfir það og fjárhagsdæmið er þannig að við erum með lítið erlent í bili , " segir Hörður Ingólfsson , stjórnarmaður í AIM-hátíðinni , sem verður haldin á Akureyri um hvítasunnuhelgina .
" Til lengri tíma litið , þá verðum við að draga hingað stóra og góða viðburði sem kæmu ekki til Akureyrar nema fyrir tilstilli svona hátíðar .
" Hörður segir að nýja tónlistarhúsið á Akureyri hefði átt að vera komið í gagnið núna , og verði það vonandi á næsta ári .
Hann kallar húsið segul hátíðarinnar .
" Þá gjörbreytist allt .
Eins og ástandið er núna er ekki hægt að láta Stórsveit Reykjavíkur spila nema í 150 manna sal .
Ef við viljum fá erlendan skemmtikraft sem er þrisvar sinnum dýrari , þá þyrftum við þrisvar sinnum stærri sal .
Hann fáum við með tónlistarhöllinni og gæðin líka .
Þá verða forsendur þess að fá hingað góða erlenda tónlistarmenn allt aðrar og betri .
" Klassík og djass eru líka á AIM Fjöldi listamanna kemur fram á AIM-hátíðinni , og eins og áður er tónlistin af ýmsum toga .
" Fyrirferðarmestur í dagskránni er frumflutningur á kórverki eftir Jón Hlöðver Áskelsson sem er Akureyringur Mótettukórinn syngur það , og það er hápunktur hátíðarinnar í umfangi .
Hápunkturinn fjárhagslega er koma Bobs Mintzers og Stórsveitar Reykjavíkur , en það dæmi gengur upp með aðstoð Listahátíðar í Reykjavík .
Hann útsetur íslensk þjóðlög í djassútsetningum og ég held að það verði mjög spennandi blanda .
Það er landsliðið í spilamennsku sem verður með kallinum .
Stórsveit Akureyrar spilar líka á tónleikunum og hún er ekkert síðri .
Stórsveit Akureyrar spratt upp í miðri kreppu .
Megas er auðvitað magnaður gestur og hann kemur með Senuþjófana .
" Auk þeirra sem Hörður nefnir hér leika Hjálmar á hátíðinni og Retro Stefson og hátíðardagana spila Ný dönsk , Buff , Á móti sól og fleiri hljómsveitir fyrir dansi í Sjallanum .
Hljómsveitakeppni í Húsinu Á AIM-hátíðinni verður haldin hljómsveitakeppni og keppt um titilinn " besti byrjandinn " .
Keppt verður í Húsinu – Rósenborg , fimmtudaginn fyrir hvítasunnuhelgi kl. 20 .
Vinningshljómsveitin fær stúdíótíma að launum , og fær einnig að spila á laugardagstónleikum hátíðarinnar .
Dómarar verða þau Ólafur Páll Gunnarsson , Margrét Buhl og Baldvin Esra Einarsson .
aimfestival.is 