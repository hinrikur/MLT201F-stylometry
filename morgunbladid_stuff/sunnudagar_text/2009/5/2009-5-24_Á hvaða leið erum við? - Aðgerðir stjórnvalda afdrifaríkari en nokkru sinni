SMÁM saman er íslenskum almenningi að verða ljóst í hvaða stöðu þjóðarbúið er komið .
Hér ríkir efnhagshrun , bankakreppa , hrun fyrirtækja , víðtækt atvinnuleysi og nánast stjórnleysi .
Minnihlutastjórnin var vissulega öll af vilja gerð .
En þegar kjörnir fulltrúar þingsins settu flokkspólitík ofar þjóðarhag , þá fékk hún litlu áorkað .
Sú tiltrú , sem almenningur hafði til þingsins , varð að engu .
Síðan undruðust stjórnmálamenn áhugaleysi kjósenda á konsingaundirbúningi .
Flokkarnir sýndu kjósendum ekki þá virðingu að gefa til kynna , hvernig þeir hygðust leiða þjóðina úr ógöngunum .
Skattahækkanir VG munu engu skila í þessu árferði nema minnkandi veltu .
Fitusog sjálfstæðismanna er nauðsynlegt , eftir góðærið , en leysir ekki þennan gríðarlega vanda .
Samfylkingin stefnir ákveðið til aðildar að Evrópusambandinu en til þess hefur flokkurinn ekki nægan þingstyrk einn og sér .
Nú reynir á að þingmenn allra flokka forgangsraði rétt og setji hag lands og þjóðar ofar öllu öðru .
Um leið gætu þeir jafnvel endurunnið traust almennings til Alþingis .
Allir eru sammála um að koma þurfi hjólum atvinnulífsins og viðskiptalífsins í gang aftur .
En með hvaða ráðum á það að gerast ? Örmyntin íslensk króna er búin að vera , lánstraust okkar erlendis er ekkert og umheimurinn hefur komist að leyndarmálinu , að stjórnendur íslenskra fjármála voru vanhæfir .
Við verðum að horfast í augu við stöðuna og viðurkenna að eina færa leiðin til þess að ná stöðugleika og endurvinna traust er að sækja um aðild að Evrópusambandinu .
Alþjóðavæðing nútímans gerir það að verkum að við erum ekkert eyland lengur og höfum ekki stjórn á öllum okkar málum hvort sem við erum utan eða innan ríkjasambands .
Við sveiflumst upp og niður með viðskiptalöndunum .
Strax og aðildarumsókn að ESB hefur verið lögð fram og umheimurinn sér að stjórnvöld hafa markað sér ábyrga stefnu til framtíðar þá mun það hafa áhrif til aukins stöðugleika og lánstraust okkar erlendis mun vaxa .
Það er undirstaða þess að við getum komið undir okkur fótunum .
Einnig er sú hætta yfirvofandi að fyrirtækin sem eftir lifa sjái sig knúin til að flýja land vegna gjaldeyriskreppunnar og óstöðugleikans og hvað er þá eftir ? Unga menntaða fólkið , sem öll okkar framtíð byggist á , hefur ekki aðra kosti en að flytja til útlanda .
En það mun ekki snúa aftur til heimalandsins , nema hér verði breyting á .
Þegar fólk hefur kynnst örygginu sem fylgir stöðugleika í efnahagsmálum er það tilbúið að fórna ýmsu fyrir það .
Búseta í útlöndum er allt önnur í nútímavæddum samfélögum en hún var fyrir nokkrum áratugum .
Nú les maður Moggann og hlustar á RÚV á netinu auk þess sem flugfarmiðar og símtöl kosta mun minna en áður .
Alltof margir neikvæðir sleggjudómar falla þegar rætt er um aðild að ESB .
Verið sé að afsala fullveldinu og sjálfsákvörðunarrétti .
Nú hef ég búið lengi í tveimur Evrópusambandslöndum , þar af sl. fimm ár í Kaupmannahöfn og hef lagt mig eftir að fylgjst vel með .
Ekki hef ég orðið vör við annað en að Danir ráði því sem þeir vilja ráða í sínum málum .
Nú hafa bæði þessi lönd , Danmörk og Svíþjóð , í hyggju að sækja um aðild að evru og telja að þannig sé þeirra efnahagsmálum betur borgið .
Er nokkur sem efast um sjálfstæði ofangreindra landa ? Höfum einnig í huga þá staðreynd að Ísland hefur í gegnum tíðina hagnast mjög á þeim alþjóðasamböndum sem við eigum aðild að og notið ómældrar velvildar stóru þjóðanna .
Íslendingar vilja vera í nánum samskiptum við nágrannaþjóðirnar og umheiminn .
Við viljum ekki hverfa aftur til búskapar og lifnaðarhátta fyrri alda með einangrun og fátækt .
Þetta hljómar fjarstæðukennt en er staðan í hnotskurn .
Verum þess minnug að lokasvarið er í höndum þjóðarinnar í þjóðaratkvæðagreiðslu , sem er hæfasti og eðlilegasti aðilinn til þeirrar ákvörðunar .
Nú sem aldrei fyrr verðum við að horfa lengra en til líðandi stundar .
Ætlum við að missa " mjólkurkýrnar " þ.e. fyrirtækin og þá um leið atvinnutækifærin úr landi og ætlum við að fórna unga fólkinu okkar sem framtíð landsins byggist á ? Höfundur er fv. skólastjóri og bæjarfulltrúi .
