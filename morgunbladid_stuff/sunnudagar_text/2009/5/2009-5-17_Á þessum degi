VIDKUN Quisling kaus að stofna nýjan stjórnmálaflokk í Noregi á þjóðhátíðardegi þjóðar sinnar , 17. maí 1933 .
Flokkurinn hét Nasjonal Samling og var fasistaflokkur að upplagi .
Síðar færðist hann enn nær þýska nasistaflokknum , enda var Quisling stundum kallaður Hitler Noregs .
Og skreytti sig sjálfur nafnbótinni Foringi , eða Förer , rétt eins og Hitler var Führer .
Núna er nafn hans sjálfs samheiti fyrir svikara , kvislinga .
Vidkun Abraham Lauritz Jonsson Quisling var mikill efnispiltur .
Foreldrar hans voru af virtum og rótgrónum ættum í Þelamörk .
Hann útskrifaðist úr herskóla með láði árið 1911 , 24 ára gamall og varð síðar majór í norska hernum .
Á þriðja áratug síðustu aldar starfaði hann við hlið landkönnuðarins mikla , Fridtjofs Nansens , við hjálparstörf meðal bænda í mikilli hungursneyð í Sovétríkjunum .
Nansen fékk friðarverðlaun fyrir störf sín og Quisling fékk æðsta heiðursmerki breska heimsveldisins fyrir að gæta hagsmuna þess eftir að bresk stjórnvöld höfðu slitið stjórnmálasambandi við bolsévikkastjórn Sovétríkjanna .
Quisling kynnist konu sinni , Maríu Vasilevnu Pasechnikovu , í Sovétríkjunum .
Þau voru barnlaus .
Quisling varð varnarmálaráðherra Bændaflokksins í ríkisstjórn Noregs frá 1931 til 1933 .
Þegar ríkisstjórnarsetu Quislings lauk stofnaði hann flokkinn Nasjonal Samling , ásamt lögmanninum Johan Bernhard Hjort .
Í kosningunum það sama ár fékk flokkurinn rúmlega 2% atkvæða og naut þar einna helst sterkra tengsla Foringjans við samtök bænda .
Tveimur árum síðar var stefna flokksins töluvert breytt .
Sú áhersla , sem áður var á kristileg gildi , vék fyrir kenningum nasista og andúð á gyðingum .
Þessi stefnubreyting skilaði flokknum færri atkvæðum í næstu kosningum , 1936 .
Áherslur Quisling urðu æ öfgakenndari og skráðir flokksfélagar voru aðeins 2.000 þegar Þjóðverjar hernámu landið í apríl 1940 .
Bretar voru ekki lukkulegir með að Quisling bæri orðu heimsveldisins og drógu orðuveitinguna formlega til baka árið 1940 .
Quisling naut að vonum hylli Þjóðverja og varð helsti leppur þeirra við stjórnvölinn , hlaut titilinn Minister President og sat að völdum til stríðslokadagsins , 9. maí 1945 .
Flokkur hans dafnaði á meðan Foringinn ornaði sér við elda hernámsliðsins og félagarnir voru orðnir 45 þúsund áður en yfir lauk .
Réttað var yfir svikaranum Quisling og aftökusveit skaut hann 24. október 1945 .
Aldrei hefur verið gefið upp hvar hann var grafinn , enda kærðu Norðmenn sig ekki um að legstaður hans yrði að helgistað skoðanabræðra hans .
Quisling bjó í stórhýsi í auðmannahverfinu á Bygdøy í Osló , húsi sem hann kallaði Gimli .
Núna kallast það Villa Grande og hýsir safn þar sem helfararinnar er minnst .
rsv@mbl.is 