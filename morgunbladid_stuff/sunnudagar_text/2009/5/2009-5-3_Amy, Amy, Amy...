ÞAÐ á ekki af henni Amy okkar Winehouse að ganga .
Nú er hún stödd á eyjunni St .
Lucia og er að reyna að tjasla lífi sínu saman , á milli þess sem hún grætur ræfilinn Blake Fielder-Civil sem vill ekkert með hana hafa lengur og er þar að auki búinn að gera stúlku sem hann hitti í meðferð ólétta ! Winehouse reiðir sig nú í bókstaflegri merkingu á knapa einn sem kallast Fidel Missore en hann er leiðsögumaður hestamanna á eyjunni .
Fidel hefur reynst henni betri en enginn þarna í útlegðinni og ku nota sérkennilega kímnigáfu sína til að létta henni lundina , alltént samkvæmt stórblaðinu The Sun. Hún kynntist Fidel þegar hún var á fylliríi , vitanlega , nálægt hesthúsunum hans .
Fidel hefur síðan reynst nokkurs konar hvítur riddari og hafa þau sést saman á hestbaki og hafa þau stundum hleypt á hlemmiskeið við fjöruborðið og ku sú sjón einkar myndræn og rómantísk .
Kunningjakona Winehouse , sem ekki vildi láta nafns síns getið , segir Fidel hafa mjög róandi áhrif á Winehouse og hann gæti ekki verið ólíkari Blake .
Mikið er nú notalegt að fá uppbyggilegar fréttir af Winehouse , þótt ekki sé nema annað slagið ...
