Knattspyrnufélagið Fram hreppti Íslandsmeistaratitilinn sumrin 1946 og 1947 .
Þjálfari liðsins var skoskur maður , James McCrae að nafni .
McCrae virðist hafa verið fremur hlédrægur , í það minnsta sáu íslensku dagblöðin ekki ástæðu til að segja frá ferli hans meðan á Íslandsdvölinni stóð .
Eftir á að hyggja hefði saga hans þó átt að vekja nokkra eftirtekt , eins og hér verður rakið .
Eftir Stefán Pálsson Saga íslenskrar knattspyrnu hefur að geyma nöfn fjölda erlendra knattspyrnuþjálfara , sem störfuðu hér á landi í lengri eða skemmri tíma .
Mikilvægi þessara manna fyrir þróun íþróttagreinarinnar verður seint ofmetin .
Útlendingarnir kenndu fróðleiksfúsum heimamönnum flókin leikkerfi , nýjar æfingar og meira að segja sjálfar knattspyrnureglurnar , sem vildu þvælast fyrir leikmönnum , áhorfendum og jafnvel dómurunum .
Erlendu þjálfararnir voru af ýmsu sauðahúsi .
Sumir komu hingað til lands fyrir milligöngu erlendra knattspyrnusambanda , einkum Danmerkur og Þýskalands .
Mátti yfirleitt treysta því að slíkir menn væru færir kennarar í greininni .
Aðrir slæddust hingað fremur fyrir tilviljun .
Slíkir menn reyndust stundum hálfgerðir lukkuriddarar .
Afar misjafnt er hversu mikið er í dag vitað um útlendinga þessa .
Sumir eignuðust góða vini hér á landi og héldu sambandi eftir að heim var komið .
Aðrir hurfu nánast eins og jörðin hefði gleypt þá .
Í sumum tilvikum er útilokað að grennslast nokkuð fyrir um mennina , þar sem einungis er vitað um eftirnafnið og ritunarháttur þess meira að segja á reiki .
Litríkur leikferill James Clark Fulton McCrae fæddist árið 1894 í smábænum Bridge of Weir skammt vestan við borgina Glasgow .
Þótt bærinn væri lítill , öðlaðist hann snemma frægð langt út fyrir landsteinana fyrir leðurframleiðslu .
Segja má með nokkurri einföldun að piltar úr verkalýðsstétt hafi átt þrjá kosti í lífinu : að ráða sig í leðurverksmiðjuna , ganga í herinn eða reyna að komast á mála hjá einhverju knattspyrnuliðinu .
Yngri bróðirinn , David McCrae , sem fæddur var árið 1900 , leitaði ekki langt yfir skammt .
Hann gekk til liðs við næsta atvinnuknattspyrnulið , St .
Mirren og lék þar nánast allan sinn feril – í rúman áratug .
Enn í dag er nafn hans í miklum metum hjá stuðningsmönnum St .
Mirren , enda telst hann tólfti markahæsti leikmaðurinn í sögu skoskrar knattspyrnu , lék með landsliðinu og tryggði árið 1926 St .
Mirren sinn fyrsta bikarmeistaratitil .
Ólíkt litla bróður tókst James McCrae aldrei að festa yndi lengi á hverjum stað .
Hann steig sín fyrstu skref sem atvinnumaður átján ára að aldri hjá Clyde FC , en tæpum tveimur árum síðar skall fyrri heimsstyrjöldin á .
Líkt og svo margir ungir Skotar gekk McCrae í herinn , en þurfti lítið að hafa af skotgröfunum á meginlandinu að segja .
Þess í stað lék hann knattspyrnu undir merkjum herdeildar sinnar fyrir fótboltaþyrsta Lundúnabúa mestöll stríðsárin .
Að stríðinu loknu gekk hann til liðs við West Ham United og var í kappliði félagsins í fyrsta deildarleik þess frá upphafi árið 1919 .
Raunar hafði hann keppt undir merkjum bæði West Ham og hins kunna stórliðs Glasgow Rangers á stríðsárunum .
Enn lengdist ferilsskráin á næstu misserum þegar McCrae gekk til liðs við Bury , Wigan Borough , New Brighton AFC , Manchester United , Watford og loks skosku liðin Third Lanark og gamla félagið Clyde FC .
Sjaldnast var stoppað lengi á hverjum stað , til dæmis urðu leikirnir í treyju Manchester United ekki nema níu .
Á framandi slóðir Árið 1928 var leikmannsferill James McCrae að enda kominn og þótti raunar með lengra móti .
Algengt var að atvinnuknattspyrnumenn legðu skóna á hilluna rétt upp úr þrítugu .
Líf uppgjafaknattspyrnumannsins var ekkert sældarbrauð .
Atvinnumenn fengu sem nam einum og hálfum launum iðnaðarmanns meðan á knattspyrnuferlinum stóð og reyndu hinir forsjálu að öngla saman nægu fé til að opna búðarholu eða litla knæpu til að hafa að einhverju að hverfa .
Margir luku keppni slyppir og snauðir .
Öfugt við jafnaldra sína úr verkamannastétt höfðu knattspyrnumenn nægan frítíma , þar sem lítið fór fyrir æfingum milli kappleikja .
Drykkjuskapur og fjárhættuspil voru því landlægt vandamál í stéttinni og gerðu aðlögunina að hinu hversdagslega lífi enn erfiðari fyrir menn sem farnir voru að nálgast fertugsaldurinn .
Fljótlega eftir að McCrae hætti sjálfur að eltast við knöttinn , bauðst honum óvenjulegt verkefni .
Egypsk menntamálayfirvöld voru á höttunum eftir alhliða íþróttafulltrúa ríkisins .
Verkefni hans væri annars vegar að hafa yfirumsjón með þjálfun afreksíþróttafólks landsins en hins vegar að byggja upp íþróttakennslu innan skólakerfisins .
Eftir því sem næst verður komist tók McCrae við nýja starfinu vorið 1928 og hófst þá þegar handa við undirbúning stórverkefnis : að skipuleggja för íþróttaflokks á Ólympíuleikana í Amsterdam þá um sumarið .
Knattspyrnulandslið Egypta keppti nú á sínum þriðju Ólympíuleikum í röð .
Egyptar byrjuðu með látum og unnu stórsigur á Tyrkjum í fyrstu umferðinni .
Í fjórðungsúrslitum lagði liðið Portúgal að velli og ofsagleði greip um sig í Kaíró .
Algjört afhroð í undanúrslitum og leiknum um þriðja sætið gegn Argentínu og Ítalíu olli hins vegar miklum vonbrigðum .
Þar sem heimsmeistarakeppnin í knattspyrnu hafði enn ekki verið stofnsett , var knattspyrnukeppni Ólympíuleikanna mikilvægasta keppnin í íþróttinni og því frábær árangur hjá lágt skrifuðu afrísku liði að ná fjórða sætinu .
Útreiðin í lokaleiknum , 11:3 tap gegn Ítalíu , var hins vegar slík niðurlæging að sérfræðingar um egypska knattspyrnusögu telja leikana í Amsterdam hafa orðið til að Egyptar sneru í stórum stíl baki við fótbolta en lögðu þeim mun meira kapp á greinar eins og fjölbragðaglímu og kraftlyftingar , þar sem egypskir íþróttamenn unnu til gullverðlauna .
Verkefnum knattspyrnulandsliðsins fór sömuleiðis fækkandi næstu misserin .
Egyptar höfðu ekki ráð á að taka þátt í Ólympíuleikunum í Los Angeles 1932 , auk þess sem ekki var keppt í fótbolta á leikunum .
Á sama hátt kom aldrei til greina að senda lið yfir hálfan hnöttinn til fyrstu heimsmeistarakeppninnar , í Uruguay árið 1930 .
Rangindum beittir Annarri heimsmeistarakeppninni í knattspyrnu var valinn staður á Ítalíu .
Einræðisherrann Mussolini breytti mótinu í skefjalausa skrautsýningu sér og fasistastjórn sinni til dýrðar .
Stjórnendur FIFA létu það þó ekki trufla sig , enda kostaði ítalska stjórnin öllu til að hafa leikana glæsilega og gera sem flestum liðum kleift að mæta til leiks .
Sextán lið tóku þátt í úrslitakeppni HM 1934 .
Egypska landsliðið var í þeim hópi og mætti sterku ungversku liði í fyrstu viðureign .
Leikurinn var lengi vel í járnum .
Egyptar jöfnuðu í 2:2 og skoruðu síðan mark sem ranglega var dæmt af .
Ungverjarnir skoruðu hins vegar tvívegis í seinni hálfleik , í annað skiptið eftir að hafa komist upp með að nefbrjóta markvörðinn Mustafa Kamel Mansour .
Dómari leiksins var harðlega gagnrýndur í ítölskum blöðum fyrir að hafa dregið taum Ungverja , en að því var ekki spurt og HM-draumur Egypta því úti .
Kjarninn úr HM liðinu frá 1934 mætti aftur til leiks á Ólympíuleikunum í Berlín 1936 .
Keppt var með útsláttarfyrirkomulagi og voru mótherjar Egypta í fyrstu umferð Austurríkismenn .
Austurríki var um þessar mundir rísandi stjarna í knattspyrnuheiminum og þurfti lítið fyrir 3:1 sigri að hafa .
Kaíró – Istanbúl – Reykjavík Með Berlínarleikunum lauk tveggja áratuga blómaskeiði egypskrar knattspyrnu .
Hálf öld átti eftir að líða uns afrísk landslið gátu á ný staðið bestu liðum Evrópu á sporði .
Seinni heimsstyrjöldin setti allt alþjóðlegt íþróttastarf úr skorðum .
James McCrae gekk í herinn , en fljótlega komust yfirvöld að þeirri niðurstöðu að reynsla hans nýttist betur til starfa fyrir bresku utanríkisþjónustuna í Miðausturlöndum .
Vegna þeirra starfa hélt hann meðal annars til í Istanbúl í Tyrklandi , þar sem hann nýtti tímann vel og var knattspyrnuþjálfari Istanbulspor A.S .
Að stríðinu loknu sneri McCrae aftur á æskuslóðirnar .
Hann var þá orðin illa haldinn af liðabólgu , sem rakin var til ára hans á knattspyrnuvellinum og átti því erfitt með gang .
Ekki tókst fötluninni þó að ræna hann ferðaþránni og brást hann skjótt við þegar boð barst um þjálfunarstarf á Íslandi .
Íþróttasamskipti Íslendinga við umheiminn rofnuðu á stríðsárunum .
Keppnisferðir landa á milli voru útilokaðar og vonlaust var að ráða erlenda þjálfara .
Þótt þúsundir erlendra hermanna hefðust við í landinu hafði það lítið að segja þar sem íþróttahreyfingin setti samskiptabann á hernámsliðið .
Það var því fyrst undir lok stríðsins sem íslenskir knattpyrnumenn fengu að spreyta sig gegn liðum hermanna .
Við þetta bættist að uppgrip í vinnu fyrir breska og bandaríska herinn heilluðu margan unglinginn og æfingasókn minnkaði .
Strax að stríði loknu fóru íslensk félög að svipast um eftir þjálfurum , helst frá Bretlandi .
Forráðamenn Knattspyrnufélagsins Fram voru í þeim hópi .
Friðþjófur Thorsteinsson , fyrrum formaður félagsins og einn mesti markaskorari íslenskrar knattspyrnusögu , hafði tengsl í Skotlandi og gat því haft milligöngu um að ráða James McCrae til starfa .
Félag í örum vexti Árið 1946 var mikið umbrotaár hjá Frömurum .
Á árunum fyrir stríð höfðu Reykjavíkurfélögin stefnt að því að koma sér upp sameiginlegu íþróttasvæði í Fossvogi , en með gerð Reykjavíkurflugvallar varð ljóst að leita yrði á önnur mið. Fram , Valur og KR hófu öll uppbyggingu eigin félagssvæða og urðu Framarar fyrstir til að ljúka gerð eigin vallar , vorið 1946 .
Í kjölfarið var hafist handa við byggingu félagsheimilis .
Með uppbyggingu Framsvæðisins við Skipholt , í gamalli grjótnámu fyrir neðan Sjómannaskólann , festi Fram sig í sessi sem austurbæjarlið Reykjavíkur .
Félagið dró til sín iðkendur af stóru svæði , svo krökkt var af strákum á æfingum .
Um svipað leyti var handknattleiksíþróttin að eflast innan Fram og kvennaflokkur stofnaður .
Utan vallar var starfsemin einnig í blóma .
Áður en stríðið skall á höfðu Framarar búið sig undir að taka á móti dönskum knattspyrnuflokki .
Nú var rykið dustað af því loforði og þótti ekki minna duga til en að fá sjálft danska landsliðið í heimsókn .
Ekki þótti þó sæmandi að fyrsti landsleikur Íslands færi fram á vegum félagsliðs og varð koma Dananna því samstarfsverkefni Fram og Knattspyrnuráðs Reykjavíkur .
Slyngur nuddari James McCrae var réttur maður á réttum tíma þegar hann kom til liðs við Framara vorið 1946 .
Framliðið nýtti sér vel að hafa eigin völl til umráða og æfði öðrum liðum betur um vorið .
Miklar æfingar gátu þó reynst tvíeggjað sverð við íslenskar aðstæður .
Öll knattspyrnuiðkun fór fram á möl og því algengt að leikmenn heltust úr lestinni eftir því sem leið á sumarið .
McCrae var slyngur nuddari og beitti þeirri færni sinni óspart á lærisveina sína .
Knattspyrnumenn höfðu lítið haft af slíkum aðferðum að segja og voru ýmsir á báðum áttum um hvað þeim ætti að finnast um tiltækið .
Með tímanum lærðu þeir þó að meta þann munað að láta nudda auma vöðva og liði .
Þannig tókst þjálfaranum að koma liði sínu meiðslalítið í gegnum sumarið , sem átti eflaust stóran þátt í velgengninni .
Þótt sumir hefðu að orði að leikmenn Fram væru orðnir hálfgerðir " nudd-fíklar " , var ekki sama hvar og hvenær Skotinn mjúkhenti sýndi færni sína .
Frægt varð atvikið þegar Framarinn Kristján Ólafsson fékk spark í neðanverðan kviðinn við hliðarhlínuna á þéttskipuðum Melavellinum .
Hann engdist á vellinum , sem vænta mátti , uns hann sá út undan sér að McCrae var sprottinn á fætur og bjó sig undir að fara inn á völlinn til að hlúa að hinum fallna .
Spratt þá Kristján óðara á fætur og rak upp neyðaróp : " Ekki karlinn ! Ekki karlinn ! " Af gjörðabókum stjórnar Fram má ráða hvað nuddið var talið mikilvægur þáttur í starfi þjálfarans .
Fyrirspurnum annarra liða um að fá að ráða McCrae sem nuddara var hafnað og í tengslum við mögulega endurráðningu hans var ákveðið að kanna fyrst hvort Skotinn væri til í að gerast einvörðungu nuddari í hlutastarfi .
Ef ekki reyndist grundvöllur fyrir slíku var formanni heimilað að ráða hann á ný sem aðalþjálfara .
Harkan sex á æfingum Ekki ber að skilja vangaveltur stjórnarmanna um starfshlutfall McCraes sem vantraust á þjálfarahæfileika hans .
Færni hans sem þjálfara meistaraflokks var óumdeild , eins og árangurinn segir til um .
Á þeim þremur sumrum sem James McCrae þjálfaði Framara , varð liðið tvívegis Íslandsmeistari – árin 1946 og 1947 .
Það var hins vegar dýrt spaug að hafa útlenda þjálfara á launaskrá og ætluðust stjórnendur félagsins því til að slíkir menn gögnuðust líka við þjálfun yngri flokka .
Svo virðist sem þeim skoska hafi síður verið gefið að vinna með unglingspiltum og kunna tungumálaörðugleikar að hafa spilað þar inní .
Þessi samskiptavandamál , ásamt versnandi efnahagsástandi , munu hafa ráðið mestu um að leiðir Fram og McCraes skildi haustið 1948 .
Skagamaðurinn Ríkharður Jónsson gekk til liðs við Fram haustið 1946 .
Hann bar James McCrae vel söguna og taldi að þjálfunaraðferðir hans hefðu bætt sig mjög sem knattspyrnumann : " Hann var mikið bæklaður þessi maður og gat því ekki sýnt okkur það , sem hann var að kenna , en allt sem hann sagði var svo skýrt að allir gátu skilið það .
Hann sagði mér að taka séræfingar .
Til að mynda átti ég ekki eins gott með að skjóta með vinstra fæti og þeim hægri .
Þá sagði hann mér að klæðast strigaskó á hægri fæti og knattspyrnuskó á þeim vinstri og æfa mig svo að skjóta , helzt í rigningu og bleytu og taka langa æfingu .
" Þú verður svo sárfættur á þeim hægri að þú ferð ósjálfrátt að nota þann vinstri , " sagði hann .
" Herbragð McCrae gekk upp og varð Ríkharður innan skamms jafnvígur á báða fætur .
Sem fyrr sagði yfirgaf James McCrae Reykjavík fyrir fullt og allt að loknu keppnistímabilinu 1948 .
Áhrif hans á íslenskt íþróttalíf felast líklega helst í því að hafa vakið athygli á mikilvægi íþróttanudds .
Þá kom hann nokkuð við sögu golfíþróttarinnar , en McCrae var um tíma starfsmaður Golfklúbbs Reykjavíkur og vann við golfvöll félagsins við Öskjuhlíð .
Athygli vekur hversu lítinn áhuga íslensk blöð sýndu ferli skoska þjálfarans meðan á dvöl hans hér á landi stóð .
Ætla mætti að íslensku íþróttaáhugafólki hefði þótt akkur í að lesa frásögn manns sem farið hefði með íþróttaflokka á tvenna Ólympíuleika og heimsmeistaramót í knattspyrnu .
Sú spurning vaknar hvort ómeðvitaður rasismi kunni að hafa átt þátt í þessu áhugaleysi ? Hefði Íslendingum ef til vill þótt meira til þess koma ef hinn nýi Íslandsvinur hefði þjálfað hvíta , evrópska íþróttamenn og leitt til afreka ? James McCrae lést á heimili sínu í Skotlandi daginn eftir áttræðisafmæli sitt árið 1974 .
Hann var barnlaus og kvæntist aldrei .
Eftirlifandi ættingjar hans reyndust litlar sem engar upplýsingar geta veitt um íþrótta- og þjálfunarferil frænda síns .
