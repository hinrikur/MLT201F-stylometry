Eftir Ingveldi Geirsdóttur ingveldur@mbl.is SEX manna hópur í Kaupmannahöfn vinnur nú að því að setja á laggirnar íslenska vefsíðu með það í huga að selja íslenska hönnun á erlendum vettvangi .
" Einar Thor fékk hugmyndina að síðunni , hann er sjálfur hönnuður og langaði að gera öðrum íslenskum hönnuðum auðveldara fyrir með að koma sér á framfæri erlendis , honum fannst vanta vefsíðu sem seldi íslenskar vörur á einum stað , " segir Supriya Sunneva Kolandavelu , einn sexmenninganna .
Einar fékk Davíð Hlíðkvist til liðs við sig og setti hann saman hóp útskriftarnema úr Copenhagen Technical Academy í Kaupmannahöfn .
Í hópnum eru , auk Davíðs , Dean Kornmann frá Ástralíu , Anna Signý Guðbjörnsdóttir og Hjörleifur Jónsson og vinna þau að síðunni sem lokaverkefni skólans .
Supriya kom svo síðar inn í hópinn til að sjá um almannatengsl og sölu .
" Við byrjum á fötum og fylgihlutum en hugmyndin er að bæta við fleiri vörutegundum er fram líða stundir .
Markmiðið er að taka inn eins mikið af íslenskri hönnun og hægt er .
Það hafa allir möguleika á að hafa samband við okkur og við skoðum hvað þeir eru að gera , óreyndir sem reyndir eru velkomnir og við viljum sérstaklega gefa ungum hönnuðum tækifæri á að spreyta sig .
Við gerum þó ákveðnar gæðakröfur en allir sem hafa góða hönnun fram að færa geta fengið aðgang , " segir Supriya og tekur fram að þetta sé íslenskt fyrirtæki þótt það sé rekið frá Danmörku .
Bjartsýn á árangurinn Hópurinn ætlar að kynna vefsíðuna í Skandinavíu til að byrja með .
" Þetta verður allt tekið í hænuskrefum en við ætlum að byrja á því að ná til þeirra erlendu ferðamanna sem fara í gegnum Ísland , þeir geta þá keypt sér íslenskar vörur heim komnir .
" Supriya segir að þau séu mjög bjartsýn á árangurinn , sérstaklega út af stöðu krónunnar gagnvart erlendum gjaldmiðlum .
" Það verður engin áhætta í þessu fyrir hönnuðina sjálfa því þeir senda ekki vöruna frá sér fyrr en hún er seld .
Við munum líka aðeins taka 15% af söluverði sem er lægra en gengur og gerist hjá milliliðum , þessi 15% fara síðan í frekari kynningu á þeirra vöru , " segir Supriya og bætir við að allir sex sem koma að verkefninu gefi vinnu sína til þessa góða málstaðar og meginmarkmið þeirra sé að efla íslenskar listir og nýsköpun .
" Við erum einnig að leita eftir hugsanlegum styrktaraðilum sem vilja taka þátt í að byggja þetta upp með okkur .
Það er kominn tími til að hjálpa þessum fjölda af efnilegum íslenskum listamönnum að koma vöru sinni á framfæri .
" Fjöldinn allur ...
Vefsíðan verður opnuð um næstu mánaðamót og nú þegar hefur á þriðja tug hönnuða gengið til liðs við hana .
Meðal þeirra eru ; Einvera , Emami , DísDís , Volcano Design , Sandra Berndsen , Dogma , Breki Design , Thors Hammer , Gydja.is , Fígura , Gogga Design , Heba Clothing , Katý-Icelandic Design og Lykkjufall .
www.icelandic-collection.com / 