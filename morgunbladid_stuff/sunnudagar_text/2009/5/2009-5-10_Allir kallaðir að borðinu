Eftir Jón Pétur Jónsson jonpetur@mbl.is " VIÐ myndum vilja undirbúa slíkar breytingar með því að kalla alla aðila að borðinu , " segir Steingrímur J. Sigfússon sjávarútvegsráðherra , spurður út í vilja Landssambands íslenskra útvegsmanna ( LÍÚ ) til að fara í endurskoðun á fiskveiðistjórnarlögunum .
" Ég held að það sé alveg ljóst að þeir hafna því ekki að setjast niður og skoða mögulegar breytingar á kerfinu , " segir Steingrímur og bætir við að ný ríkisstjórn myndi vilja hefja slíkar viðræður sem fyrst .
Friðrik J. Arngrímsson , framkvæmdastjóri LÍÚ , átti á föstudag fund með Jóhönnu Sigurðardóttur forsætisráðherra og Steingrími .
Þar kom fram að LÍÚ vilji sérstaklega skoða það að útgerðir veiði sjálfar sína kvóta , en séu ekki með svokallað leiguframsal .
" Þetta var ágætur fundur með LÍÚ og þeir lýstu sínum áhyggjum af fyrningarleiðinni .
En við lögðum áherslu á það að við vildum vinna að öllum slíkum breytingum í samráði við þá .
Þeir lýstu sig reiðubúna til þess að skoða ýmsar breytingar í þessa átt .
Þeir sögðust alveg viðurkenna að það væri þörf á breytingum á kerfinu , " segir Steingrímur .
Hann segir að LÍÚ hafi komið sínum sjónarmiðum á framfæri og að andstaða þeirra gagnvart fyrningarleiðinni sé ljós .
Stjórnarflokkarnir hafi hins vegar vísað almennt til stefnu VG og Samfylkingarinnar .
Ný ríkisstjórn í burðarliðnum Allt bendir til þess að ný ríkisstjórn verði kynnt með formlegum hætti í dag .
" Við erum komin það langt að við tókum ákvörðun um að boða fundi í flokkunum og leggja fyrir þá afraksturinn .
Við værum ekki að gera það nema við sæjum fyrir endann á vinnunni og samstarfsgrundvöllurinn að verða tilbúinn , " sagði Steingrímur J. Sigfússon , formaður Vinstri grænna , í samtali við Morgunblaðið í gær .
Flokksráðsfundur VG hefst í dag kl. 9 .
Flokksstjórnarfundur Samfylkingarinnar hefst svo kl. 13 .
