Teiknimynd í þrívídd með íslenskri og ensku talsetningu .
Leikstjóri : Henry Selick .
Íslenskar aðalraddir : Íris Gunnarsdóttir , Sigríður Eyrún Friðriksdóttir , Baldur Trausti Hreinsson , Bragi Þór Hinriksson , Guðfinna Rúnarsdóttir , Erla Ruth Harðardóttir .
Enskar : Dakota Fanning , Teri Hatcher , Jennifer Saunders , Keith David , Ian McShane .
100 mín .
Bandaríkin .
2009 .
Ævintýraheimurinn sem opnast áhorfendum í Coraline , er seiðmagnaður , frábærlega gerður af hæfileikafólki sem nýtir sér stafræna tækni á minnisstæðan hátt ; persónur og umhverfi er með allt öðrum brag en við eigum að venjast .
Miskunnarleysið minnir á Grimms-ævintýri og teiknimyndirnar hans Tims Burton , sem greinilega er guðfaðir óhugnaðarins sem vofir yfir Caroline litlu , eftir að hún flytur með foreldrum sínum í gamalt hús úti í sveit .
Þau eru rithöfundar sem hafa hvorki tíma né áhuga á að sinna dótturinni .
Coraline fer þá að rannsaka hýbýlin og kemst að því að þau tengjast öðrum og huldum heimi sem er mun vinalegri og nánast eftirmynd raunveruleikans .
Þar er " hinn " pabbi og mamma , sem öfugt við foreldrana vilja allt fyrir Coraline gera .
Gefa henni tíma , ástúð og gott að borða .
Þá kemur þetta stóra en – þau vilja fá eitthvað fyrir sinn snúð : Augun hennar í staðinn fyrir umhyggjusemina og Coraline litla á að fá tölur í þeirra stað .
Það eru grimm skipti og nú þarf Coraline að taka á öllu sem hún á til að komast heil á húfi úr martröðinni .
Strax á upphafsmínútunum grípur Coraline mann föstum tökum , sem hún sleppir aldrei fullkomlega á meðan á sýningunni stendur .
Dúkkugerðin undir titlunum er hrífandi , sjónræn reynsla sem kveikir á skilningarvitunum .
Síðan eru fjölskrúðugar persónurnar kynntar smám saman til sögunnar , þær eru yfirhöfuð frumlegar og fyndnar .
Tónlistin er einnig afbragðsgóð og efnið er meinleg ádeila á foreldri sem hafa lítinn tíma til handa fjölskyldunni fyrir lífsgæðakapphlaupinu og enn minni fyrir ástina og umhyggjuna .
Þar er komið að kjarna málsins ; Það er ekki síst afskiptaleysi og tómlæti foreldranna gagnvart börnum sínum sem koma ungviðinu út á hálan ís .
Spegilsléttan og fagran en jafnan hættulegan , ótraustan og fullum af djúpum og dimmum vökum sem er erfitt að varast ef enginn sem ann manni vísar okkur á rétta braut .
Boðskapurinn er góður en heildaráhrif Coraline eru óhugnanleg og " hitt " fólkið fremur skuggalegur fjandaflokkur þegar það hefur kastað grímunni .
Coraline er því tæpast fyrir yngstu börnin á bænum , öðrum er hún vel gerð afþreying með umhugsunarverðu ívafi .
Sérstæður kvikmyndagerðarmaður Nafnið Henry Selick kveikir sjálfsagt ekki á skærum perum hjá flestum áhorfendum .
Hann á þó a.m.k. eina forvitnilega mynd að baki og hún ber hið sérkennilega nafn Monkeybone , en hún nánast rústaði ferli Brendans Frasers og Bridget Fonda , sem bæði nutu umtalsverðra vinsælda þarna um aldamótin .
Selick var spáð gleymsku og útskúfun , en hér rís hann úr duftinu og tekst að þessu sinni mun betur upp .
Sá undarlegi sjarmi sem læddist að manni undir örfáum köflum furðuverksins Monkeybone , fær svo sannarlega að njóta sín í Coraline .
Mín trú er að neistinn í Selick eigi eftir að verða að björtu báli .
saebjorn@heimsnet.is Sæbjörn Valdimarsson 