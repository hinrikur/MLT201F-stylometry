Eftir Ingveldi Geirsdóttur ingveldur@mbl.is ÞAÐ er fátt meira upplífgandi fyrir sálina í gráum hversdeginum en að kíkja inn á vefsíðuna www.cuteoverload.com .
Eins og nafnið gefur til kynna er þar að finna mikið magn af yfirþyrmandi sætum myndum af sætum dýrum .
Þeir sem standa að síðunni segjast skanna vefinn á hverjum degi í leit að sætum myndum af dýrum sem þeir setja svo inn á vefsíðuna öðrum til ánægju .
Það er mjög afstætt hvað hverjum og einum þykir sætt og sést það á þessari síðu .
Ekki get ég sagt að ég hafi öskrað " sssææætttt " yfir mig þegar ég sá mynd af leðurblökuunga eða hamsturskvikindi í bleiku dúkkurúmi étandi gulrót .
Súrsætt Myndaúrvalið á síðunni er nokkuð fjölbreytt þótt kettlingar og hvolpar séu örugglega á 60% myndanna .
Sem dæmi um fjölbreytileikann var nýlega sett inn mynd af íslenskum hestum í hóp í heimahaganum sem er mjög falleg en kannski ekki sæt þótt útlendingarnir sem standa að síðunni segi þá vera smáhesta .
Myndbönd af sniðugum dýrum fá líka að fljóta með og eru þarna dæmi um margt fáránlegt sem gæludýraeigendur gera til að skemmta sjálfum sér , t.d. er hamstur látinn stökkva á litlu mótorhjóli , frekar súrt en sætt .
Það súrasta og sætasta á síðunni er þó myndin af manninum sem fer út að labba með gullfiskana sína í sérstökum vatnstanki á hjólum .
Honum fannst þeim leiðast svo að synda hring eftir hring í búrinu sínu heima að hann ákvað að fara út að labba með þá eins og hunda .
Að sögn eigandans , sem hefur léð gæludýrunum sínum persónuleika og hugsanir , elska þeir það víst .
Það er alltaf gaman að gleyma sér við að skoða sætar og sniðugar myndir af saklausum dýrum , þessi vefsíða býður upp á nóg af þeim og áður en maður veit af er maður farinn að segja " krúttípúttí " við tölvuskjáinn og kitla hann létt undir kverkina .
En eins og með allt sem er svona ofursætt er stutt í ógleðina og því nauðsynlegt að kíkja á fréttasíður strax á eftir til að ná úr sér mesta sykurfroðuhrollinum .
