SIÐAREGLUR þykja orðið sjálfsagðar í hvers kyns atvinnustarfsemi og félagasamtökum .
Nú hefur bæjarstjórn Kópavogs riðið á vaðið á sviði stjórnmálanna með því að samþykkja " Siðareglur kjörinna bæjarfulltrúa og stjórnenda hjá Kópavogsbæ " .
Siðareglurnar stuðla að jákvæðri þróun bæjarfélagsins og styrkja lýðræðið , starfsumhverfið og þjónustuna við bæjarbúa .
Þær hvetja til faglegra vinnubragða , draga úr vandkvæðum við matskenndar ákvarðanir og auka traust á stjórnsýslu og stjórnmálum .
Mismunandi sýn á málefni einkennir vettvang stjórnmálanna og lýðræðisleg umræða um þau á að leiða til skynsamlegrar og hagfelldrar niðurstöðu .
Séu siðareglur virtar um að láta málefnaleg sjónarmið , háttvísi og almannahagsmuni ráða ferðinni eflir það lýðræðið öllum til hagsbóta , hvort sem það eru kjörnir sveitarstjórnarmenn , embættismenn hjá bæjarfélaginu eða íbúar í Kópavogi .
Siðareglurnar fela í sér leiðbeiningar um það hvernig æskilegt er að kjörnir bæjarfulltrúar og stjórnendur bregðist við þegar siðferðileg álitamál koma upp í störfum þeirra .
Í þeim birtast gildi sem eiga að einkenna samskipti innan stjórnsýslu Kópavogsbæjar og þjónustu sem það veitir .
Með samþykkt þeirra hafa bæjaryfirvöld gefið það út opinberlega að þau geri ríkar kröfur um opna og heiðarlega stjórnsýslu .
Við sveitarstjórnarmenn og embættismenn Kópavogsbæjar störfum í umboði bæjarbúa .
Hver og einn , sem siðareglur Kópavogsbæjar ná til , ber ábyrgð á eigin gerðum og þarf að geta rökstutt ákvarðanir sínar gagnvart bænum , almenningi og fjölmiðlum .
Óheimilt er að misnota sér stöðu sína í þágu einkahagsmuna sinna eða annarra og einnig eru settar reglur um hagsmunaárekstra , ábyrgð í fjármálum og gjafir og fríðindi svo að ekki myndist óeðlileg hagsmunatengsl .
Rauði þráðurinn er ábyrgð , réttlæti , virðing og meðalhóf , atriði sem allir viðkomandi eiga að temja sér og fylgja eftir og hafa fyrir öðrum í stjórnsýslunni .
Ég er ánægður , reyndar stoltur , yfir því að hafa tekið þátt í að setja fyrstu siðareglurnar fyrir sveitarfélag á Íslandi og hvet alla til að kynna sér þær á heimasíðu Kópavogsbæjar .
Höfundur er formaður bæjarráðs í Kópavogi .
