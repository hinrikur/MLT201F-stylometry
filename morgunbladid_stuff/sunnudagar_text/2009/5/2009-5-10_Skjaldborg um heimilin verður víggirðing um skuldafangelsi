GRUNNSTOÐIR hvers samfélags eru þeir einstaklingar sem samfélagið byggja .
Grunnstoð hvers einstaklings er heimilið og fjölskyldan sem hann tilheyrir .
Án heimila er ekkert samfélag .
Það skýtur því skökku við að þeir flokkar sem hingað til hafa helst viljað kenna sig til grunngilda samfélagsins , frelsis , jafnaðar og velferðar , ætli í kjölfar hruns samfélagsins að senda ógreidda reikninga eigin voðaverka til saklausra heimilanna .
Það er þyngra en tárum tekur að skoða áhrif efnahagskreppunnar á heimili landsins .
Þúsundir horfa fram á neikvæða eiginfjárstöðu næstu áratugina .
Þúsundir sjá ekki fram úr óumbeðnu skuldafeninu .
Þúsundir standa frammi fyrir þeim veruleika að flýja nauðugar land til að bjarga fjölskyldu sinni .
Hvernig á lenging á lánstíma í 70 ár að hjálpa þessu fólki ? Hvernig á nokkur þúsund króna vaxtabótahækkun að gagnast fólki sem horfir fram á tugþúsunda aukningu mánaðarlegrar greiðslubyrði ? Hvernig á heimili sem stendur frammi fyrir þessum afarkostum að vera í stakk búið að reisa við lamað atvinnulíf .
Það sér hver sem sjá vill að þetta gengur ekki upp .
Þetta er einfaldlega ekki hægt .
Það skiptir litlu , ef nokkru , hve miklu stjórnvöld lofa rétt fyrir kosningar ef þau ætla að hundsa hina réttlátu og skynsömu kröfu um leiðréttingu óumbeðinna skulda heimilanna .
Kostnaður við leiðréttingu er léttvægur þegar horft er til þeirra fjármuna sem tapast verði ekkert að gert .
Íslenskt efnahagslíf er í öndunarvél eftir hrun bankanna og víst er að hrynji heimilin líka lamast þetta litla efnahagsundur endanlega .
Það er tími til kominn að stjórnmálamenn skilji að engu er bjargað verði heimilum landsins stefnt í þrot .
Það gagnast engum að vera innilokaður í víggirtu skuldafangelsi þó einhverjir kalli múrinn skjaldborg .
Íslendingar ! Vaknið ! Þetta er ekki eðlilegt ástand ! Höfundur er rekstrarfræðingur og íslenskur húsnæðis ( eigandi .
) 