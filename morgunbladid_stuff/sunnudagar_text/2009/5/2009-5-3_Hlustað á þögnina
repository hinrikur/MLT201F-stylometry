Eftir Orra Pál Ormarsson orri@mbl.is Ekki er ofsögum sagt að gjörningaveður hafi gengið yfir landið í vetur .
Norður á Hólmavík upplifði Einar Hákonarson nokkuð sem hann hefur ekki upplifað síðan hann var drengur – snjó .
Alltént í einhverjum mæli .
Við stöndum saman í nývígðu sýningarrými á Laugavegi 95 og virðum fyrir okkur myndir á fyrstu heildstæðu sýningu listmálarans sem máluð er alfarið á Hólmavík þar sem Einar hefur búið í rúm tvö ár .
En það er ekki bara kuldi í þessum myndum , heldur líka hiti , verður mér að orði .
" Blessaður vertu , það býr margt í snjónum , " segir málarinn og glottir – óræðu glotti .
" Það sem er best á Hólmavík er þessi ró sem margir þekkja sem hafa verið úti á landi , " heldur Einar áfram .
" Ég get hlustað á þögnina .
" Því fer þó fjarri að riddari málverksins sé dottinn úr söðlinum .
" Ég fer að sigla inn í það að verða talinn einn af eldri listamönnum þjóðarinnar , " segir hann sposkur en er fljótur að bæta við að sér líði hreint ekki illa með það .
" Ég hef fullt starfsþrek og fyrsta tilfinningin þegar ég vakna á morgnana er tilhlökkun .
Ég get ekki beðið eftir að munda pensilinn .
Það er ekki fyrr en ég fer að endurtaka mig að ég fer að íhuga að hætta .
" Byggjandi fram á grafarbakkann Framkvæmdagleðin hefur heldur ekki yfirgefið hann .
" Nú er ég að byggja hundrað fermetra vinnustofu á Hólmavík .
Ég verð byggjandi fram á grafarbakkann .
Þetta verður fínasta aðstaða og kannski verður henni breytt í menningarmiðstöð eftir minn dag eins og í Hveragerði , " segir Einar og nú getur hann ekki stillt sig um að skella upp úr .
Einar lifir eins og blómi í eggi fyrir norðan .
" Það er mikil vakning á Hólmavík , ekki síst í menningarlífinu , svo sem Galdrasafnið og Sögusetrið gefa til kynna .
Nú hafa menn líka áhuga á því að fá Byggðasafnið á Reykjum í Hrútafirði til Hólmavíkur .
Það myndi lyfta staðnum enn frekar .
" Einar hefur á umliðnum misserum varað ítrekað við óhófi og græðgi í þjóðfélaginu – í máli og myndum .
" Það hlaut að koma að því að bólan spryngi .
Ég dvaldist um hálfsárs skeið í Prag fyrir nokkrum árum og þar rann upp fyrir mér hvað allar öfgastefnur fara illa með þjóðir .
Gildir þá einu hvort þær heita kommúnismi eða kapítalismi .
Undanfarin ár höfum við búið í ómanneskjulegu samfélagi þar sem frjálshyggjan var hið eyðandi afl .
" Æðsta markmið mannsins En gert er gert og Einar segir brýnasta verkefnið nú að byggja upp .
Hann yrkir öðrum þræði um ástandið á sýningunni , einkum í verkunum " Máltíðin " og " Sá yðar sem syndlaus er " .
" Við verðum að passa okkur að dæma ekki of hart , ekki síst í ljósi þess að öll þjóðin tók þátt í veislunni .
Hatrið er mannskemmandi og nú er stund fyrirgefningarinnar runnin upp .
Ég verð örugglega stimplaður argasti afturhaldskall en listin er og verður æðsta markmið mannsins – fyrir utan trúna .
Listin er tilraun mannsandans til að tjá sig .
Þýski expressjónistinn Max Beckmann orðaði þetta mjög skemmtilega þegar hann sagði eitthvað á þá leið að hann reyndi að mála lífið eins og það kæmi honum fyrir sjónir , þrívíða veröld á tvívíðan flöt .
Og tækist honum vel upp fengi hann innsýn í fjórðu víddina .
" Það var ekki bara efnahagskerfið sem hrundi síðastliðið haust heldur tók það , að dómi Einars , konseptlistina niður með sér í fallinu .
" Konseptlistin var sönn list að því leyti að hún endurspeglaði ástandið í þjóðfélaginu – bara yfirborð , ekkert innihald .
Þetta voru nýju fötin keisarans .
Það er eins með listina og samfélagið , hún verður ekki byggð upp nema á gömlum og góðum gildum .
Hvers vegna heldurðu að fígúratífa málverkið fari nú ljósum logum um Evrópu ? " Einar hefur raunar ítrekað bent á , að konseptlistin eigi meira skylt við vísindi en myndlist .
" Þess vegna vildu menn háskólavæða myndlistarnám og setja á það allskonar titla og gráður .
Það geta engar gráður sagt til um það hvenær listamaður verður listamaður .
Það er synd hvernig komið er fyrir listmenntun á hærri stigum .
" Almættið alltaf séð fyrir mér Það er hart í ári og Einar viðurkennir að listamenn fari ekki varhluta af því .
" Ég hef raunar aldrei selt mjög mikið .
Mér til ánægju fóru að vísu að seljast eftir mig verk í Þýskalandi og Bandaríkjunum fyrir fáeinum misserum .
Einhvern veginn hefur almættið alltaf séð fyrir mér án þess að ég hafi fengið listamannalaun síðastliðna áratugi .
" Þar komum við inn á svið sem Einar hefur sterkar skoðanir á .
Að hans áliti er sjálfsagt að opinberir aðilar styði við listir en listamannalaun séu úrelt fyrirkomulag , nær væri að hafa listaverkakaup frádráttarbær frá skatti , til að hvetja kaupendur , og skapa listamönnum aðstæður til að halda sýningar .
" Það myndi uppræta allar klíkumyndanir .
Það vitlausasta sem var gert var að setja þetta launakerfi í hendurnar á listamönnunum sjálfum .
Ég hef aldrei séð listamannalaun búa til betri list .
Þegar ég var ungur var ég svo barnalegur að trúa því að list snerist ekki um peninga .
Það var rangt .
Þetta snýst allt um peninga .
" Sýningin er opin frá kl. 14-18 .
