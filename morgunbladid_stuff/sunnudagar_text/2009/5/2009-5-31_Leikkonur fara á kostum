Ríkissjónvarpið sýnir á miðvikudagskvöldum Cranford , þáttaröð um lífið í Cheshire á Englandi um miðja 19. öld .
Samkvæmt fyrsta þætti af fimm virðist þetta ætla að verða fremur huggulegir þættir og það er ekki til að draga úr ánægjunni að hreinir fagmenn eru í öllum aðalhlutverkum .
Þarna eru til dæmis Judi Dench sem er listamaður sem aldrei bregst og Eileen Atkins sem átti stórleik í fyrsta þættinum .
Í framhaldsþáttum gefst persónum yfirleitt lítið rými til að vera geðvondar því atburðarásin er hröð og hver atburðurinn rekur annan .
Vitaskuld gerðist ýmislegt í fyrsta þættinum af Cranford en þar var persónum líka gefið svigrúm til að vera þær sjálfar .
Samtöl léku þarna stórt hlutverk og það var hrein unun að fylgjast með svipbrigðum og þögnum gömlu kvennanna .
Það var eitthvað notalegt við fýlulega þögn þeirra sem brast á þegar einhver sagði eitthvað sem þeim mislíkaði .
Þegar þær komust að til að tala var nöldur mikilvægur hluti af ræðu þeirra .
En svo , þegar mikið lá við , létu þær af fýlu og gremju og reyndust vera ráðagóðar og göfugar manneskjur .
Það er sannarlega ástæða til að hlakka til næsta þáttar .
Kolbrún Bergþórsdóttir 