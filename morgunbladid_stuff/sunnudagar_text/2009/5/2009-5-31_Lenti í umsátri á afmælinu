" Það er danskur háttur hafður hér á afmælisdögum , " segir Benedikt Erlingsson leikari sem er fertugur í dag .
" Þá vakna aðstandendur afmælisbarnsins snemma , útbúa morgunmat og borðið er vel skreytt .
Svo er komið inn í rúm til mín með pakkana og sungið á dönsku .
" Síðar um daginn hafa félagar hans boðið honum í reiðtúr út úr bænum .
Annars segist Benedikt alltaf frekar taugaveiklaður yfir afmælinu sínu .
" Það er eiginlega arfur frá Nixonárunum því þegar ég var 6-7 ára lenti afmælið mitt í umsátri .
Þetta var þegar Nixon og Pompidou komu hingað í heimsókn og Nixon dvaldi í bandaríska sendiráðinu , beint á móti húsinu þar sem við bjuggum .
Þá var umsátur lögreglumanna og leyniþjónustumanna um göturnar og gestirnir komust ekki .
Þetta var hrikalegt " trauma " .
Einhver börn komust þó áður en lokað var og nokkrir gestir náðu að kasta pökkum til okkar yfir vegg .
Einn þeirra innihélt knallhettubyssu , silfraðan hólk sem úr kom rautt bréf með hvelli þegar maður skaut .
Við vorum að skjóta úr byssunni þegar íslenskur lögreglumaður og amerískur leyniþjónustumaður birtust og kröfðust þess að fá byssuna afhenta .
Hún ógnaði öryggi Nixons , svo ég var afvopnaður .
Og þeir skiluðu aldrei byssunni .
" 