SÖNGVARINN Chris Brown hefur séð betri tíð en hann stórskaðaði feril sinn og orðspor eftir að hann lagði hendur á þáverandi kærustu sína , stórstjörnuna Rihönnu .
Brown á að mæta fyrir dómara í næsta mánuði þar sem skorið verður úr um það hvort nægar sannanir séu fyrir hendi til að kæra hann fyrir líkamsárás .
Rihanna hefur einnig verið kölluð í réttarsalinn þann 22. júní næstkomandi og því þykir afar líklegt að hún verði fengin til þess að bera vitni gegn fyrrverandi kærasta sínum þar .
Það verður þá í fyrsta skipti sem Rihanna tjáir sig um atvikið frá því að það átti sér stað í febrúar .
Fari málið fyrir rétt og verði Brown fundinn sekur gæti hann átt yfir höfði sér allt að fjögurra ára fangelsisvist .
