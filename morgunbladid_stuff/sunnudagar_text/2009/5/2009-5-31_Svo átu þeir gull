Ég hélt að það væru aðeins guðirnir sem borðuðu gull , " segir einn gestanna í flottu Mílanóveislunni þar sem gestir Landsbankans fengu að gæða sér á risotto með gullflögum .
Þessu borðhaldi og öðrum siðum íslenskra auðmanna lýsir blaðamaðurinn Ingi Freyr Vilhjálmsson í skemmtilega skrifaðri en ögn hrollvekjandi grein í nýjasta hefti Mannlífs .
Gullflögurnar voru reyndar einungis milliréttur í veglegri veislu .
Til upplýsingar fyrir þá forvitnu lesendur sem vilja vita hvernig gull bragðast skal þess getið að boðsgesturinn segir að það sé helst til bragðdauft og eiginlega ekkert sérstakt , það sé meira að segja málmbragð af því .
Sagan af gullátinu er bara ein af fjölmörgum sögum af uppátækjum veruleikafirrtra auðmanna og fylgisveina þeirra .
Í stað þess að vaka yfir þeim fjármunum almennings , sem þeim var trúað fyrir , fóru þeir í ofsafengna samkeppni í flottræfilshætti og leyfðu sér að líta svo á að peningar almennings væru þeirra eign .
Það var eins og þeir teldu sig vera eina í heiminum .
Jú , þeir sáu reyndar að fjölmörg peð voru þarna einhvers staðar , svokallaður almenningur , sem fékk daglegar fréttir af einkaþotueign þeirra , forsetaboðunum og veislunum í útlöndum .
Auðmönnunum fannst ágætt að hafa peðin þarna meðan peðin sættu sig við að vera í hlutverki hrifningarfullra áhorfenda að leikjum ríka og fræga fólksins .
En til annars þótti pöpullinn ekki hæfur .
Maður veltir fyrir sér hvort andlegur þroski og siðferðiskennd þessara manna hafi alltaf verið á lágu plani eða hvort auður og ríkidæmi hafa brenglað þessa einstaklinga svo illa á skömmum tíma að þeir glötuðu öllu jarðsambandi og fóru að trúa því að allt sem þeir snertu yrði að gulli .
Og þegar þeir þóttust eiga yfrið nóg af gulli fannst þeim vel við hæfi að éta gullið og gefa öðrum náðarsamlegast tækifæri til að éta það með sér .
Þessir menn höguðu sér rétt eins og þeir tryðu því að þeir hefðu eignast heiminn og að þannig myndi verða þar til þeir dæju , ríkir , frægir og dáðir og skildu eftir sig milljarðana sína og nýja kynslóð áhættusækinna auðmanna .
Þessum mönnum var trúað fyrir miklu og þeir brugðust í öllu .
Þeir skilja eftir sig sviðið land .
Og þegar þeir standa afhjúpaðir kunna þeir ekki einu sinni að skammast sín fyrir að hafa komið þjóð sinni í skuldafangelsi .
Þeir benda bara á Davíð Oddsson og segja : Þetta var allt honum að kenna ! Þjóðin á ekki um neitt annað að velja en að taka á sig aukna skuldabyrði vegna manna sem höguðu starfi sínu hvern dag eins og væru þeir að taka spennandi áhættu í spilavíti í Las Vegas .
Næstu áratugina mun þjóðin verða að færa fórnir vegna þessara manna .
Sennilega stendur þeim hjartanlega á sama enda er þetta allt saman Davíð að kenna .
kolbrun@mbl.is Kolbrún Bergþórsdóttir 