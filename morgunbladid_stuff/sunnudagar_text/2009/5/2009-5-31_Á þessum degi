Fimmtug South Fork-stíflan , 23 km fyrir ofan bæinn Johnstown í Pennsylvaníu í Bandaríkjunum , var farin að láta á sjá .
Síðastliðin átta ár hafði hún lekið , en menn reyndu að gera við hana jafnóðum , með spýtum og leir .
Stíflan var þá í eigu klúbbs auðkýfinga , sem nýttu uppistöðulónið til fiskveiða og reistu sumarhús á bökkum þess .
Fyrri eigandi hafði fjarlægt og selt í brotamálm þrjár sverar afrennslispípur , sem áttu að hleypa vatni af lóninu , hækkaði yfirborð þess um of .
Í stað þeirra var þröngt afrennsli , sem reyndist síðar stíflast auðveldlega .
Í lok maí 1889 gerði miklar rigningar og yfirborð uppistöðulónsins hækkaði jafnt og þétt .
Að morgni 31. maí var lónið farið að flæða yfir brún stíflunnar og ljóst að hún myndi ekki halda .
Hópur manna reyndi að tjasla upp á hana , en afrennslið var stíflað og baráttan var vonlaus .
Stíflan brast síðdegis og 20 milljón tonn af vatni æddu niður gilið , að smáþorpunum sem stóðu neðar við ána og allt til bæjarins Johnstown .
Afleiðingarnar voru skelfilegar .
Alls fórust 2.209 manns þegar vatnsflaumurinn hreif með sér allt sem fyrir varð .
Aldrei höfðu fleiri látist í einu í Bandaríkjunum og það ömurlega met var ekki slegið fyrr en 11. september 2001 .
Hamfarirnar voru hinar fyrstu , sem nýstofnaður Rauði kross Bandaríkjanna , undir forystu kjarnorkukonunnar Clöru Barton , lét til sín taka .
Fyrir utan manntjón var eignartjón gríðarlegt .
Íbúar á svæðinu gerðu ítrekaðar tilraunir til að fá auðuga eigendur stíflunnar til að bæta skaðann , en varð ekkert ágengt .
Almenningsálitið var hins vegar með íbúunum ; menn voru sammála um að stíflueigendur ættu að bæta tjónið , þótt ekki hefði sannast að þeir hefðu aðhafst neitt sem saknæmt gæti talist .
Þessi atburður leiddi til endurskoðunar á bandarískum lögum .
Í stað þess að dómstólar beittu sakarreglunni svokölluðu við ákvörðun á ábyrgð á tjóni var litið til hlutlægrar ábyrgðar , óháð sök .
Manndómur Ekki skorti alla auðuga stíflueigendur manndóm .
Um helmingur þeirra gaf fúlgur fjár til hjálparstarfs og endurbyggingar .
Einn þeirra , Andrew Carnegie , sem oft er talinn næstríkasti maður sögunnar á eftir John D. Rockefeller , gaf mest og byggði að auki nýtt bókasafn í Johnstown , þar sem nú er safn til minja um flóðið mikla .
Hann gaf raunar frá sér nær allan auð sinn , til menningar- og mannúðarmála víða um heim .
rsv@mbl.is 