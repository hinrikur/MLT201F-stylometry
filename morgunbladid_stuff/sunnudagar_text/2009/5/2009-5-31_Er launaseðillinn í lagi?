Eftir Ásgeir Ingvarsson asgeiri@mbl.is AÐ SÖGN Tryggva Marteinssonar þjónustufulltrúa hjá Eflingu – stéttarfélagi er mikilvægt að temja sér að skoða launaseðillinn vel og skilja þær upplýsingar sem þar koma fram .
" Uppsetning launaseðla getur verið mismunandi á milli fyrirtækja , en fólk er oftast fljótt að læra á seðilinn , " segir hann en kveðið er á um í kjarasamningum hvaða upplýsingar eiga að vera á launaseðlinum .
" Þar á vitaskuld að koma fram nafn fyrirtækis , nafn og kennitala starfsmanns .
Allar greiðslur eiga að vera sundurliðaðar , s.s. dagvinna , yfirvinna og vinna á stórhátíðum .
Einnig eiga frádráttarliðir að vera sundurliðaðir : skattur , lífeyrissjóðsgreiðslur og annað slíkt .
Ef um er að ræða uppsöfnuð orlofslaun eiga þau líka að koma fram , og sömuleiðis ef starfsmaður er með áunninn frítökurétt .
" Yfirvinnan gleymist stundum Tryggvi segir launaseðla oftast nær í fullkomnu lagi , en þó sé mikilvægt að skoða launaseðilinn þegar hann berst og ganga úr skugga um að allt sé þar rétt .
" Algengustu mistökin er að gleymist að reikna yfirvinnu eða orlof , en ef launþegi fylgist vel með er yfirleitt auðsótt að fá þetta leiðrétt .
Algengast er þá að vinnuveitandi greiði strax það sem gleymdist , og upphæðirnar sem vantaði eru þá sérstaklega tilgreindar á næsta launaseðli , " útskýrir Tryggvi .
" Það hefur einnig reynst vera vandamál að á sumum stöðum eru gefin upp svokölluð " jafnaðarlaun " , sem þó er ekki kveðið á um í kjarasamningum .
Þau laun byggjast á jafnri vinnudreifingu yfir dagvinnutíma , kvöldtíma , og stórhátíðardaga .
Starfsmenn sem fá greiddar vinnustundir skv. slíku jafnaðarkaupi , en vinna svo bara á kvöldin og um helgar , fá í raun lægri laun en kjarasamningar kveða á um .
" Bregðast þarf hratt við Það er , að sögn Tryggva , mikilvægt að fylgjast vel með því að laun séu rétt greidd , því kröfur um leiðréttingu verða að koma sem fyrst fram .
" Hér höfum við séð tilvik þar sem t.d. vantar upp á yfirvinnu heilt ár aftur í tímann , og er þá orðið mjög erfitt fyrir launþegann að styðja kröfur sínar , " segir hann .
" Með því að gera ekki tímanlega athugasemdir við launin eins og þau koma fram á launaseðlunum , er í raun verið að samþykkja launin .
" Að endingu minnir Tryggvi á að allir starfsmenn eiga að fá launaseðil , einnig þeir sem eru ráðnir í skemmri tíma , í sumarvinnu eða í hlutastarf .
" Ef fólk fær ekki launaseðil frá vinnuveitanda þá þarf það að leita strax til síns stéttarfélags .
Launaseðillinn er mikilvægt gagn og kvittun fyrir því að allar greiðslur séu eins og þær eiga að vera .
" Í hnotskurn » Í kjarasamningum kemur fram hvaða upplýsingar eiga að vera á launaseðlinum .
» Þar eiga allar greiðslur að vera sundurliðaðar og einnig frádráttarliðir .
» Algengast er að yfirvinna sé ekki rétt reiknuð , ýmist að hana vanti eða reiknaðar séu færri stundir en unnar voru .
» Ef mistök eru á launaseðlinum er mikilvægt að gera athugasemd strax .
Erfiðara er að fá leiðréttingu ef langt er um liðið .
» Allir eiga að fá launaseðil , hvort sem þeir eru fast- eða lausráðnir , í fullu eða hlutastarfi .
www.efling.is 