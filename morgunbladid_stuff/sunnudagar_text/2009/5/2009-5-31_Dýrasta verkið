Eftir Arnar Eggert Thoroddsen arnart@mbl.is LISTASAFN Íslands hefur gengið frá kaupum á verki eftir Sigurð Guðmundsson , Mountain .
Um er að ræða ljósmynd af einum af gjörningum listamannsins frá upphafi níunda áratugarins .
Kaupverðið er tíu milljónir , og segir Halldór Björn Runólfsson að hærra verð hafi safnið ekki greitt fyrir verk til þessa .
Það var i8 Gallerí sem seldi Listasafninu verkið .
" Þetta er eitt af allra merkilegustu verkum Sigurðar , í raun toppurinn á hans ferli og hiklaust eitt af helstu verkum íslenskrar samtímalistar á síðustu öld , " segir Halldór , spurður af hverju það hafi verið ráðist í þessi kaup .
" Okkur hefur bráðvantað sambærileg verk í safnið , verk sem eru til þess fallin að stoppa í ákveðin göt sem eru í safneigninni , verk sem verða að vera til hér .
" Halldór er spurður að því hvort honum finnist hann nokkuð hafa gengið fulldjarflega fram , en safnið hefur úr átján milljónum að moða til verkakaupa og því ljóst að nú er búið að ganga talsvert á þá upphæð .
" Persónulega finnst mér þetta ekki djarft .
En jú , vissulega er þetta dýrt .
En við fengum þetta á góðum kjörum og greiðslan verður tvískipt , þar sem við nýtum fimm milljónir úr fjárframlagi þessa árs og svo aðrar fimm úr fjárframlagi þess næsta .
" Sú gagnrýni hefur heyrst að tíu milljónir fyrir ljósmynd sé mikið fé .
Halldór blæs á slíkt , og segir það gamaldags hugsunarhátt .
" Og ef menn vilja hengja sig í slíkt , þá gleymist það að Sigurður leit ekki á þessar ljósmyndir sem fjölföldunarmiðil .
Hann gerði sér því far um að eyðileggja plötuna , eyðileggja " masterinn " þannig að við erum með einstakt verk í höndunum .
" Á sínum tíma var mikið rætt um það er Bera Nordal gekkst fyrir kaupum á annars konar fjalltengdu verki , nefnilega Gullfjöllum Svavars Guðnasonar .
Fyrir það verk voru greiddar 3,3 milljónir króna árið 1989 .
" Á þeim tíma hafði fólk einfaldlega ekki séð aðra eins prísa áður .
En jú , ég fullyrði að Mountain er dýrasta verk sem safnið hefur keypt til þessa .
Málið er nefnilega það að við erum farin að höndla með verk í alþjóðlegu samhengi í æ ríkari mæli .
Íslenskir listamenn eru farnir að tengjast meir og betur inn í hinn alþjóðlega heim listarinnar og við það hækka verðin á verkunum .
Ef við ætlum að vera samkeppnisfær á þessu sviði , ef við ætlum ekki að missa merkilega íslenska myndlist úr landi , þá verðum við að borga .
Svo einfalt er það .
Þetta er afleiðingin af þessari alþjóðavæðingu .
" Á toppnum FULLUR titill á verki Sigurðar er Mountain ( 1980 – 1982 ) .
Þau ljósmyndaverk sem listamaðurinn vann á þessu tímabili eru hans þekktustu og að margra mati náði Sigurður ákveðnum hápunkti með Mountain .
Sigurður er einn af hinum upprunalegu SÚM-urum og hefur ætíð valið sér þann listmiðil sem hæfir því efni sem hann er að fjalla um hverju sinni .
Ljósmyndaverkin eru í raun skrásetning á gjörningum listmannsins en hugmyndin að baki Mountain er viss endursköpun á kjörum og tilvist verkamannsins , en Sigurður liggur undir hrúgaldi af slitnum skóm , bókum og brauði .
