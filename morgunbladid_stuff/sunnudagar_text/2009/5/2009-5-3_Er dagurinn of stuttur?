Í SÍÐASTA Atvinnublaði Morgunblaðsins var fjallað um leiðir til að láta tímann líða hraðar , en stundum er eins og tíminn líði allt of hratt og hlaupi frá okkur á versta tíma .
Eins og við er að búast má finna á netinu ótal leiðbeiningar um hvernig má láta tímann líða hraðar .
Til dæmis er vefsíðan Wikihow.com með góð ráð um þetta vandmeðfarna mál , og eru hér talin upp nokkur þau bestu : Hvað skiptir mestu máli ? Lykillinn að því að hafa nægan tíma til að sinna verkefnum dagsins er að nýta tímann vel , og til þess þarf að byrja á að forgangsraða .
Til dæmis má velja fjögur-fimm verkefni sem er algjörlega nauðsynlegt að sinna og skipta mestu máli ( t.d. að verja tíma með maka og börnum eða klára heimanámið ) , og sinna þeim áður en byrjað er að vasast í minna mikilvægum verkefnum .
Einnig getur verið gagnlegt að gera stundaskrá yfir allan daginn , allt frá því farið er á fætur þar til horfið er aftur inn í draumalandið .
Þannig má reyna að skipuleggja hverja klukkustund og um leið fá skýra yfirsýn yfir þau verkefni sem bíða .
Með stundaskránni gefst líka tækifæri til að forgangsraða , og gæta þess að mikilvægir hlutir í vinnu og einkalífi gleymist ekki .
Um leið má gæta þess að líkaminn fái nægan svefn , og reyna að skipuleggja svefnvenjur þannig að þær séu reglulegar og í samræmi við þarfir líkamans .
Þannig ætti líkaminn að verða hressari og hægt að nýta vökustundirnar betur .
Þétt skipuð dagskrá Það þarf ekki að gera ráð fyrir miklu svigrúmi milli verkefna .
Að ofmeta ferða- eða hvíldartíma milli verkefna er líklegt til að leiða til lélegri nýtingar á tíma en ella .
Eins og með alla hluti þarf að gæta meðalhófs , og það endar sennilega ekki vel að skipuleggja hverja einustu stund , hvað þá ef ekki er gert ráð fyrir hæfilegum tíma til að slappa af og slæpast .
Með því að hafa góða skrá yfir verkefni er líka hægt að fá yfirsýn yfir það sem búið er að koma í verk .
Þannig fær maður tilfinningu fyrir þeim árangri sem náðst hefur og meira öryggi til að fást við þau mörgu verkefni sem framundan eru .
Það er ekki góður siður að ætla að skipuleggja verkefni annarrar manneskju .
Öll höfum við ólíkar áherslur og ef ætlunin er að hjálpa einhverjum að ná tökum á verkefnum sínum er best að veita þeim aðstoð við að gera sína eigin áætlun eftir sínum eigin þörfum .
