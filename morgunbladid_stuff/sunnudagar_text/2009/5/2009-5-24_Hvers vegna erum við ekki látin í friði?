Fyrningin sem stjórnvöld hafa boðað á aflaheimildum fellur ekki alls staðar í frjóa jörð .
Ekki heldur hugmyndir um strandveiðar .
" Verðmæti sjávarútvegsfyrirtækja myndi hrynja , fyrirgreiðsla glatast , " segir útgerðarmaður á Snæfellsnesi en Morgunblaðið mun á næstu dögum kanna hug aðila í sjávarútvegi vítt og breitt um landið til þessara leiða .
Eftir Orra Pál Ormarsson orri@mbl.is Ertu búinn að tala við marga ? " Nokkra .
" Og er þetta ekki bara copy og paste ? " Nánast .
Þessi orðaskipti blaðamanns og Eggerts Halldórssonar , framkvæmdastjóra Þórsness hf. í Stykkishólmi , segja sína sögu .
Útgerðarmenn á Snæfellsnesi eru upp til hópa ekki hrifnir af fyrirhugaðri fyrningarleið ríkisstjórnarinnar en áformað er að taka aflaheimildir af fyrirtækjunum í áföngum á tuttugu árum , 5% á ári , en ekki liggur fyrir með hvaða hætti þeim verður endurúthlutað .
Viðmælendur Morgunblaðsins lýsa vanþóknun sinni á þessari óvissu og spyrja hvað verði um skuldir fyrirtækjanna .
Verða þær færðar niður með sama hætti og veiðiheimildirnar ? " Ég sé þessa leið ekki ganga upp , " segir Eggert .
" Með minnkandi aflaheimildum dragast tekjurnar smátt og smátt saman .
Fyrir okkur þýðir þetta einfaldlega að við munum veiða minna og vinna minna af eigin fiski .
Hvað á að koma í staðinn ? Það þarf að endurhugsa þetta frá grunni .
" Eggert kveðst hafa spurt frambjóðanda annars ríkisstjórnarflokkanna sem sótti Hólminn heim fyrir kosningar hvernig hann ætlaði að gera þetta .
" Hvernig vilt þú gera þetta ? " mun frambjóðandinn hafa spurt á móti .
" Hann sagði stjórnina vera komna með ramma en útfærsluna ætli hún að vinna í samráði við útgerðina , " segir hann .
" Ég sé það ekki ganga upp að heimildirnar séu teknar af okkur og við látnir leigja þær aftur til okkar eða þær leigðar einhverjum öðrum .
Þá hljóta tekjurnar að minnka og möguleiki okkar til þess að standa skil á okkar lánum minnkar þar af leiðandi líka .
Það þarf engan snilling til þess að sjá hvernig þetta endar .
" Eggert spurði frambjóðandann einnig hvers vegna ætti að gera þetta .
" Hann svaraði því til að skoðanakannanir sýndu að meirihluti þjóðarinnar væri á móti þessu kerfi .
Sem sagt engar rekstrarlegar ástæður .
Mín ráðgjöf er einföld : Hættið við þetta ! " Galin hugmynd Ellert Kristinsson , framkvæmdastjóri Agustson ehf. í Stykkishólmi , tekur í svipaðan streng .
" Fyrningarleiðin er galin hugmynd .
Verðmæti sjávarútvegsfyrirtækja myndi hrynja , fyrirgreiðsla glatast og samskipti við markaðinn versna til muna en fyrirtækin eru mörg að selja vörurnar sjálf .
Óöryggið myndi fljótt segja til sín hjá viðskiptavinum og mörg fyrirtæki fara á hausinn .
Þetta kæmi sér líka afar illa fyrir lánardrottnana , bankana , sem sætu eftir með minna veð .
" Að dómi Ellerts yrði fyrningarleiðin þungt högg fyrir landsbyggðina enda er kvótinn langmestur þar .
" En sem betur fer eru þingmenn innan stjórnarliðsins sem skynja mikilvægi þessa máls fyrir landsbyggðina og ég treysti þeim til að koma því til leiðar að fallið verði frá þessum hugmyndum .
Þær hafa verið settar fram í fljótfærni .
" Spurður um framtíðarhorfur segir Ellert sóknarfæri fyrir hendi í Hólminum .
Að því gefnu að menn verði látnir í friði .
" Það hafa margar byggðir reynt að ná vopnum sínum og vera með samfellu í veiði og vinnslu .
Við höfum einbeitt okkur að saltfiskvinnslu sem hefur gengið ágætlega .
Vel hefur gengið að selja saltfiskinn á markaði erlendis , m.a. á Spáni , Ítalíu og Grikklandi .
Keppni um kvótann er á undanhaldi .
Menn reyna frekar að gera gott úr því sem þeir hafa .
" Popúlismi hjá stjórnvöldum Sigurður Sigurbergsson , framkvæmdastjóri Soffaníasar Cecilssonar hf. í Grundarfirði , velur líka orðið " galin " til að lýsa afstöðu sinni til fyrningarleiðarinnar .
" Ég sé engan mun á því að innkalla aflaheimildir útgerðarinnar og að innkalla til dæmis laxveiðiheimildir bænda .
Það tekur engu tali að menn séu farnir að ræða þessa leið í alvöru .
Mér sýnist þetta vera hálfgerður popúlismi hjá stjórnvöldum .
" Sigurður rifjar upp að útgerðarmenn hafi orðið mjög óánægðir þegar kvótakerfinu var komið á fót á sínum tíma .
" Svokallaður " gjafakvóti " hefur lengi verið milli tannanna á fólki .
En " gjöfin " fólst í skerðingu í raun og veru .
Útgerðarmenn sem höfðu haft óheftan aðgang að miðunum þurftu skyndilega að binda báta sína við bryggju hluta úr árinu .
Það skildu þeir ekki .
Nú er verið að búa til eitt kerfið enn og eins og sagan segir okkur verður ekki komist hjá fórnarkostnaði .
Fiskunum fjölgar ekkert í sjónum .
Enn og aftur á að refsa þeim sem eru ennþá inni í greininni en ekki þeim sem farnir eru út úr henni .
Það vill stundum gleymast að verðmætin eru ekki síst fólgin í tryggingunni fyrir því að við getum veitt fisk og afhent á réttum tíma .
Þeirri tryggingu vilja menn nú kasta fyrir róða .
Að ekki sé talað um tengslanet fyrirtækja í greininni .
Úti um allan heim .
Það eru ekki mörg ár síðan við vorum í vandræðum með að selja okkar afurðir .
" Búið að sannfæra almenning Guðmundur Smári Guðmundsson , framkvæmdastjóri Guðmundar Runólfssonar hf. í Grundarfirði , segir hugmyndir stjórnvalda um fyrningu aflaheimilda skiljanlegar í ljósi umfjöllunar fjölmiðla um sjávarútvegsmál á liðnum misserum og umræðunnar í þjóðfélaginu .
" Það er búið að sannfæra almenning í þessu landi um að útgerðin sé illa rekin og væri þetta almennilega gert þyrfti ekki einu sinni að rukka tekjuskatt .
Hvað þá meira .
" Guðmundur Smári veit ekki hvað veldur en fullyrðir að sjávarútvegurinn hafi tapað baráttunni um að kynna greinina fyrir almenningi .
" Allt hefur verið reynt , við fengum meðal annars til liðs við okkur manninn sem gerði Ólaf Ragnar Grímsson að forseta en allt kom fyrir ekki .
Við áttum við ofurefli að etja .
" Þar á hann ekki síst við fjölmiðla .
Þeim væri þó nær að líta í eigin barm .
" Í mínum huga varð hrunið á liðnu hausti mest í fjölmiðlum .
Þið kallið ykkur fjórða valdið en stóðuð ykkur langverst af öllum í upplýsingasamfélaginu .
" Þrátt fyrir þetta mótlæti segir Guðmundur Smári ófært að alþingismenn skuli kaupa köttinn í sekknum .
" Það býr engin starfsemi á Íslandi við meiri upplýsingaskyldu en sjávarútvegurinn .
Það liggja allar upplýsingar fyrir .
Fyrir vikið eru það vonbrigði að þingmenn séu ekki betur upplýstir en raun ber vitni .
" Hann hefur eigi að síður ekki gefið upp alla von .
" Ríkisstjórnin er klofin í þessu máli .
Vinstri grænir skilja landsbyggðina og þegar allt kemur til alls er þetta slagur landsbyggðarinnar og höfuðborgarsvæðisins .
Ég bind vonir við að vinstri grænir sjái að sér og stöðvi þessi áform .
Að öðrum kosti verður vinna tekin af sextíu manns hjá þessu fyrirtæki í einn mánuð næsta haust , " segir Guðmundur Smári en hjá Guðmundi Runólfssyni hf. er rekin útgerð , fiskvinnsla og netagerð .
Að drukkna í feninu Fyrningarleiðin leggst ekki aðeins illa í stærri útgerðarmenn á Snæfellsnesi .
Þeim smærri þykir einnig lítið til hennar koma .
" Þetta kemur sér illa fyrir mig .
Óvissan er mikil og ekki búið að upplýsa mann um hvað bíður handan við hornið .
Þurfum við að borga fyrir heimildirnar sem verða teknar af okkur ef við endurheimtum þær á annað borð ? Ég skil ekki tilganginn með þessu og óttast að menn séu að stökkva út í fen sem þeir munu drukkna í , " segir Sigurður Páll Jónsson sem gerir út línubát frá Stykkishólmi .
Hann er með þrjá menn í vinnu .
" Eigum við ekki að kasta þessum hugmyndum á ís og klóra okkur betur í höfðinu ? Eru ekki erfiðleikarnir í þjóðfélaginu nógu miklir fyrir ? " spyr Sigurður Páll .
Honum þykir undarlegt að alltaf sé ráðist á sjávarútveginn þegar nóg sé af öðrum kvótakerfum , svo sem í landbúnaði .
Sigurður Páll álítur að 90% trillusjómanna séu í erfiðri stöðu .
Skuldir í erlendri mynt hafi vaxið gríðarlega vegna gengishrunsins .
" Það liggur allt í frosti hjá mér .
Ég borga bara vexti .
Verði skuldirnar óhreyfðar og aflaheimildirnar minnka blasir bara eitt við : Maður fer á höfuðið .
" Hann hefur gert út frá því snemma á níunda áratugnum og man því hvernig skilyrðin voru í greininni fyrir daga kvótakerfisins , frá frelsi eða frumskógarlögmáli til dagsins í dag .
" Trillukarlar voru ekki vinsælir í bönkum á þeim tíma .
Þegar kvótakerfið kom gat maður hins vegar farið að gera áætlanir og marka sér stefnu .
Það var grunnur til að vinna út frá og horfa fram veginn .
Þetta er fjandi gott kerfi sé það notað á réttan hátt .
Sagan segir okkur það .
" Ekki eru allir á eitt sáttir um ágæti framsals á aflaheimildum en Sigurður Páll segir það gefa smærri útgerðarmönnum svigrúm .
" Ef eitthvað bilar gerir framsalið það að verkum að ég get gert við það án þess að slá víxil .
Einnig leigi ég til mín töluvert af ýsu og steinbít á hverju ári .
Framsalið hefur gert mann meira sjálfbjarga .
" Nær að bæta við kvótann Freyr Jónsson , sem gerir út tvo báta frá Snæfellsnesi , annan kvótalausan sem gerður er út á netaveiðar en hinn með grásleppuleyfi , segir fyrningarleiðina eðli málsins samkvæmt ekki snerta sig með beinum hætti nema að því leyti að erfiðara hefur reynst að fá leigukvóta eftir að stjórnvöld ákváðu að fara fyrningaleiðina .
Honum þykir ráðstöfunin misráðin .
" Ég sé ekki tilganginn með því að kalla inn kvóta og vita ekki hvernig á að endurúthluta honum .
Það þarf að hugsa þetta mál til enda .
Væri ekki nær að auka þorskkvótann í 200 þúsund tonn og leigja aukninguna frá ríkinu heldur en að kippa rekstrargrundvellinum undan þeim fyrirtækjum sem í dag hafa kvótann ? Það ber flestum sjómönnum saman um að mikil aukning hafi verið á þorski á miðunum undanfarin ár .
Ég er einn þeirra og tel að rót vandans sé hjá Hafrannsóknastofnun .
Það þarf að skoða ofan í kjölinn hvernig fiskifræðingarnir vinna sínar tillögur og hvað veldur því að tillögurnar eru á þann veg að skerða skuli kvótann þrátt fyrir að veiðin gefi vísbendingar um annað .
Vel má vera að reikniaðferðirnar séu réttar en forsendurnar eru rangar .
" Eigi að síður er Freyr þeirrar skoðunar að endurskoða þurfi kvótakerfið frá grunni þar sem söfnun þessara heimilda á fárra manna hendur sé óæskileg fyrir samfélagið .
Æskilegt að endurskoða kvótakerfið Magnús Emanúelsson gerir út kvótalausan bát frá Ólafsvík .
Fyrningin hittir hann ekki fyrir en hann er undrandi á því að kalla eigi inn aflaheimildir þegar " fjörðurinn er fullur af fiski og æti .
Maður má hafa sig allan við til að forðast hann .
" Magnús telur eigi að síður æskilegt að endurskoða kvótakerfið .
Veðsetningin hafi eyðilagt það .
" Hefðu menn ekki farið út úr kerfinu hver á fætur öðrum væri okkur ekki þessi vandi á höndum .
Hvernig gátu einhverjir lögfræðingar og pylsusalar í Reykjavík eignast kvóta ? Það færir okkur heim sanninn um það að Íslendingar komast alltaf framhjá öllum lögum og reglum .
" Það verður ekkert pottaglamur Kvótakerfið snertir Ásgeir Valdimarsson beint en hann hefur verið með eigin útgerð í 24 ár og stundað þorskveiðar , ásamt því að hafa staðið fyrir veiðum og vinnslu á beitukóngi í Grundarfirði mörg undanfarin ár .
Honum líst engan veginn á fyrningarleiðina .
" Ég veit ekki hvaða hvatir reka þetta fólk áfram sem vill fara þessa leið .
Svona harkaleg kollsteypa er út úr kortinu og ég óttast að þetta verði upphafið að nýju hruni .
Hér á Snæfellsnesi eru rótgróin útgerðar- og fiskvinnslufyrirtæki sem hafa verið starfandi í mannsaldur eða meira og í þeim hefur byggst upp gríðarleg þekking , ekki bara á veiðum heldur einnig í vinnslu og ekki síst sölu afurða .
Það er þáttur sem gleymist algjörlega í þessu rugli öllu saman .
Þetta snýst ekki bara um að veiða fiskinn .
Hann dregur upp athyglisverða mynd .
" Segjum að útgerðarfélag sé einstakklingur sem er búinn að kaupa einbýlishús .
Hvernig litist eiganda hússins á að eitt herbergið yrði skyndilega þjóðnýtt ? Síðan annað .
En skuldirnar lækka ekkert á móti , eigandinn heldur áfram að borga af þeim eins og hann ætti allt húsið , en þarf að borga leigu af þessum þjóðnýtta hluta .
Ætli viðkomandi húseiganda þætti þetta " réttlátt " ? " Ásgeir segir þetta ekki bara bitna á útgerðunum , heldur líka og ekki síður á sveitarfélögunum og íbúunum á landsbyggðinni .
" Þetta mun setja afkomu þeirra í uppnám .
Ég sé ekki betur en þetta sé leið til að soga fjármuni frá landsbyggðinni til suðvesturhornsins , það er komið nóg af því .
Ríkisstjórnin verður að hætta þessu rugli og fara að snúa sér að því sem máli skiptir , það er heimilin og fyrirtækin í landinu , sem hafa t.d. ekki samþykkt nema um helming þeirra skulda sem á að pína fólk og fyrirtæki til að borga í dag .
Þetta þarf skilyrðislaust að leiðrétta og láta tafarlaust af þessari niðurrifsstarfsemi varðandi sjávarútveginn .
Annars verður hér annað stríð fljótlega .
Og það verður ekkert pottaglamur .
" Hvorki svikarar né arðræningjar Viðmælendur Morgunblaðsins á Snæfellsnesi eru upp til hópa þeirrar skoðunar að umræðan um sjávarútvegsmál á Íslandi sé á villigötum .
Alhæfingar og rangfærslur séu allsráðandi , útgerðin liggi undir ámælum og sé sökuð um að arðræna þjóðina .
" Það er óþolandi fyrir fólk sem alla tíð hefur unnið með heiðarlegum hætti að sitja undir því að vera kallað svikarar og arðræningjar , " segja feðginin Kristinn Jón Friðþjófsson , Erla Kristinsdóttir og Alexander Fr .
Kristinsson , sem reka útgerð og fiskvinnslu í Rifi undir merkjum Sjávariðjunnar hf. Þau segja sína sögu endurspegla sögu flestra fyrirtækja af sama meiði á landinu og réttlætiskennd þeirra er verulega misboðið .
Þau segja fyrningarleiðina bæta gráu ofan á svart .
Hún muni koma harðast niður á fyrirtækjum sem hafi verið að byggja sig upp og kaupa kvóta á síðustu fimm til sex árum .
" Við höfum reynsluna , aðstöðuna og þekkinguna .
Við kunnum að veiða , vinna og markaðssetja .
Samt á að kippa fótunum undan okkur .
Og hvað kemur í staðinn ? Hvað verður um skuldirnar okkar ? Því hefur enginn svarað .
Það vill enginn sitja uppi með skuldir sem hann hefur enga möguleika á að borga af , " segir Erla .
Útgerðinni hefur sjaldan verið úthlutað byggðakvóta og þar á bæ hafa menn fengið þau svör að það sé vegna þess að þeir hafi verið svo duglegir að kaupa veiðiheimildir .
" Er það ekki öfugsnúið að meðan við seljum ekki kvóta fáum við engan byggðakvóta ? " spyr Alexander .
Honum finnst að þar sem veiðar hafi brugðist , samanber skel og rækju , eigi að bæta það upp með byggðakvóta .
Síðan eigi að úthluta til strandveiða .
Kristni þykir út af fyrir sig í lagi að leyfa strandveiðar í tilraunaskyni , t.d. í tvö ár , og endurmeta þá stöðuna .
" Vel má vera að þetta sé leið til að fá nýtt fólk inn í greinina en hún má ekki verða til þess að menn vinni sér inn veiðirétt .
Það verður líka að halda " ryksugunum " í skefjum , " segir Kristinn .
Ætti útgerðin fyrninguna ekki yfir höfði sér segja feðginin horfur góðar í greininni .
Snæfellsnesið sé vel sett hvað miðin varðar , hægt sé að sækja til beggja handa .
Þá hafi skerðingin á þorskkvótanum skilað tilsettum árangri og meiri fiskur sé nú í sjónum en um langt árabil – og í betri holdum .
" Við erum að uppskera mjög góða árganga .
Innistæðan er góð og æskilegt væri að auka við kvótann strax á næsta ári .
" Þau telja markaðshorfur til lengri tíma fínar .
Að vísu sé sölutregða um þessar mundir sem hægt hafi verið að mæta með lækkun á verði .
" Veikt gengi krónunnar hefur mætt því .
" Aðgerðin heppnaðist en sjúklingnum blæðir út Útvegsbændurnir Víðir Þór Herbertsson í Gröf í Breiðuvík og Pétur Pétursson á Arnarstapa hafa gert út netabáta í um tvo áratugi í kvótakerfinu .
Þeim líst afleitlega á fyrningarleiðina .
" Við höfum starfað eftir lögum og reglum í kerfinu og nú á að refsa okkur fyrir það , " segja þeir .
Þeir segja útlitið hreint ekki bjart .
" Kvótinn er veðsettur og allt í gengislánum .
Það segir sig því sjálft að allar kollsteypur eru vondar , ekki síst við núverandi aðstæður í þjóðfélaginu .
Menn mega heldur ekki gleyma því að þorskkvótinn hefur verið skorinn töluvert niður frá árinu 1990 og allan þann kvóta sem við eigum í dag höfum við keypt , " segir Víðir og Pétur bætir við að 33% skerðingin fyrir tveimur árum hafi reynst mönnum mjög þung .
" Það var pólitísk ákvörðun sem ekki átti rétt á sér .
" Pétur segir útgerðina hafa gengið ágætlega undanfarin ár en eftir bankahrunið hafi syrt í álinn .
" Menn eru að borga meira í vexti núna en samanlagt af vöxtum og höfuðstól áður .
Þar fyrir utan hefur verð á fiski lækkað um einhver 30% .
Það segir sig sjálft að róðurinn er þungur .
Ætli menn að fara þessa fyrningarleið hljóta þeir að taka skuldir útgerðarinnar með í dæmið .
" Víðir vill sjá gengisvísitöluna færða niður .
Að öðrum kosti sé hætt við því að hver einasta króna útgerðarinnar fari í " þá hít " næstu árin .
Framsal á aflaheimildum var tekið upp snemma á síðasta áratug og hefur löngum verið umdeilt .
" Framsalið kom til vegna þess að fiskiskipaflotinn var of stór – eða heimildirnar of litlar , " segir Pétur .
Víðir segir ef til vill mega deila um hvort framsalið sé rétta aðferðin en það hafi eigi að síður skilað hagræðingu í greininni .
" Við höfum séð um ákveðna hliðrun í kerfinu .
Sjálfum þótti mér betra að kaupa kvóta en leigja .
Það var meiri framtíðarsýn fólgin í því .
Fyrir vikið þurfti ég að veðsetja mig og það er skuldin sem hvílir á þessu núna .
" Pétur tekur undir þetta .
" Það er eins með kvóta og húsnæði .
Maður vill frekar kaupa en leigja .
" Þeir segja sína báta af þeirri stærð sem lendi milli steins og sleggju í kerfinu .
" Byggðakvótinn hefur haft í för með sér skerðingu fyrir okkur.Við eigum ekki rétt á honum vegna þess að við höfum verið að kaupa heimildir .
Hefðum við hins vegar verið að selja heimildir ættum við rétt á byggðakvóta .
Er það ekki öfugsnúið ? " spyr Pétur .
Frumvarp um strandveiði mun hleypa þeim sem farnir voru út úr greininni inn aftur .
Víðir og Pétur eru mátulega hrifnir af því .
" Þessa dagana er verið að moka moldina frá bátum um allt land – og reka maðkinn út .
Nú mæta menn sem búnir voru að selja kvótann en eiga bátana ennþá galvaskir til leiks í boði Steingríms J. og ætla að bjarga öllu .
Ef til vill finnst einhverjum það sanngjarnt .
Ekki mér , " segir Pétur .
Þeir Víðir fullyrða að niðurskurðurinn á þorskkvótanum hafi skilað árangri .
Stofnarnir séu farnir að vaxa á ný – og það hratt .
" Aðgerðin hefur heppnast .
Það er því synd að sjúklingnum skuli vera að blæða út , " segir Víðir og Pétur bætir við að hæglega megi úthluta 200 þúsund tonna þorskkvóta næstu þrjú árin .
" Potturinn er alltof lítill eins og er .
Áratuga reynsla segir það .
" Pétur og Víðir hafa ekki gefið upp alla von um að hætt verði við fyrningarleiðina .
" Það er búið að ná inn fullt af atkvæðum út á þetta .
Nú standa menn frammi fyrir veruleikanum .
Hvað gerist þá ? Það er hópur í þjóðfélaginu , m.a. á Alþingi , sem hefur óbeit á stéttinni og álítur að allt sem við eigum sé stolið og illa fengið .
Það er ótrúlegt viðhorf , " segir Pétur .
Svo er það kvótakóngurinn sem leigir allar sínar heimildir út en flatmagar sjálfur á vindsæng á Kanarí með seðlabúnt í annarri og Piña colada í hinni .
" Já , hann er alræmdur , " segja Pétur og Víðir hlæjandi .
" Það þarf að fara að hafa uppi á þeim manni .
Sú leit gæti þó átt eftir að dragast á langinn .
Trúa menn því raunverulega að þetta virki svona ? " Rómantík mun ekki leysa vanda sjávarútvegsins Hugmyndir stjórnvalda um strandveiðar eru þessa dagana til umfjöllunar í þinginu en fram hefur komið að þær veiðar gætu komið illa við sumar byggðir í landinu .
Ellert Kristinsson segir Stykkishólm eina af þeim byggðum .
Hann vonast til að stjórnvöld muni skoða það mál sérstaklega en þess má geta að Hólminum hefur árlega verið úthlutað byggðakvóta í kjölfar þess að hörpudiskurinn hvarf úr Breiðafirðinum fyrir sex árum .
Eggert Halldórsson í Hólminum kveðst í sjálfu sér ekki hafa neitt á móti strandveiðum en hefði kosið úthlutun af öðru tagi .
" Snæfellsnes er eitt svæði og hættan er sú að bátarnir héðan fari utar á Nesið til að landa enda er styttra á miðin þaðan .
Strandveiðarnar myndu því þýða að menn héðan myndu róa frá t.d. Rifi .
Byggðakvóta Stykkishólms yrði sem sagt ekki landað í Hólminum og höfnin yrði af tekjunum af honum sem hún má alls ekki við að missa .
" Sigurður Sigurbergsson í Grundarfirði er alfarið á móti strandveiðum .
" Þær eru algjört bull .
Það eru alltof margir að tala um hluti sem þeir hafa ekkert vit á .
Því miður .
Ég veit ekki betur en flestir bátar séu að veiða við strendur landsins .
Þetta mun vinda upp á sig .
Sagan segir okkur það .
Menn vilja alltaf veiða meira .
Hvað á að gera þá ? " Starfsbróðir hans í Grundarfirði , Guðmundur Smári Guðmundsson , er á svipuðu máli .
" Það er búið að setja kerfi af þessu tagi upp tvisvar áður í nafni réttlætis .
Útsjónarsamir , duglegir menn munu alltaf finna leiðir til að sulla upp miklu magni af fiski .
Þekkingin og getan til að veiða er orðin svo mikil í íslenskum sjávarútvegi .
Það myndi til dæmis ekki taka okkur nema fimm vikur að veiða allan þorskkvótann með þeim tækjum og tólum sem við höfum tiltæk .
Kjarni málsins er m.ö.o. sá að endurskoða þarf strandveiðikerfið innan skamms .
Við munum mjög fljótlega lenda upp við vegg aftur .
" Ásgeiri Valdimarssyni í Grundarfirði er líka tíðrætt um réttlæti .
" Þessar tillögur um strandveiðar eru settar fram í nafni réttlætis .
Ekki skil ég það .
Hvað með alla þá sem voru í trilluútgerð og eru búnir að selja frá sér aflaheimildir og eiga sumir bátana enn ? Er sanngjarnt að þeir fari aftur að veiða – eins og ekkert hafi í skorist ? Með milljónir inni á bankabókum .
Og af hverju á bara ákveðinn stærðaflokkur báta að fá að veiða frjálst á meðan aðrir þurfa að kaupa sínar veiðiheimildir ? Ef allt þetta kallast réttlæti , ætla ég að vera ranglátur það sem eftir er ævinnar ! " " Ef ég skil þetta strandveiðikerfi rétt má hver bátur aðeins veiða mjög lítið , " segir Sigurður Páll Jónsson í Stykkishólmi .
" Það segir sig því sjálft að þetta borgar sig ekki – nema þá til að hafa gaman af því .
Og rómantík mun ekki leysa vanda sjávarútvegsins í dag .
Þetta mun aldrei standa undir fjárfestingum og þegar menn átta sig á því fara þeir um leið að biðja um meira .
Og hvað vilja þeir þá ? Kvóta ? Að mínu viti er nær að laga kvótakerfið að innan .
Endurskoða veiðiskylduna og framsalið .
Þar virðist kýlið vera .
Síðan geta menn unnið út frá því .
En ég er bara starfsmaður á plani .
" Hvorki fugl né fiskur Það er skoðun Magnúsar Emanúelssonar í Ólafsvík að strandveiðarnar verði hvorki fugl né fiskur .
" Þetta mun ekki gagnast neinum .
Maður veiðir ekki steinbít og ýsu á handfæri og það má ekki stunda aðrar veiðar með þessum hætti .
Þar að auki eru allir almennilegir bátar hér í Ólafsvík farnir til Noregs eða Færeyja .
Bara draslið eftir .
Þessi þróun hefur átt sér stað á undanförnum tveimur til þremur árum og ekkert hefur verið gert til að koma nýjum mönnum inn í greinina .
Það er ekkert að gerast .
" Freyr Jónsson í Grundarfirði kveðst reiðubúinn að skoða allar tillögur sem opna mönnum leið inn í kerfið svo framarlega sem þær kippi ekki grundvellinum undan þeim sem eru fyrir .
Leigufloti og leiguáhafnir ? " MÉR líst mjög illa á hugmyndir um fyrningu .
Að mínu mati er þetta eignaupptaka ; við höfum keypt megnið af okkar veiðiheimildum og samkvæmt því sem komið hefur fram á að innkalla þær án bóta , " sagði Jón Eðvald Friðriksson , framkvæmdastjóri FISK Seafood , sem er með 230 manns í vinnu á Skagaströnd , í Skagafirði og Grundarfirði .
" FISK er í félagslegri eigu og hagsmunir þess fara algerlega saman við hagsmuni héraðsins .
FISK hefur keypt kvóta til þess að tryggja nýtingarrétt sinn á auðlindinni , sem aftur hefur verið grunnur að öðrum fjárfestingum í fasteignum , skipum og búnaði á sjó og í landi .
Með þessum kaupum höfum við einnig verið að tryggja atvinnuöryggi og atvinnurétt starfsmanna okkar , auk markaðsaðgangs með afurðir og í raun grunninn fyrir blómlegri byggð í héraðinu .
" Hann kveðst ekki sjá réttlætið í því að innkalla , án bóta , veiðiheimildir sem fyrirtæki hafi keypt en skilja þau eftir með skuldirnar .
" Augljóst er að þeir sem hafa selt veiðiheimildir á síðustu árum , standa betur að vígi ef til þess kemur að leigja til sín heimildir frá ríkinu ; þeir fengu peninga fyrir söluna , en fyrirtæki eins og FISK sitja eftir með skuldirnar .
" Hann telur augljóst að stjórnvöld hafi ekki gert sér grein fyrir alvarlegum afleiðingum þess hvernig málið var kynnt .
" Yfirlýsing um að fyrningarleið skuli farin frá og með 1. september 2010 hefur áhrif frá fyrsta degi , en ekki bara á næsta ári eða einhverntíma í framtíðinni .
Við finnum það varðandi allt sem snýr að rekstrinum .
Bankarnir eru í uppnámi nú þegar og heyrst hefur að fyrirtæki hafi stoppað allar fjárfestingar þannig að þetta kemur líka strax niður á þjónustufyrirtækjum og sprotafyrirtækjum í iðnaðinum .
" Jón Eðvald segist hafa trú á því að ef allir þeir sem starfa í sjávarútvegi verði leiguliðar hjá ríkinu hafi sú ákvörðun einnig áhrif á hlutaskiptakerfið " þannig að þetta er í raun aðför að sjómönnum og landvinnslufólkinu .
Nú stefnir í að ríkissjóður verði með mikinn hluta atvinnulífsins í landinu á sínum herðum og því finnst mér skrýtið á þessum tímapunkti að taka líka yfir fyrirtæki sem geta flest komist sjálf í gegnum ástandið .
" Jón Eðvald bendir á að fjárfestingar í sjávarútvegi séu mjög miklar .
" Einn frystitogari kostar í dag um það bil 5 milljarða og enginn getur tekið ákvörðun um slíka fjárfestingu vitandi ekki neitt um hvað framtíðin ber í skauti sér .
Kannski verðum við hér með leiguflota og leiguáhafnir eins og í fluginu .
Fyrir utan kvótann eru helstu verðmætin sú þekking sem er fyrir hendi í greininni og ég held að því miður hafi ekki verið hugsað um mögulegar afleiðingar þessara breytinga .
Vissulega þarf að laga agnúa í kerfinu og ná um það meiri sátt við þjóðina , en það gera menn ekki með því að stjórnvöld setji fram fyrirframgefna niðurstöðu í svo mikilvægu máli , en tala svo um nauðsynlegt samráð í hinu orðinu .
Ég tel að ef stjórnvöld fara þá leið sem talað er um verði það dauðadómur fyrir landsbyggðina og jafnvel greinina alla .
" Greinin fer í þrot " AFLEIÐINGAR fyrningaleiðar eru alveg ljósar ; þetta fyrirtæki eins og lunginn úr íslenskum sjávarútvegi mun á undraskömmum tíma fara í þrot .
Það er mjög einfalt að sýna fram á það , " segir Ólafur Marteinsson framkvæmdastjóri hjá Ramma .
Um 250 manns starfa hjá fyrirtækinu á Siglufirði , Ólafsfirði og í Þorlákshöfn .
" Það er alveg sama hvernig þessi þjóðnýting er skoðuð , hún leiðir til gjaldþrots í sjávarútvegi .
" Hvað mun gerast ? " Það segir sig sjálft ; fastafjármunir og skip eru mjög mikið afskrifuð og uppistaðan af eigum Ramma eru veiðiheimildir sem félagið hefur keypt .
Eftir hremmingar haustsins er eiginfjárhlutfall margra fyrirtækja mjög lágt og um það bil 10% hjá okkur .
5% fyrning á ári þýðir að eigið fé lækkar um helming og við því er ekki hægt að bregðast á nokkurn hátt ; ekki með hagræðingu og ekki er hægt að kaupa viðbótar veiðiheimildir .
" " Það eina sem hægt yrði að gera er að reyna að laga reksturinn að breytingunni með því að minnka starfsemina og með því yrði fórnað mikilli þekkingu og markaðsstarfi sem byggt hefur verið upp á löngum tíma .
Sjávarútvegurinn er miklu flóknari en það að fara bara á sjó og veið þorsk , heldur einnig veiði fleiri tegunda , vinnsla þeirra fyrir mismunandi markaði , markaðssetning og tækniþróun .
Langtímahugsun víkur fyrir skammtímasjónarmiðum .
" Ólafur segir ein rökin fyrir fyrningarleiðinni þau að fyrst sjávarútvegurinn þoldi 30% niðurskurð á þorski hljóti hann að þola 5% fyrningu á ári " en þetta eru ólíkir hlutir .
Það er hægt að bregðast tímabundið við minni veiðum ; maður lengir í lánum og lagar reksturinn að breytingunni tímabundið , til dæmis með frestun viðhalds .
Það er ekki hægt ef fyrningarleiðin verður farin .
Framlegðin í svona fyrirtæki er ekki línuleg , hún er lang mest á síðustu tonnunum sem veidd eru .
" Óvissan verst og aldrei meiri Eftir Skapta Hallgrímsson skapti@mbl.is Þröstur Jóhannsson gerir út tvo báta í Hrísey ásamt bróður sínum og þeir verka allan afla sjálfir .
" Þessar hugmyndir um fyrningu virðast hálfmótaðar eða jafnvel ómótaðar .
En ef þessi leið verður farin fyndist mér eðlilegt að allt yrði tekið á einu bretti ; kvótinn og skuldirnar þannig að menn geti byrjað á hreinu borði .
Ef kvótinn verður innkallaður og við látnir sitja uppi með skuldirnar þarf engan speking til að sjá hvernig fer , " segir Þröstur .
" Skuldirnar hverfa ekki um leið og kvótinn fer .
" Þeir Þröstur eru með kvóta upp á 130 tonn af þorski og um 30 tonn af ýsu .
" Við höfum keypt kvóta ; ein 20 tonn fyrir sex árum og önnur 40 fyrir fjórum árum en ekkert upp á síðkastið því verðið hefur verið svo hátt .
Skiljanlegt að fólki svíði Þröstur segir oft talað um að útgerðarmenn eigi ekki kvótann og það megi til sanns vegar færa .
" En ég minni á að framseljanlegur kvóti er ekki sér fyrirbæri í sjávarútvegi heldur er kvóti líka t.d. í mjólkuriðnaði .
Þetta eru takmörkuð gæði og verðmiði á þau verður til vegna þess að færri komast að en vilja .
Stjórnvöld undnfarinna ára hafa lagt blessun sína yfir kvótaviðskipti , að minnsta kosti ekki gert athugasemdir .
" Hann bendir á að sala á kvóta hafi komið harkalega niður á Hríseyingum .
Nú hafa útgerðarmenn í eynni nokkur hundruð tonn til umráða en um 2.000 tonn hafa verið seld í burtu .
Þröstur segir mjög skiljanlegt að fólki líki ekki við það að menn labbi út úr sjávarútveginum með fúlgur fjár .
" Auðvitað svíður fólki það ef til dæmis erfingjar útgerðarmanna labba úr greininni með milljarða .
Starfsfólkið hefur skapað veðmætin en ekki erfingjarnir .
Maður hefur séð margt óréttlátt , ég dreg ekki fjöður yfir það , en mér finnst að hefði átt að taka á því fyrir mörgum árum .
En auðvitað eru mörg dæmi um að menn eigi sér langa sögu , til dæmis hér í Hrísey .
Pabbi hóf að gera út hér 1961 og svo tókum við bræðurnir við .
" Því senda þeir okkur ekki bara reikning ? Hvað fyrninguna varðar segist Þröstur hafa fengið þau svör frá frambjóðendum fyrir kosningar að ekki ætti að vega að þeim fyrirtækjum sem nú eru í rekstri .
" Hver er þá tilgangurinn ? Ef við eigum að borga til ríkisins því þá ekki að senda okkur bara reikning ? Menn eiga reyndar alveg nóg með sín lán núna og mér finnst þessar hugmyndir vanhugsaðar .
Slegið er fram hugmyndum um fyrningarleið til að ná sáttum , en ég spyr - sáttum við hverja ? " Þröstur sagði að í þeirri " veislu " sem var í gangi undanfarin ár hafi mann alveg misst sig í kvótaviðskiptum .
Algjör steypa , segir hann um það verð sem viðgekkst .
Segist hafa heyrt að í krókaflamarkskerfinu , þar sem eru bátar undir 15 tonnum sem mega bara veiða á línu og færi , hafi kílókvóti af þorski verður seldur á 2700 til 2800 krónur .
" Síðan var kvótinn minnkaður um 30% en lánin hækkuðu um 100% og í vetur varð verðlækkun úti í heimi vegna heimskreppunnar .
" Hann segir þá bræður ekki hafa tekið þátt í því að kaupa kvóta svo dýru verði .
Síðast þegar þeir keyptu kostaði kílóið 1.050 krónur " og okkur fannst það alveg nóg .
" Þröstur segir að fyrirtækið hafi stofnað til töluverðra skulda , staðan hafi þó verið nokkuð viðráðanleg fyrir hrunið í haust , en skuldirnar hafi rúmlega tvöfaldast síðan í fyrra , enda hafi þeir tekið erlend lán þegar evran var 85-90 krónur .
" Ég held að margir í þessum smábátageira séu rosalega illa staddir , sérstaklega þeir sem hafa verið grimmir í að kaupa kvóta .
" Óvissa hefur yfirleitt verið töluverð í sjávarútvegi , að sögn Þrastar .
" Óvissan er það versta og hefur líklega aldrei verið meiri en nú – maður veit ekkert hvað er framundan .
" 