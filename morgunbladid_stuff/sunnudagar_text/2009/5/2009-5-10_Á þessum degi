Morðtrúðurinn svokallaði , John Wayne Gacy , var sakfelldur og tekinn af lífi fyrir nauðgun og morð á 33 ungum drengjum 10. maí 1994 .
Ódæðin framdi hann 1972 til 1978 og gróf lík 29 drengjanna í kjallaranum í húsinu sínu í bænum Norwood Park í Cook-sýslu í Illinois í Bandaríkjunum , en hin fundust í nálægum ám .
Dómurinn var sá þyngsti sem nokkur raðmorðingi hefur fengið , en hann var dæmdur í 21 samfellt lífstíðarfangelsi og hlaut 12 dauðadóma .
Gacy fæddist 17. mars 1942 í Chicago , Illinois .
Faðir hans var verkamaður og alkóhólisti , sem beitti hann ofbeldi í æsku og kallaði hann " sissy " , þ.e. aumingja eða stelpustrák .
Gacy hóf nám í fjórum grunnskólum , en flosnaði upp úr öllum án þess að ljúka prófi .
Þess í stað hélt hann til Las Vegas , Nevada og starfaði þar um skeið , en fluttist síðan aftur til Chicago .
Hann skráði sig í viðskiptaháskóla , útskrifaðist 1964 og fékk stjórnunarstöðu hjá skóframleiðanda í Springfield í Illinois .
Hann kvæntist samstarfskonu sinni og þegar tengdaforeldrar hans , sem ráku nokkra KFC-staði ( Kentucky Fried Chicken ) , buðu honum að stjórna einum þeirra í Waterloo í Iowa , fluttust hjónin þangað ásamt börnum sínum , dreng og stúlku .
Fékk reynslulausn Gacy þótti vinnusamur og var jafnframt á kafi í starfi Jaycee , eins og Junior Chamber-samtökin eru nefnd þar vestra og fékk viðurkenningu fyrir að vera framúrskarandi varaforseti samtakanna í Waterloo 1967 .
Einn angi þessara annars virtu samtaka þar í borg var viðloðandi vændi , klám og eiturlyf og þar var Gacy framarlega í flokki .
Auk þess opnaði hann " klúbb " í kjallaranum heima hjá sér , þar sem hann bar áfengi í unga drengi og sýndi þeim kynferðislega tilburði .
Svo fór að tveir drengir kærðu Gacy og var hann dæmdur í tíu ára fangelsi , en settur á reynslulausn 18 mánuðum síðar .
Konan skildi við hann og Gacy flutti inn til móður sinnar í Chicago , landaði þar starfi sem kokkur í veitingahúsi og keypti sér hús í Cook-sýslu .
Grunnt var á óeðlinu því í ársbyrjun 1971 kærði unglingsstrákur hann fyrir að reyna að þröngva sér til samræðis .
Málið var látið niður falla því strákur mætti ekki fyrir réttinn .
Rúmu ári síðar var Gacy aftur tekinn fastur , en fyrir líkamsárás í það skiptið .
Kærandinn kvað hann hafa flaggað merki lögreglustjóra , ginnt sig upp í bíl og neytt til samræðis .
Kæran var látin niður falla .
Gacy stofnaði eigið verktakafyrirtæki , kvæntist í annað sinn , einstæðri tveggja barna móður , og fluttist hersingin heim til hans .
Ekki var umhyggjuseminni fyrir að fara því Gacy fór að láta sig hverfa heilu næturnar .
Eiginkonunni þótti grunsamlegt þegar hún vann veski með persónuskilríkjum ungra drengja á glámbekk í húsinu og var nóg boðið þegar eiginmaðurinn tók að bera hommaklám inn á heimilið .
Þau skildu 1976 .
Þrátt fyrir þetta var Gacy vel þokkaður í nágrenninu .
Hann klæddi sig gjarnan upp sem trúðurinn Pogo og skemmti börnum , starfaði fyrir Demókrataflokkinn og vegna starfa sinna á þeim vettvangi var hann eitt sinn myndaður með forsetafrúnni , Rosalynn Carter , sem áritaði myndina " Til John Gacy .
Bestu kveðjur .
Rosalynn Carter .
" Eftir handtöku Gacys olli myndin leyniþjónustunni mikilli hneisu .
Hryllingskjallarinn Árið 1975 vöknuðu grunsemdir um þátt Gacys í hvarfi eins starfsmanns hans , en lögreglunni tókst ekkert að sanna .
Upp úr þessu og eftir að kona númer tvö skildi við Gacy fóru ungir menn að hverfa með dularfullum hætti .
Ekki dóu þó öll fórnarlömb hans .
Þrátt fyrir að eitt þeirra kærði og segði Gacy hafa ógnað sér með byssu og neytt sig til samræðis , aðhafðist lögreglan ekkert .
Úthverfalöggan í Des Plaines var hins vegar betur á vaktinni þegar ekkert hafði spurst til 15 ára drengs og vitni fullyrtu að hann hefði síðast sést á tali við Gacy .
Óhreint sakavottorðið var henni næg ástæða til handtöku og húsleitar .
Í húsinu fundust ýmsir hlutir , sem tilheyrðu fórnarlömbunum og hroðaleg lykt frá gríðarlega stórum kjallara undir húsinu vísaði lögreglunni á 29 illa útleikin lík fórnarlamba , sem eitt af öðru voru grafin upp næstu mánuði .
Ekki tókst að bera kennsl á öll .
Í réttarhöldunum , sem hófust 6. febrúar 1980 , bar Gacy fyrir sig geðveiki .
Einstaklega ósmekklegt þótti þegar sakborningur gantaðist með " að hafa rekið grafreit án leyfis " .
Ýmsu var borið við til að milda dóminn yfir óþokkanum , en svo fór að hann var dæmdur til dauða og tekinn af lífi með banvænni sprautu .
