13. maí 1979 : " Atkvæði kjósenda í fámennustu kjördæmum á landsbyggðinni vegur nú margfalt á við atkvæði kjósenda í Reykjavík og í Reykjaneskjördæmi .
Við síðustu kosningar heyrðust þær raddir víða í þessum tveimur síðustu kjördæmum , að það væri tæpast þess virði að hafa fyrir því að neyta atkvæðisréttar , þegar menn hefðu einungis fjórðung eða jafnvel fimmtung úr atkvæði kjósanda á landsbyggðinni .
Ranglætið er orðið svo hrikalegt í þessum efnum , að ekki er við því að búast , að kjósendur á suðvesturhorninu láti bjóða sér að ganga til kosninga á nýjan leik án þess að þetta misrétti hafi verið leiðrétt .
Jafn kosningaréttur um land allt er því eitt af stærstu málum , sem úrlausnar bíða á næstu mánuðum .
Fyrir einu ári var ný nefnd kjörin af Alþingi til þess að fjalla um endurskoðun stjórnarskrárinnar .
Þessi nefnd á m.a. að gera tillögur um jöfnun kosningaréttar .
Sjálfsagt hefur þessi nefnd gert ráð fyrir , að hún hefði meiri tíma til þess að undirbúa tillögur í þessum efnum en nú stefnir í .
" 14. maí 1989 : " Hugmyndin um að kaupa Hótel Borg er vissulega ein af þeim leiðum sem tiltækar eru til að koma betri og hagkvæmari skipan á húsakost Alþingis en nú er .
" Við , sem að þessu nefndaráliti stöndum , erum þó andvíg því að í þau kaup verði ráðist nú og án frekari athugunar .
" Svo segir í nefndaráliti fjárveitinganefndarmannanna Pálma Jónssonar , Alexanders Stefánssonar og Málmfríðar Sigurðardóttur um tillögu til þingsályktunar um heimild til handa forsetum Alþingis að ganga til samninga um kaup á Hótel Borg .
Þremenningarnir telja Hótel Borg " dýra bráðabirgðalausn " á húsnæðisvanda þingsins .
Í annan stað sé hyggilegt að huga að öðrum kostum í húsnæði við Vonarstræti , Pósthússtræti og Austurstræti .
Í þriðja lagi hafi borgarráð Reykjavíkur lýst áhyggjum sínum yfir hugmyndum um að leggja niður hótelrekstur í miðborg Reykjavíkur .
" 