Það var merkilegt að hlusta á ræður nýrra þingmanna , bæði Borgarahreyfingarinnar og Samfylkingarinnar , í umræðum um stefnuræðu forsætisráðherra á Alþingi fyrr í vikunni .
Þeir töluðu eins og þeir væru guðs gjöf til almennings og væru alveg sérstaklega komnir á þing til að vísa vegvilltum og gjörspilltum eldri þingmönnum rétta leið .
Stór hópur þjóðarinnar – menn geta kallað það almenningsálitið , þjóðarsálina eða bara nöldrara – lítur á þingmenn nánast eins og þeir séu skítseiði .
Þetta vita nýir þingmenn .
Þeir vilja ekki fá á sig þennan stimpil og þess vegna skapa þeir viljandi fjarlægð milli sín og eldri þingmanna en eru um leið að tala niður til þingsins .
Af góðvilja má svosem segja að ræðuhöld þessara þingmanna þetta kvöld hafi verið bernskt og krúttlegt tal fólks sem vildi leggja alveg sérstaka áherslu á að það væri fulltrúar almennings .
Ræðumenn Borgarahreyfingarinnar gleymdu reyndar að nefna að flokkur þeirra hefði einungis hlotið 7 prósenta fylgi í kosningum sem getur vart kallast fjöldafylgi .
Nú skal ekki gert lítið úr þeim 7 prósentum þjóðarinnar sem komu fulltrúum sínum á þing , en þingmenn Borgarahreyfingarinnar ættu kannski að líta í kringum sig í þingsalnum .
Þá myndu þeir sjá að þar er allt sneisafullt af fulltrúum annarra flokka sem þjóðin kaus í stórum stíl .
Fulltrúar Borgarahreyfingarinnar botna kannski ekkert í því vali en þetta er samt niðurstaðan .
En það er eins og þessi litli flokkur vilji ekki vita af henni heldur hafi fest sig í sjálfhverfu og ofmetnast af því að komast á þing .
Fulltrúum hans finnst flokkurinn þeirra svo miklu merkilegri en þingið .
Samt hefur þessi flokkur ekki haft neitt fram að færa á þingi annað en að halda loftölur um eigið ágæti og fagna því að þurfa ekki að sitja í kirkju fyrir þingsetningu .
Nýir þingmenn eiga ekki að skammast sín fyrir að vera komnir á þing og eiga ekki að tala um nýjan vinnustað sinn eins og spillingarbæli þar sem þurfti að lofta út .
Eldri og reyndari þingmenn ættu kannski að bjóða þessum nýju þingmönnum í kaffi , rabba rólega við þá yfir kaffibolla og slá á paranojuna .
Gamalreyndir þingmenn verða líka að hafa sterkari bein en svo að þeir gefist upp fyrir geðvonskuröddum , fari í bullandi vörn vegna vinnu sinnar og kynni sig fyrir þjóðinni með því að tafsa : Afsakið , ég er þingmaður .
Nú þykir næsta sjálfsagt að líta á þingmenn eins og þeir séu alveg sérstök byrði á þjóðinni .
Auðvitað er þetta bara eitt af þeim marklausu nöldurviðhorfum sem skjóta upp kollinum öðru hverju .
Nýir þingmenn eiga ekki að taka undir þann heimskulega söng .
Þeir eiga að bera virðingu fyrir starfi sínu en ekki tala það niður .
kolbrun@mbl.is Kolbrún Bergþórsdóttir 