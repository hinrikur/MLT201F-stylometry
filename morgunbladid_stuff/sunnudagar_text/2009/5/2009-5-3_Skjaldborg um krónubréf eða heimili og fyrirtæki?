Á SAMA tíma og skjaldborg skal slegin um heimilin og fyrirtækjum bjargað eru stýrivextir hærri en hjá nokkurri annarri þjóð .
Þeir eru sagðir svona háir til að slá á verðbólguna .
Samt sýnir reynslan ótvírætt að verðbólgan eltir vextina .
Hækki vextir eykst verðbólga .
Lækki vextir þá hopar verðbólgan .
Áhrif hárra vaxta á heimilin og vitlaus mæling verðtryggingar er það , sem allur almenningur þekkir af eigin raun og hefur látið ganga yfir sig allt of lengi .
Áhrif hárra vaxta eru þau að 3.500 fyrirtæki verða gjaldþrota á árinu .
Þá missa fleiri vinnuna og geta ekki staðið í skilum .
Margir munu flýja land .
Getur verið að þeir sem stjórna séu svo blindir að þeir sjái ekki hvert stefnir ? Það hlýtur að vera önnur ástæða fyrir þessum okurvöxtum , sem allt eru að drepa .
Líklegast telja þeir að stýrivextir verði að vera svona háir til að halda krónubréfunum í landinu .
Krónan falli enn meira séu krónubréfin leyst út .
Dekrað er við krónubréfaeigendur á sama tíma og almenningur kiknar undan afborgunum og fyrirtækjunum blæðir út .
Ekki er uppi á borðinu hversu há upphæð krónubréfin eru en sagt að þau geti verið 500 milljarðar .
Í nýlegri frétt í Mbl. kom fram að Evrópski seðlabankinn ætti 100 milljarða í krónubréfum og vextir af þeim um 7 milljarðar á ári .
Vextir af 500 milljörðum eru þá samtals 35 milljarðar .
Þeir eru reglulega greiddir út í evrum þrátt fyrir gjaldeyrishöftin .
Hvers vegna er dekrað svona við þessa braskara , sem af græðgi fjárfestu , sem fagfjárfestar , í krónubréfum á Íslandi ? Væri ekki nær að huga að unga fólkinu , sem keypti íbúðir fyrir mörgum árum og hvað með þá eldri , sem misstu ævisparnaðinn ? Hver skyldi svo borga þessa háu vexti ? Jú , auðvitað breiðu bökin .
Jón og Gunna .
Erfitt er að gera sér grein fyrir hvað 35 milljarðar í vexti er mikið án þess að bera það saman við einhverja þekkta stærð , eins og t.d. Kárahnjúkavirkjun , sem Landsvirkjun er að kikna undan .
Líklegast greiðir Landsvirkjun Kárahnjúka upp á 40 árum , en vextirnir , sem Jón og Gunna greiða eru 1 stk. Kárahnjúkavirkjun á 3-4 árum ! Frá bankahruni eru Jón og Gunna búin að greiða hátt í 20 milljarða í vexti , sem er hátt í eitt stk. tónlistar- og ráðstefnuhöll , sem bráðvantar .
Hvað voru það annars margir milljarðar , sem heilbrigðisráðherrarnir ætluðu að skera niður ? Hvað er mikið í krónubréfum og hverjir eiga þau ? Skattgreiðendur borga okurvextina og eiga heimtingu á að vita það , hvað sem allri bankaleynd líður .
Það skyldi þó ekki vera að eitthvað af milljörðunum , sem bankaræningjarnir stálu frá þjóðinni , hafi lent í krónubréfaskjóli .
Það fer ekki hjá því að maður velti fyrir sér , hvað gerist lækki stjórnvöld stýrivexti í 2,5% .
Ég held að það gerist ekki neitt annað en jákvætt við það .
Stýrivextir í flestum öðrum löndum eru 0,5 til 2% .
Krónubréfaeigendur fá sem sagt hvergi hærri vexti nú en hjá Jóni og Gunnu .
Ég er ekki í nokkrum vafa að það besta sem hægt er að gera í þeirri skelfilegu stöðu , sem er núna sé að lækka stýrivexti strax í 2,5% og greiða þá út í krónum .
Taki krónubraskararnir út vexti og innstæður þá verður það í krónum .
Væntanlega í smáskömmtum eftir því , sem þeir sjá fjárfestingartækifæri í landinu .
Þannig fæst sú innspýting í efnahagskerfið , sem þarf .
Húsgrunnar og fasteignir fara að seljast og aukið fjármagn fer í fyrirtæki og nýsköpun .
Þökk sé krónunni , því værum við með evrur eða $ , þá gæti Seðlabankinn ekki prentað seðla eftir því sem krónubréfin vætla út .
Áður en Steingrímur gekk til samstarfs við Jóhönnu lofaði hann að lækka stýrivexti og leiðrétta eða fella niður verðtrygginguna .
Nú hefur hann fengið annan séns til að standa við loforðin .
Skyldi hann gera það eða bara halda áfram að ræða ESB og evruna á meðan heimilin og fyrirtækin fljóta að feigðarósi ? Höfundur er verkfræðingur .
