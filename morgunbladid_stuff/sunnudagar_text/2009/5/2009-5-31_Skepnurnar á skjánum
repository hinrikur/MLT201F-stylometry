Tveir eru þeir þættir á dagskrá Ríkissjónvarpsins sem fjölskyldan reynir að missa ekki af enda þess eðlis að framkalla duglegri skammt af H-vítamíni hjá háum sem lágum en nokkurt annað sjónvarpsefni .
Báðir eiga þeir sameiginlegt að vera teiknaðir og fjalla um dýr auk þess sem enginn í þeim á aukatekið orð en þeim mun meira af svipbrigðum .
Engu að síður eru þeir svo öskrandi fyndnir að allir , hvort heldur það er fimm ára heimasætan , unglingurinn eða fertugir foreldrarnir , fá hálfgerðan hláturskrampa þegar þeir birtast á skjánum .
Þetta eru að sjálfsögðu þættirnir um hinn óborganlega hrút Hrein og svo örþættirnir um hina seinheppnu uglu ( The Owl ) , en síðarnefndi þátturinn er aðeins um mínúta að lengd .
Í báðum tilfellum er einfalt dýraglens á ferð þar sem höfundar hafa greinilega gott auga fyrir gleðinni í hinu smáa .
Að auki endurspegla þeir kostulegt hugmyndaflug sem skilar sér með snilldarlegum hætti í ótrúlegum kringumstæðum skepnanna á skjánum .
Raunar held ég að þættirnir séu ætlaðir börnum , en enginn ætti að láta það hindra sig í að horfa – þessir þættir eru þá örugglega fyrir börn á öllum aldri .
Bergþóra Njála Guðmundsdóttir 