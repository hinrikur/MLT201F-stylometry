Í nóvember 2007 skrifaði ég grein hér í Morgunblaðið undir fyrirsögninni Hræðsluþjóðfélagið .
Tilefni greinarinnar var að mér var nóg boðið hvernig ýmis ráðandi öfl í þjóðfélaginu reyndu að beita kúgun þöggunar á þá sem höfðu vitneskju um margt sem betur mætti fara í þjóðfélaginu , eða væri beinlínis rangt , ólögmætt eða siðlaust .
Nefndi ég sjómenn sem höfðu orðið vitni að kvótasvindli eða tekið þátt í því , að þeir þyrðu ekki að koma fram undir nafni ; einnig verslunarfólk í stórmörkuðum sem orðið hafði vitni að því hvernig beitt var blekkingum í kringum verðkannanir , en þyrði ekki að greina frá vitneskju sinni undir nafni af hræðslu við vinnuveitandann og loks nefndi ég lögfræðinga sem byggju yfir sérþekkingu á lögfræðilegum álitamálum úr viðskiptalífinu , en þyrðu ekki að koma fram undir nafni , því þá væri allt eins líklegt að þeir sem yrðu fyrir gagnrýni frá þeim , leituðu ekki til þeirra með lögfræðileg verkefni eftir slíkar umsagnir .
Ég varpaði fram spurningunni : " Er kúgun þöggunar að ná undirtökunum í þjóðfélagsumræðum á Íslandi ? " Síðan hefur mikið vatn runnið til sjávar og mjög margt hefur breyst í íslensku þjóðfélagi .
Til dæmis hefur heilt bankakerfi hrunið ; útrásarvíkingar hafa horfið af yfirborði jarðar ; atvinnuleysi nálgast óðfluga 10% ; fjöldi fyrirtækja er ýmist orðinn gjaldþrota eða stefnir í þrot og stórkostlegir erfiðleikar blasa við þúsundum , líklega tugþúsundum heimila í landinu .
Ekki er það fallegt ! En fátt er svo með öllu illt að ei boði gott .
Ég held að hræðslan í þjóðfélaginu sé á hröðu undanhaldi .
Sennilega er það svo , að þeir eru margir nú , sem telja að þeir geti sagt sínar skoðanir umbúðalaust , án þess að eiga einhverjar kúgunaraðgerðir yfir höfði sér .
Svo eru ugglaust fjölmargir aðrir sem telja að þeir hafi engu að tapa .
Þeir ætli einfaldlega að standa með sjálfum sér og segja hug sinn , miðla af þekkingu og reynslu , án þess að hugleiða það einu sinni , hvort þeir séu þar með að brenna brýr að baki sér .
Þetta finnst mér vera hið besta mál og afar jákvætt fyrir þjóðfélag okkar .
Við eigum hvorki að láta einn né neinn kúga okkur til þess að þegja yfir því sem rangt hefur verið gert , misfarið hefur verið með eða svindlað hefur verið á .
Þess vegna er það , að við þær nýju þjóðfélagsaðstæður sem við nú búum við , þar sem engum stendur ógn af Jóni Ásgeiri Jóhannessyni eða Sigurði Einarssyni , eða öðrum útrásarvíkingum , ólíkt því sem áður var , að þjónkun Fjármálaeftirlitsins og undirgefni við þessa tvo er beinlínis hlægileg og hallærisleg .
Þar vísa ég til brölts FME nú fyrir nokkrum vikum þegar eftirlitið sendi mér og Þorbirni Þórðarsyni blaðamanni á Morgunblaðinu bréf , þar sem greint var frá því áliti FME að við hefðum brotið þagnarskyldu samkvæmt 58. gr. laga um fjármálafyrirtæki nr. 161/2002 .
Ég átti að hafa brotið þagnarskylduna með birtingu upplýsinga úr lánabókum Glitnis banka hf. í greininni " Sjónarspil og sýndarleikir Glitnis og FL " og Þorbjörn átti að hafa gerst brotlegur með því að birta upplýsingar úr lánabók Kaupþings fyrr á þessu ári .
FME ritaði okkur sitt bréfið hvoru , þar sem okkur var gefinn kostur á að koma á framfæri andmælum , skýringum og sjónarmiðum .
Í bréfunum var tilgreint að meint brot gæti varðað allt að 20 millljóna króna sektum og allt að tveggja ára fangelsi ! Hreint ótrúlega margir hafa komið að máli við mig frá því að FME sendi ofangreint bréf til mín , sem nota bene var sent þann 1. apríl sl. en var , að mér skilst , alls ekkert aprílgabb .
Það sem menn og konur furða sig mest á , er að FME skuli nú hafa fundið hjá sér hvöt , jafnvel djúpa þörf , til að rannsaka einmitt þetta .
Rannsaka hvaðan lekinn úr lánabókum Glitnis og Kaupþings kom , hverjir voru heimildarmennirnir og hvernig við Þorbjörn komumst yfir þær upplýsingar sem við komumst yfir .
Þeir Jón Ásgeir og Sigurður Einarsson kröfðust rannsóknar á því hvernig stóð á því að ofangreindar upplýsingar birtust í Morgunblaðinu á sínum tíma .
Þarf ekki FME eins og aðrir á " Nýja Íslandi " að forgangsraða upp á nýtt ? ! agnes@mbl.is 