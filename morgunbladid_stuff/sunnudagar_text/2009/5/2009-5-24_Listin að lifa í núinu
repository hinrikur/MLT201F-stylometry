LÍFIÐ gerist í núinu .
En allt of oft látum við núið renna úr greipum okkar með því að hraða okkur fram hjá mikilvægum augnablikum og eyða dýrmætum sekúndum lífs okkar í áhyggjur af framtíðinni eða vangaveltur um fortíðina .
Við erum alltaf að og gefum okkur lítinn tíma til að koma kyrrð á hugann .
Við berum ekki virðingu fyrir núinu vegna þess að " apahugurinn okkar " – eins og búddistar kalla hann – stekkur um eins og apar sem sveifla sér á milli trjáa .
Til að ná betri tökum á hugsunum okkar og lífi er mikilvægt að finna jafnvægi , komast undan strauminum , og kyrra hugann – einblína einfaldlega á það að vera hér og nú .
Við erum ekki það sem við hugsum Gjörhygli eða árvekni ( e. mindfullness ) er ástand þar sem við höfum athygli í núinu á opinn og virkan hátt .
Þegar við erum árvökul áttum við okkur á því að við erum ekki hugsanir okkar heldur lifum þær frá augnabliki til augnabliks , án þess að taka afstöðu eða dæma þær .
Í stað þess að láta lífið líða hjá án þess að lifa því vöknum við til meðvitundar og upplifum það á virkan hátt .
Hér fyrir neðan eru sex góð ráð til að þjálfa gjörhygli : 1 .
Ef þú vilt bæta frammistöðuna , hættu þá að hugsa um hana .
Það þekkja eflaust allir þá tilfinningu að líða ekki vel í ákveðnum aðstæðum , t.d. á dansgólfinu .
Hreyfingarnar virðast klaufalegar og maður vill sleppa sér , en nær því ekki .
Ef hugsunin er of mikið um það sem verið er að gera , verður frammistaðan lakari og kvíðinn eykst .
Kúnstin er að einblína minna á innri samræður og meira á líðandi stund .
Það kemur líka í veg fyrir að við hugsum um of .
2 .
Ef þú vilt forðast áhyggjur , einblíndu þá á núið .
Við erum oft það upptekin af framtíðinni að við gleymum að upplifa hvað þá heldur njóta þess sem er að gerast hér og nú .
Við drekkum kaffi og hugsum : " Þetta kaffi er ekki eins gott og kaffið í síðustu viku .
" Við heimsækjum fallegan stað og hugsum : " Mig langar að koma hingað aftur einhvern tímann seinna .
" Mikilvægt er að láta vel fara um sig í því sem maður er að gera á núlíðandi stundu , t.d. í heita pottinum , í fjallgöngu eða þegar hlustað er á tónlist .
3 .
Ef þú vilt bæta samskiptin við aðra , taktu þá núið inn .
Gjörhygli hefur mögnuð áhrif á samskiptin við aðra .
Hún virkar sem bólusetning gegn ofbeldisfullum viðbrögðum .
Með því að einblína á núið endurræsum við hugann þannig að við getum brugðist við af íhygli í stað þess að bregðast við á sjálfvirkan hátt .
Í stað þess að ráðast á einhvern í reiðikasti , láta undan af ótta eða tapa sér í einhverri þrá sem líður hjá fáum við tækifæri til að segja við okkur sjálf : " Þetta er tilfinningin sem ég er að upplifa .
Hvernig ætti ég að bregðast við ? " Gjörhygli gerir okkur betur í stakk búin til að stjórna eigin hegðun .
4 .
Ef þú vilt gera sem mest úr tímanum , gleymdu þér þá .
Kannski er heilsteyptasta leiðin til að lifa í núinu það sem sálfræðingar kalla hugflæði ( e. flow ) .
Hugflæði er þegar við erum það altekin af einhverju að við sogumst inn í það og gleymum öllu og öllum í kringum okkur .
Það er eins og við stöndum utan við okkur .
Við veltum ekki fyrir okkur hugsanlegum mistökum og upplifum algjöra stjórn á aðgerðum okkar .
Tímaupplifunin breytist og tíminn virðist fljúga .
Það er eins og meðvitundin falli saman við það sem fengist er við .
5 .
Ef eitthvað angrar þig , takstu þá á við það .
Við upplifum öll erfiðleika í lífinu , hvort sem um er að ræða skilnað , börn sem yfirgefa hreiðrið eða kvíða sem yfirbugar okkur þegar við þurfum að halda mikilvæga ræðu .
Slíkir atburðir – ef við leyfum þeim það – geta dregið athyglina frá ánægju lífsins .
Það eru náttúrleg viðbrögð hugans þegar hann stendur andspænis sársauka að reyna að forðast hann með því að streitast á móti þessum óþægilegu tilfinningum .
Að streitast á móti magnar hins vegar aðeins upp sársaukann .
Betra er að horfast í augu við tilfinningar sínar og vera opinn fyrir því hvernig hlutirnir eru án þess að reyna að breyta þeim .
6 .
Vittu að þú veist ekki .
Þú hefur líklega lent í því að keyra á hraðbraut og muna ekki síðustu 15 mínúturnar .
Hugsanlega misstirðu jafnvel af afleggjara á leiðinni .
Þessi augnablik þegar við erum á sjálfstýringunni eru það sem Ellen Langer við Harvard háskólann kallar fjarhygli ( e. mindlessness ) .
Við verðum fjarhugul , að sögn Langer , vegna þess að um leið og við þekkjum eitthvað hættum við að veita því athygli .
Við förum í gegnum umferðarteppuna á morgnana í ákveðinni þoku af því að við höfum farið sömu leið hundrað sinnum áður .
Ef við erum árvökul tökum við eftir því að næstum því allt er nýtt hverju sinni – skugginn á byggingunum , landslagið , veðrið , jafnvel tilfinningar sem við upplifum á leiðinni .
Ekki gera bara eitthvað , sittu kyrr .
Gjörhygli er að veita því sem er að gerast hér og nú athygli .
Hugsaðu um þig sem eilíft , þögult vitni , og taktu eftir augnablikinu .
Hvað heyrirðu ? Hvað sérðu ? Hvaða lykt finnurðu ? Það skiptir ekki máli hvernig tilfinningin er – þægileg eða óþægileg , slæm eða góð – þú skoðar hana einfaldlega af því að þetta snýst um núið .
Höfundur er framkvæmdastjóri Þekkingarmiðlunar .
