Breytingar á stjórnum og framkvæmdastjórum hjá lífeyrissjóðum landsmanna eru svo sjaldgæfar , að þegar eitthvað gerist á þeim vígstöðvum er það yfirleitt fréttnæmt .
Í viðskiptablaði Morgunblaðsins á fimmtudag var athygliverð úttekt blaðamannanna Bjarna Ólafssonar og Grétars Júníusar Guðmundssonar á málefnum lífeyrissjóða undir fyrirsögninni " Litlar breytingar þrátt fyrir mjög lélega ávöxtun " .
Eðlilega vakti hallarbyltingin hjá VR mikla athygli í fréttum fyrir nokkrum vikum þegar Gunnar Páll Pálsson var felldur sem formaður félagsins og Kristinn Örn Jóhannesson var kjörinn nýr formaður .
Léleg ávöxtun lífeyrissjóðanna á liðnu ári hefur einnig verið mikið til umræðu en að meðaltali var hún neikvæð um 21,5% og nú hafa nokkrir lífeyrissjóðir þegar ákveðið að skerða lífeyrisgreiðslur vegna slæmrar útkomu um 2,5% og allt upp í 12% og margir lífeyrissjóðir eiga eftir að ákveða hvort þeir muni skerða sínar greiðslur .
Eins og fram kom í úttekt þeirra félaga , þá voru kjör framkvæmdastjóra stærstu lífeyrissjóða landsins á árinu 2008 afar rausnarleg þegar miðað er við Pétur og Pál .
Haukur Hafsteinsson , framkvæmdastjóri stærsta lífeyrissjóðs landsins , Lífeyrissjóðs starfsmanna ríkisins ( LSR ) , var með í árslaun árið 2008 19,988 milljónir króna , en það þýðir að tekjur hans á mánuði voru 1,7 milljónir króna .
Þorgeir Eyjólfsson , framkvæmdastjóri næststærsta sjóðsins , Lífeyrissjóðs VR , hafði litlar 33,940 milljónir í árslaun 2008 , en það þýðir 2,8 milljónir króna í tekjur á mánuði , eða tæplega þreföld mánaðarlaun forsætisráðherra .
Þorgeir sagði starfi sínu lausu nú fyrr í maí , því hann hefur ugglaust vitað hvað til hans friðar heyrði .
Árni Guðmundsson , framkvæmdastjóri þriðja stærsta sjóðsins , Gildis , hafði í árslaun 2008 21,034 milljónir króna , sem þýðir að mánaðartekjur hans voru 1,8 milljónir króna .
Loks nefni ég framkvæmdastjóra Sameinaða lífeyrissjóðsins , Kristján Ö. Sigurðsson , sem hafði í árstekjur 2008 18,248 milljónir króna en það jafngildir 1,5 milljónum í mánaðartekjur hjá honum .
Ég hef áður gagnrýnt forsvarsmenn lífeyrissjóða , framkvæmdastjóra og stjórnir , fyrir það hversu leiðitamir þeir voru útrásarvíkingunum á sínum tíma , hversu auðveldlega þeir létu ginna sig til vonlausra og óarðbærra fjárfestinga á fjármunum okkar , með því að fá að taka þátt í útrásarveislunni , svo sem með því að þiggja boðsferðir á vegum banka og fjárfestingarfélaga ; þeir fengu að bergja á lúxusnum , sátu í heiðursstúkum á knattspyrnuvöllum heimsliðanna , sigldu á lúxussnekkjum og léku sér í einkaþotum og þyrlum stóru strákanna .
Þessir menn misstu sjónar á hlutverki sínu , þeir tóku fullan þátt í hrunadansninum , græðgin hrifsaði af þeim völdin og þeir glötuðu trúnaði og trausti okkar sem eigum lífeyrissjóðina .
Haldið þið lesendur góðir , að það sé einhver furða , að þeir sem nú búa við skerðingu á mjög svo hógværum lífeyri sínum , eða aðrir sem sjá fram á slíka skerðingu , séu nánast ærir af ófögnuði , yfir því að þeir sem þeir treystu fyrir fjármunum sínum sólunduðu , fjárfestu án heillar hugsunar og vildu frekar fá að vera með í dótaleik stóru strákanna , en að hugsa um hag umbjóðenda sinna ? Það ber að ryðja bekkina og skipa þá á ný fólki sem við eigendur sjóðanna getum treyst .
Við þurfum einnig að ryðja út úr stjórnum lífeyrissjóðanna fulltrúum atvinnurekenda .
Þeir eiga ekkert í lífeyrissjóðum launþega og eiga ekki að fá að ráðskast með fjármuni okkar .
Við eigum þessa fjármuni og við eigum að hafa manndóm í okkur til þess að axla ábyrgð af því að ákveða hvernig við ávöxtum okkar pund og það eigum við að gera á ábyrgan og hófstilltan hátt ; ekki að gera út á stundargróða og alls ekki að missa okkur í græðgi .
Seta atvinnurekenda í stjórnum lífeyrissjóða er tímaskekkja sem ber að leiðrétta .
Burt með Vilhjálm Egilsson , framkvæmdastjóra Samtaka atvinnulífsins , úr stjórn Gildis , burt með Helga Magnússon , framkvæmdastjóra Samtaka iðnaðarins , úr stjórn Lífeyrissjóðs verslunarmanna og burt með alla hina fulltrúa atvinnurekenda úr stjórnum sjóðanna okkar .
Við skulum manna þessar stjórnir sjálf , ein og hjálparlaust .
agnes@mbl.is Leiðrétting 3. júní - Helgi Magnússon er formaður SI HELGI Magnússon bar ekki réttan starfstitil í pistli Agnesar Bragadóttur á síðu 10 í Morgunblaðinu á sunnudag .
Hann er formaður Samtaka iðnaðarins ( SI ) .
