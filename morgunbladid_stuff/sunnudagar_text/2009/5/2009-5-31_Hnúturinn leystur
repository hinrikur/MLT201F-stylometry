Eftir Valgerði Þ. Jónsdóttur vjon@mbl.is Þótt bindiskylda Seðlabankans Íslands hafi ekki verið gefin frjáls , var slakað töluvert á kröfunum í aðdraganda bankahrunsins , illu heilli að margra mati .
Um bindisskylduna á Alþingi gegndi öðru máli , þar var ótvíræð bindisskylda við lýði og lítið sem ekkert um hana múðrað í áranna rás .
Þó brá svo við um leið og ný ríkisstjórn tók við stjórnartaumunum fyrr í mánuðinum að bindisskyldan var afnumin .
Margir urðu himinlifandi og fannst þeir geta andað léttar – sem er trúlega hverju orði sannara því dæmi eru um að hálsbindi þrengi óþægilega að þegar mönnum hitnar í hamsi .
Ákvörðunin um afnám bindisskyldunnar á Alþingi er tímanna tákn , karlar um allan heim virðast unnvörpum vera að losa um hnútana , enda hafa þeir líklega áttað sig á því að hálsbindið eitt og sér gerir ásýndina ekkert meira traustvekjandi en ella .
Ekki lengur að minnsta kosti .
Tískuvitar margir hverjir eru jafnvel á því að hálsbindi virki þveröfugt og gefi frekar til kynna undirgefni eða að maður sé allt of mikið " að reyna " .
En látum það liggja á milli hluta , stundum eru hálsbindi óneitanlega vel við hæfi og lífga upp á klæðnað karla , sem lengi hefur verið heldur einsleitur og grámóskulegur öfugt við fjöl- og síbreytilega kvenfatatískuna .
Kannski ekki skrýtið að hálsbindið hafi haldið svo lengi velli sem raun ber vitni , því þótt það sé vitaskuld smekksatriði virkar annað skraut eins og gullkeðjur og þvíumlíkt um háls karla eilítið spjátrungslegt .
Óviss framtíð Fyrir sléttu ári lögðu Samtök bandarískra hálsbindaframleiðenda upp laupana .
Innan vébanda þeirra voru aðeins 25 framleiðendur , en höfðu verið 120 á níunda áratugnum , þegar enginn þótti maður með mönnum án hálsbindis .
Þverrandi markaðshlutdeild spilaði að vísu inn í vegna samkeppni frá hálsbindaframleiðendum í Evrópu .
The Wall Street Journal fullyrti að menn væru einfaldlega hættir að ganga með bindi og framtíð þess væri í mikilli óvissu .
Gallup-könnun um þetta leyti sýndi enda að 6% karla gengu daglega með bindi í vinnunni miðað við 10% sex árum áður .
Hvernig þessu er háttað núna , ári síðar , er ekki alveg ljóst .
Eins og margir hefur tískufrömuðurinn Tom Ford blendnar tilfinningar til hálsbinda .
Sjálfur var hann bindislaus þegar hann í fyrra kynnti herrafatalínu sína þar sem rándýr silkibindi voru áberandi .
Hálsbindið kvað hann valda sér mígreni .
" Maður getur verið kynþokkafullur í sérsniðnum jakkafötum án þess að vera með bindi , " útskýrði hann og bætti við að hann væri með bindi í London þar sem formfestan er meiri en víðast annars staðar .
Það versta við hálsbindin kann að vera að þau hafa smám saman orðið skylda á vissum stöðum og við tilteknar aðstæður .
Ekki er til dæmis ýkja langt síðan bindislausum körlum var ekki hleypt inn á skemmtistaði í Reykjavík , þótt þeir væru að öðru leyti óaðfinnanlega klæddir .
Hjá sumum fyrirtækjum og stofnunum hefur bindisskyldan verið óskrifuð lög og hálsbindið hálfgerður einkennisklæðnaður vissra hópa , sem ef til vill njóta ekki eins mikillar virðingar og áður .
Stæll á króatískum málaliðum Vilji maður punta sig blasir við að hálsinn er tilvalinn líkamshluti til að hengja á sig alls lags djásn .
Slíkt gerðu líka Forn-Egyptar , rétthyrndur klútur bundinn um háls þannig að hann lá yfir axlirnar var afar mikilvægur hluti klæðnaðar þeirra og til marks um stöðu þeirra í þjóðfélaginu .
Í Kína eru stytturnar umhverfis gröf fyrsta keisarans af Qin ( 259-210 f. Kr. ) einnig með klúta um hálsinn og listaverk frá tímum rómverska keisaradæmisins sýna menn með hálstau , sem svipar til nútíma hálsbinda .
Hálsbindin , sem króatískir málaliðar í þjónustu Frakka skörtuðu í þrjátíu ára stríðinu 1618-1648 , eru þó jafnan talin fyrirrennarar nútíma hálsbinda ; vita gagnslaus og einungis til skrauts .
Þau féllu vel í kramið hjá Loðvíki XIII og Parísarbúum , sem löngum hafa verið rómaðir fyrir einstaka tískuvitund , og urðu óðar að tískubólu í Evrópu .
Hefðarfólk af báðum kynjum lét ekki sjá sig án þess að vera með " cravat " um hálsinn .
Nafnið er samsuða úr króatíska orðinu " hrvati " sem þýðir Króati , og " croates " eins og Frakkar kölluðu þá .
Þótt hálsbindi Króatanna væru lítil og látlaus með haganlega hnýttum hnút , leið ekki á löngu þar til menn fóru að útfæra þau á ýmsa vegu með blúndum og alls konar pírumpári .
Og tóku sér góðan tíma .
Þegar grafist er fyrir um uppruna hálsbinda liggja allar leiðir til baráttunnar , sem háð var í Steinkirk í Flanders 1692 .
Þar virðist hálsbindið hafa fest sig varanlega í sessi .
Hermennirnir , sem höfðu ekki tíma til að nostra við hálstauið , bundu klútinn um hálsinn og stungu endunum í gegnum hnappagatið eða festu hann með nælu við jakkaboðunginn , " Steinkirk-lagið " hefur það verið kallað allar götur síðan .
Tilbrigði við einfaldleikann Upp úr þessu notuðu menn hálsbindi úr dýrindis efnum til að aðskilja sig frá lágstéttinni .
Þau urðu tákn fyrir hollustu við ýmsar stofnanir samfélagsins sem og herinn , stétt og stöðu og tóku ýmsum breytingum í áranna rás .
Með iðnbyltingunni á síðari hluta 18. aldar og á 19. öld kom fram á sjónarsviðið einfalt hálsbindi , sem var þægilegt , langt , mjótt og auðvelt að hnýta .
Englendingar kölluðu það " fjórir í hendi " vegna þess að það líktist taumunum á hestunum fjórum , sem beitt var fyrir kerrur breska aðalsins .
Ascot-hálsbindin voru tilbrigði við hversdagsbindin , þau voru mun breiðari og styttri , lögð í kross og næld saman með prjóni á bringunni .
Önnur afbrigði og öllu krúsidúllulegri tíðkuðust líka , einkum hjá yfirstéttinni .
Beau nokkur Brummel ( 1778-1840 ) var þar innsti koppur í búri , en hann var leiðandi tískufrömuður og er honum stundum eignaður heiðurinn af að hafa innleitt og fest í sessi jakkaföt með bindi .
Sjálfur var hann fimm klukkutíma að klæða sig uppá og ráðlagði mönnum að pússa skóna sína með kampavíni .
Þótt The Neckclothitania , bók sem kom út 1818 , hafi hálft í hvoru verið háðsádeila vegna flókinna , sérkennilegra og hlægilegra hnúta , slaufna og vafninga , sem þar er m.a. með teikningum kennt að gera , þykir hún einstök heimild um bindisiði þessa tíma .
Og prýðilegt uppflettirit fyrir sérstaka áhugamenn um bindishnúta .
Umhverfisáhrif Í New York skráði hálsbindaframleiðandinn Jessi Langsdorf sig á spjöld sögunnar 1926 þegar hann fann upp nýja aðferð við að sníða bindi , en hann klippti efnið á ská og saumaði bindið úr þremur hlutum .
Enn þann dag í dag ganga flestir með svokölluð Langsdorf-bindi .
Síðan hefur fátt markvert gerst í þróun hálsbinda , utan þess að tískan hefur hringlað fram og til baka með breidd þeirra , lengd , liti , mynstur , efni og þess háttar í áranna rás .
Hnútarnir breytast líka samkvæmt duttlungum tískunnar .
Þótt fáir sjái muninn , má hnýta venjulegt hálsbindi á 85 mismunandi vegu eftir því sem tveir rannsóknarmenn í Cambridge sýndu fram á með stærðfræðilíkani árið 1990 .
Þetta fábreytta punt karla , sem margir vilja meina að sé á undanhaldi þessi dægrin , a.m.k. sem kvöð en ekki val , er ekki með öllu hættulaust .
Læknum er t.d. víða bannað að vera með hálsbindi vegna sýkingarhættu , sömuleiðis lögregluþjónum , fangavörðum og þeim sem starfa sinna vegna eru stundum í návígi við ofbeldisfólk .
Árið 2007 mælti ítalska heilbrigðisráðuneytið með því að skrifstofur landsins afléttu bindisskyldu karlmanna af umhverfisástæðum .
Þannig mætti draga úr loftkælingu , spara orku og stuðla að baráttunni gegn hlýnun jarðar .
Þótt oft hitni í kolunum á Alþingi Íslendinga , er afnám bindisskyldu þingmanna þó tæpast í umhverfisverndarskyni .
Hálsbindi á ýmsum málum Hollenska : Stropdas Franska : Cravate Þýska : Krawatte Ítalska : Cravatta Portúgalska : Gravata Spænska : Corbata Sænska : Slips Hver er maðurinn ? Grænt hálsbindi Staðfastur , ófrumlegur , vanafastur , hefur góða tilfinningu fyrir samræmi og er líklega náttúruunnandi .
Gult hálsbindi Greindur , ráðríkur og vill hafa fullkomna stjórn á aðstæðum .
Fordómalaus , en smámunasamur .
Appelsínurautt hálsbindi Ör og orkumikill , hugsanlega ævintýragjarn , fordómalaus og finnst gaman að koma fólki til að hlæja .
Rautt hálsbindi Orkumikill , úthverfur , framsækinn , hefur þörf fyrir athygli og er gefinn fyrir hasar og drama .
Grænblátt hálsbindiFerskur í hugsun , frjálslegur í fasi , með þægilega nærveru og vill vera talinn unglegur og snjall .
Blárautt ( magenta ) hálsbindi Sjálfsöruggur með mikla reisn , auðmjúkur ef við á og oft með mikla sköpunarhæfileika .
Svart hálsbindi Hefðbundinn og virðulegur , oft valdamikill og vill sýna mátt sinn og meginn .
Blátt hálsbindi Friðsamur , heiðarlegur og vandur að virðingu sinni , greindur og á stundum einmana .
Hvítt hálsbindi Fjarlægur í viðmóti , hreinlegur , saklaus og skýr í hugsun .
Brúnt hálsbindiStaðfastur , jarðbundinn , hagsýnn , sjálfsöruggur og hugsar vel um fjölskyldu sína og vini .
( Heimild : www.krawattenknoten.inf o ) Helsi og frelsi Heldri manna samfélagið var stórhneykslað þegar franska skáldkonan George Sand , eins og barónessan Amandine Dudevant ( 1804-1876 ) kallaði sig , tók upp á því að ganga í jakkafötum og með hálsbindi að hætti karla .
Kventískan var um þær mundir óvenjulega íburðarmikil og vægast sagt óþægileg eins og Sand benti réttilega á .
Hún kærði sig kollótta um hvað öðrum fannst um tiltækið sem og önnur sem hún tók uppá og körlum einum leyfðist í þá daga , svo sem eins og að reykja á almannafæri .
Karlmannleg klæðin munu hafa veitt Sand frelsi og aðgang að ýmsum stöðum þar sem karlar réðu lögum og lofum .
Leikkonunni Jennifer Aniston gekk líklega annað til í febrúar þegar hún sat fyrir á forsíðu karlatímaritsins GQ í hálsbindi einu fata .
Þótt mörgum þætti það algjör óþarfi var meiningin með þessu sérlega puntustykki karla eflaust að draga kynþokka hennar betur fram í dagsljósið .
Þá skartar Madonna stundum hálsbindi , bæði við hefðbundin jakkaföt sem og fremur skjóllitlar flíkur á tónleikum .
Áratugum áður hafði kollega þeirra , ofurskutla allra tíma , að margra mati , Marlene Dietrich ( 1901-1992 ) , iðulega skrýðst hálsbindi við jakkaföt og þótt ekki síður kynþokkafull þannig búin en þegar fagrir fótleggir hennar fengu notið sín .
Tískustraumar Hálsbindi hafa annað slagið lætt sér inn í kvenfatatískuna , annaðhvort gegnum kvikmyndir eða tískukóngana í París .
Þegar Yves Saint Laurent kynnti kvenbuxnadragtir til sögunnar 1966 fylgdu hálsbindi með í sumum útfærslunum .
Diane Keaton sem Annie Hall í samnefndri mynd Woddys Allens frá 1977 gekk jafnan með hálsbindi og þótti svo smart að út braust heilmikið tískufár .
Hvað sem öllum tískustraumum líður hefur rokksöngkonan Patti Smith gert hálsbindið að einkennismerki sínu .
Fyrir henni er það tákn um frelsi , en hún kveðst sem barn hafa heillast af fjölbreytilegu hálsbindasafni föður síns en verið meinað að taka þau til handargagns .
Borðar og slaufur þóttu meira við hæfi fyrir stúlkur á sjötta áratugnum .
Fyrir Smith varð helsið frelsi , hvernig sem á það er litið .
Samkvæmt Íslenskri orðabók merkir orðið helsi m.a. fjötur og hálsbindi Helsi -is , - HK hálsband , t.d. á hundi dúkræma bundin um háls á kvíaám til að auðkenna þær hálsbindi fjötur ánauð , ófrelsi húðpoki á bringu nautgripa , hes skyrta ( fornt / úrelt ) 