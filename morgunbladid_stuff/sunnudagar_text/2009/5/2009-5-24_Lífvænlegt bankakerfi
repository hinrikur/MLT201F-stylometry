Erfiðleikarnir við uppskiptingu á milli nýju og gömlu bankanna benda til þess að enginn hafi gert sér nægjanlega grein fyrir í október á síðasta ári hversu flókið verkefnið yrði .
Reglulega berast nýjar fréttir af vandamálum sem þarf að leysa .
Ferlið sem upphaflega var sagt að tæki 90 daga hefur frestast hvað eftir annað .
Í áætlun Alþjóðagjaldeyrissjóðsins var gert ráð fyrir að uppskiptingunni yrði lokið í janúar .
Fyrir kosningar var tilkynnt að skiptingunni yrði lokið 18. maí .
Þann dag var tilkynnt að fyrir 15. júní lægi fyrir hvenær þessari vinnu lyki .
Í Morgunblaðinu á föstudaginn kom fram að rekstur ríkisbankanna stæði ekki undir sér miðað við uppbyggingu þeirra í dag .
Peningastefnunefnd Seðlabanka Íslands telur nauðsynlegt að grípa til ýmissa aðgerða í því skyni að endurreisa lífvænlegt bankakerfi .
Tvennu sem peningastefnunefnd nefnir ætti ekki að vera flókið mál að hrinda í framkvæmd .
Það virðist þurfa að lækka kostnað og minnka enn frekar umfang rekstursins .
Annað sem kom fram í frétt Morgunblaðsins er erfiðara úrlausnar .
Bankarnir greiða meira fyrir innlánin sem þeir geyma en þeir fá í tekjur fyrir útlánin sem þeir veita .
Meginástæðan er háir vextir hér á landi , en mestu innlánin eru í krónum .
Útlán bankanna eru hins vegar að stórum hluta í erlendri mynt og bera því lægri vexti .
Gylfi Magnússon viðskiptaráðherra sagði að þetta misvægi þyrfti að laga áður en bankarnir yrðu starfhæfir .
Finnur Sveinbjörnsson , bankastjóri Kaupþings , segir í Morgunblaðinu í gær að endurskoðendur muni ekki skrifa upp á uppgjör bankanna án þess að það finnist lausn á þessari skekkju .
Náist að laga þetta misvægi leiðréttast hin tvö atriðin sem peningastefnunefndin gerði athugasemd við ; gjaldeyrisáhættan minnkar og lánskjör endurspegla betur raunverulegan fjármögnunarkostnað bankanna .
Með það að leiðarljósi hafa bankarnir verið að lækka hratt hjá sér innlánsvexti .
Stóra vandamálið snýr hins vegar að því að breyta erlendum eignum bankanna , sem eru að mestu útlán í erlendri mynt , í eignir í krónum .
Það er stóra viðfangsefnið í viðræðum milli íslenskra stjórnvalda og erlendra kröfuhafa bankanna sem ráðuneytisstjórinn í fjármálaráðuneytinu segir að eigi að ljúka í júní .
Líklegt er að ríkið þurfi að taka á sig einhvern kostnað til að sjálfbær lausn til frambúðar finnist .
Það getur verið réttlætanlegt ef eigið fé bankanna á ekki að étast upp frá fyrsta degi og tap að vera á rekstrinum .
Það er nauðsynlegt að endurreisa hér lífvænlegt bankakerfi .
