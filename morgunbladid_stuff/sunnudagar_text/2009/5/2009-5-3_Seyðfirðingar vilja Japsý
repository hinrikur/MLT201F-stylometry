ÍBÚAR Seyðisfjarðar hafa tekið höndum saman í óvenjulegri undirskriftasöfnun því þeir beita sér nú fyrir því að einum bæjarbúanum verði ekki vísað úr landi .
Japsý Jacob flutti til Seyðisfjarðar frá Indlandi í marsmánuði árið 2007 og hefur síðan unnið hug og hjarta bæjarbúa .
En nýlega barst henni bréf þess efnis að hún yrði að yfirgefa landið þar sem hún hefði hér ekki dvalarleyfi .
Seyðfirðingar hafa hinsvegar tekið mál Japsýar upp á sína arma , nú þegar hafa yfir 300 undirskriftir safnast henni til stuðnings sem nemur rúmlega helmingi fullorðinna bæjarbúa , auk þess sem stofnuð hefur verið Facebook-síða þar sem vakin er athygli á máli hennar .
" Ekkert okkar hefur þurft að líða vegna veru hennar hér , " segir á síðunni .
" Þvert á móti hefur glaðlyndi hennar og vinsemd fært okkur mikla gleði og ánægju .
Hún er nágranni okkar og vinkona .
Hún er ein af okkur .
Japsý vill búa hér .
" Mannréttindi nágranna og vina Síðan Japsý flutti til Seyðisfjarðar hefur hún sett svip sinn á bæinn , meðal annars með því að bjóða upp á ayurivediskt nudd sem bæjarbúar hafa notið góðs af .
" Þetta er rosalega góð kona , hún hefur búið hérna í tvö ár og er bara orðin ein af okkur .
Hún er alveg frábær og það væri rosalega leiðinlegt að sjá hana fara , " segir Sonja Ólafsdóttir , íbúi bæjarins .
Brosmildi Japsýar hafi heillað alla bæjarbúa og hún hafi smollið inn í samfélagið á Seyðisfirði .
Á Facebook-síðunni sem fjallar um mál Japsýar er tekið fram að málið varði ekki eingöngu mannréttindi Japsýar " heldur og einnig mannréttindi okkar sem erum nágrannar hennar og vinir " .
Fyrstu undirskriftirnar hafa nú verið sendar Útlendingastofnun auk greinargerðar og vonast Seyðfirðingar eftir jákvæðum viðbrögðum stofnunarinnar sem tekið hefur við málinu .
una@mbl.is Í hnotskurn » Japsý er 26 ára gömul og er fædd og uppalin á Indlandi en hefur búið á Seyðisfirði frá árinu 2007 .
» 306 undirskriftir höfðu í gær safnast á Seyðisfirði því til stuðnings að Japsý fái að búa áfram á Íslandi .
