Eftir Ingveldi Geirsdóttur ingveldur@mbl.is Það elskuðu margir Álfheiði Björk eftir að lagið í flutningi Eyjólfs Kristjánssonar og Björns Jörundar Friðbjörnssonar vann Landslagskeppnina – Sönglagakeppni Íslands árið 1990 .
Það var í annað sinn sem keppnin var haldin , árið 1989 sigraði Stjórnin með lagið " Við eigum samleið " og varð það lag ekki síður vinsælt en " Álfheiður Björk " .
Þrátt fyrir að mjög margt gott hafi komið út úr Landslagskeppninni kom hún upphaflega ekki til af góðu .
Upphaf hennar má rekja til þess að Sjónvarpið ákvað eitt árið að hafa ekki Söngvakeppni Sjónvarpsins opna fyrir alla lagahöfunda .
Í staðinn voru nokkrir höfundar valdir sérstaklega til þess að semja fyrir keppnina .
Margir sáu undankeppni Söngvakeppninnar sem stökkpall til að koma lagasmíðum sínum á framfæri en þegar sá stökkpallur var útilokaður var ákveðið að efna til annarar keppni , Landslagsins – Sönglagakeppni Íslands .
Viðbrögðin létu ekki á sér standa , fyrsta árið sem keppnin var haldin voru send inn á fjórða hundrað lög .
Tíu komust í úrslit .
Keppnin var samt bara haldin fjórum sinnum , á árunum 1989-1992 .
Ýmsir stóðu að keppninni á þeim tíma m.a Félag tónskálda og textahöfunda , Félag íslenskra hljómlistarmanna , Hljóðverið Stöðin , Stöð 2 , Rúv , Flugleiðir , Pressan og Hótel Ísland .
Það var til mikils að vinna , t.d. var ein milljón króna í verðlaun fyrir sigurlagið árið 1992 sem var dágóð upphæð á þeim tíma .
Titlarnir voru margir sem þátttakendur gátu hlotið , valið var besta lagið sem hlaut nafnbótina Landslagið , athyglisverðasta lagið , besta útsetningin , besti textinn og besti flytjandinn .
Mikið lagt í keppnina Einn af þeim sem sameinuðust um að koma Landslagskeppninni á koppinn var Axel Einarsson hjá Hljóðveri og hljómplötuútgáfunni Stöðinni .
" Vegna óánægju með fyrirkomulagið á Söngvakeppni Sjónvarpsins sameinuðumst við nokkur um að halda þessa keppni , " segir Axel sem kom bara að fyrstu tveimur keppnunum .
" Svo tók Stöð 2 þetta yfir og hélt keppnina seinni tvö árin .
Það var mikið lagt í þetta , gerð myndbönd við lögin og þau kynnt í sjónvarpi fyrir keppni .
Svo fór hún fram í beinni útsendingu , í fyrstu þrjú skiptin frá Broadway en síðasta árið fór hún fram á Sjallanum á Akureyri og var þá kölluð Landslagið á Akureyri .
" Yfirlýst markmið Landslagsins var að efla íslenska dægurtónlist og að sögn Axels náðist það .
" Menn lögðust í að semja lög sem aldrei hefðu orðið til nema út af þessari keppni .
Mörg lögin urðu langlíf og eru orðin klassísk í dag , lög sem allir þekkja .
Það er ekkert vafamál að keppnin varð mörgum tónlistarmönnum til framdráttar .
Meðlimir Stjórnarinnar hafa sagt að sigurinn í fyrstu Landslagskeppninni ' 89 hafi lyft þeim upp og orðið til þess að þau urðu þekktari , þau bættu svo um betur árið eftir og unnu Söngvakeppnina með " Eitt lag enn " , " segir Axel sem á sér auðvitað uppáhalds Landslag .
" Lagið " Við tvö " eftir Inga Gunnar Jóhannsson er mér minnistætt , það tók þátt árið 1990 og var sungið af Evu Ásrúnu Albertsdóttur .
" Landslögin 1989 " Við eigum samleið " Höfundur : Jóhann G. Jóhannsson Flytjendur : Sigríður Beinteinsdóttir og Stjórnin 1990 " Álfheiður Björk " Höfundur : Eyjólfur Kristjánsson Flytjendur : Björn Jörundur Friðbjörnsson og Eyjólfur Kristjánsson 1991 " Ég aldrei þorði " Höfundur : Anna Mjöll Ólafsdóttir Flytjandi : Anna Mjöll Ólafsdóttir 1992 " Ég man hverja stund " Höfundur : Jón Kjell .
Flytjendur : Pálmi Gunnarsson og Guðrún Gunnarsdóttir Ekki símakosning Árið 1991 var hægt að klippa út atkvæðaseðil og senda inn .
Atkvæði hlustenda giltu 20% á móti dómnefnd .
Álfheiður Björk Samkvæmt Þjóðskrá bera níu konur á Íslandi nafnið Álfheiður Björk .
Þrjár eru fæddar fyrir sigurár lagsins , ein fær nafnið sama ár en fimm síðar .
