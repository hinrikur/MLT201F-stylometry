Í stefnuræðu forsætisráðherra , Jóhönnu Sigurðardóttur , á Alþingi síðastliðinn mánudag kom fram sá rökstuðningur fyrir því af hverju Ísland eigi að sækja um aðild að Evrópusambandinu , sem vantar í þingsályktunartillögu utanríkisráðherra um aðildarumsókn .
Fjórar góðar ástæður Jóhanna tók útgangspunkt í hagsmunum heimila og fyrirtækja .
Hún benti í fyrsta lagi á gjaldmiðilsmálin ; til lengri tíma litið þurfa bæði íslenzk heimili og fyrirtæki stöðugan gjaldmiðil .
Jóhanna benti á þann aukakostnað , í formi vaxta og verðtryggingar , sem almenningur og atvinnurekendur greiða vegna krónunnar .
Í öðru lagi benti forsætiráðherrann á að aðildarumsókn myndi strax stuðla að jákvæðum áhrifum á gengi krónunnar og vexti og þau áhrif yrðu væntanlega meiri eftir því sem aðildarferlinu miðaði áfram .
Þannig væri aðildarumsókn hluti af því að fást við bráðavandann , sem við er að glíma í íslenzku efnahagslífi , um leið og hún legði grunn að meiri stöðugleika í framtíðinni .
Í þriðja lagi benti forsætisráðherrann á að íslenzkir neytendur greiddu nú hærra matarverð en þeir þyrftu að gera ef Ísland ætti aðild að ESB .
Reynsla norrænu aðildarríkjanna , sem gengu inn í sambandið fyrir hálfum öðrum áratug , sýnir að matarverð lækkaði umtalsvert með aðild .
Í fjórða lagi færði Jóhanna Sigurðardóttir rök fyrir því að aðildarumsókn myndi endurvekja traust alþjóðasamfélagsins og erlendra fjárfesta á Íslandi , með öðrum orðum endurreisa lánstraust þjóðarinnar .
Það hefur komið skýrt fram að undanförnu að það er af afar skornum skammti .
Þetta eru fjórar góðar ástæður til að sækja um aðild að Evrópusambandinu og mætti nefna fleiri , til dæmis að með aðild fengi Ísland raunveruleg áhrif á löggjöfina , sem við í dag fáum senda frá ESB án þess að geta breytt henni eða hafnað .
Væntingar og fyrirvarar Bjarni Benediktsson , formaður Sjálfstæðisflokksins , sagði í umræðum um stefnuræðuna að hann hefði verið þeirrar skoðunar að fyrr eða síðar þyrfti þjóðin að skera úr um mögulega Evrópusambandsaðild .
Eftir hrun bankakerfisins , fall krónunnar og þrengingar á alþjóðlegum fjármálamörkuðum bæri mönnum skylda til að gaumgæfa alla valkosti .
" En ég vil þó sérstaklega vara við því að stjórnmálamenn spili stöðugt upp meiri væntingar með þjóðinni um þann mögulega aðildarsamning sem okkur stendur til boða , " sagði Bjarni og vék í framhaldinu sérstaklega að því sem Jóhanna Sigurðardóttir sagði um að samningsstaða Íslands gagnvart Evrópusambandinu væri sterk á sviði sjávarútvegs , vegna þess að Íslendingar hefðu sýnt það hugrekki og framsýni að færa fiskveiðilögsöguna út í 200 mílur á sínum tíma .
" Hvað er hér eiginlega átt við ? Hvað er það sem gerir stöðu okkar svona sérstaklega sterka af þessari ástæðu einni ? Það er óábyrgt að gefa í skyn að í grunninn bíði okkar eitthvað annað í aðildarviðræðum en sú stefna sem Evrópuþjóðirnar hafa nú þegar komið sér saman um , " sagði Bjarni .
Formaður Sjálfstæðisflokksins sagði sömuleiðis : " Hæstvirtur forsætisráðherra sagði hér áðan að hún væri óviss um það af þessum ástæðum hvað í boði væri í aðildarviðræðum .
Ef einhver velkist í vafa skal ég segja það hér : Það er Evrópusambandið sem er í boði .
Það er það sem er í boði ef maður sækir um aðild að Evrópusambandinu .
Og hvað segir hæstvirtur utanríkisráðherra ? Jú .
Hann óskar umboðs frá þinginu til þess að ganga til viðræðna við Evrópusambandið .
Það gerir hann þó með margvíslegum fyrirvörum og áskilur sér rétt til þess að berjast gegn þeim mögulega samningi sem hann sjálfur ætlar að leiða til lykta .
Hvað er hér eiginlega átt við ? Hvers konar samningur er það sem hæstvirtur utanríkisráðherra vill alls ekki ? Er það kannski samningur um að við göngum inn í Evrópusambandið bara eins og Evrópusambandið er ? Væri það hræðilegur samningur fyrir hæstvirtan utanríkisráðherra ? " Þetta er algerlega réttmæt gagnrýni hjá Bjarna Benediktssyni .
Það á ekki að halda því fram að hægt sé að semja um eitthvað annað en að Ísland undirgangist lög og reglur Evrópusambandsins í öllum grundvallaratriðum .
Það er til dæmis ekki raunsætt , eins og Morgunblaðið hefur bent á , að telja að Ísland geti fengið fulla og varanlega undanþágu frá sjávarútvegsstefnu Evrópusambandsins .
Sama á við um landbúnaðarmálin .
Enda er á hvorugu þörf .
Ísland getur lifað með stefnu ESB bæði í landbúnaðar- og sjávarútvegsmálum .
Reynslan sýnir hins vegar að ný aðildarríki geta samið um sérlausnir og haft áhrif á stefnuna í þágu eigin hagsmuna .
Landbúnaður og sjávarútvegur Jóhanna Sigurðardóttir vék að þessum tveimur málaflokkum í stefnuræðu sinni .
Hvað landbúnaðinn varðar benti hún á að aðlögun styrkjakerfis hans á næstu árum væri óhjákvæmileg , burtséð frá aðild að ESB , vegna samninga á vegum Heimsviðskiptastofnunarinnar ( WTO ) .
Og margoft hefur komið fram á undanförnum árum að við slíka aðlögun mun Ísland þurfa að fylgja fordæmi Evrópusambandsins .
Neytendur munu njóta góðs af lægri tollum og aukinni samkeppni frá innflutningi , en bændum verður auðveldað að aðlagast nýju umhverfi með styrkjum og munu þá m.a. njóta þess sérstaka tillits , sem ESB hefur tekið til landbúnaðar á norðlægum slóðum .
Það er rétt hjá forsætisráðherranum að staða Íslands til að semja um sjávarútvegsmál er sterk vegna útfærslu landhelginnar á sínum tíma .
Ástæðan er sú að með henni var erlendum togurum , sem veitt höfðu á Íslandsmiðum og komu ekki sízt frá Bretlandi , Þýzkalandi og Belgíu , ýtt út fyrir 200 mílurnar .
Þessi ríki ESB geta því ekki vísað til neins sögulegs veiðiréttar á Íslandsmiðum miðað við þær reglur sem gilda í Evrópusambandinu .
Það styrkir stöðu Íslands .
Fremur en að vekja hjá fólki falsvonir benti Jóhanna Sigurðardóttir á grundvallaratriðin í stefnu Evrópusambandsins í auðlindamálum .
Hún benti réttilega á að aðild að ESB merkti ekki afsal auðlinda .
Hvað orkulindir varðar verður í raun engin breyting frá núverandi EES-samningi og fyrirvarar um að Ísland megi ekki afsala sér þessum auðlindum eru í raun óþarfir .
Í Evrópusambandinu er hins vegar sameiginleg stjórn fiskveiða .
" Það þarf samkomulag og sátt á meðal aðildarríkjanna um nýtingu fiskstofna sem færast á milli lögsögu aðildarríkjanna , rétt eins og Ísland hefur hingað til gert samkomulag við nágrannaríki um nýtingu deilistofna .
Sú sátt byggist á sögulegri veiðireynslu þar sem tryggt er að hvert og eitt aðildarríki njóti óbreyttrar hlutdeildar í fiskstofnum , " sagði Jóhanna .
Það er sömuleiðis rétt hjá forsætisráðherranum – og leiðir m.a. af 200 mílna útfærslunni – að reglur ESB um hlutfallslegan stöðugleika " munu tryggja að Ísland muni sem áður sitja eitt að öllum kvóta í staðbundnum stofnum í íslenskri lögsögu eftir aðild að Evrópusambandinu .
" Jóhanna færði rök fyrir því að Ísland gæti orðið leiðandi í sjávarútvegsmálum innan ESB og á því leikur lítill vafi .
Íslenzkar útgerðir þurfa ekki að hafa minnimáttarkennd gagnvart keppinautum í núverandi ESB-ríkjum ; þvert á móti .
Þar er greinin ríkisstyrktur atvinnuvegur á brauðfótum .
Hér á landi er einhver bezt rekni sjávarútvegsgeiri í heimi og þrátt fyrir tímabundna erfiðleika hefur íslenzkur sjávarútvegur alla burði til að standast allri samkeppni snúning í framtíðinni – einkum og sér í lagi ef núverandi ríkisstjórn lætur vera að kippa fótunum undan rekstrarumhverfi greinarinnar með fyrningarleiðinni svokölluðu .
Það er ekki raunhæft að Ísland fái fulla eða varanlega undanþágu frá sjávarútvegsstefnu ESB .
En það er heldur ekki raunsætt að segja að Ísland muni engar sérlausnir fá sem auðvelda íslenzkum sjávarútvegi að búa við sameiginlegu sjávarútvegsstefnuna .
ESB hefur alltaf verið reiðubúið að koma til móts við mikilvæga þjóðarhagsmuni umsóknarríkja þegar samið er um aðild .
Það er beggja hagur .
Þrjú fordæmi Hægt er að horfa til að minnsta kosti þriggja fordæma þegar metið er hvort Ísland eigi möguleika á sérlausnum í samningum við ESB .
Það fyrsta er samningar Noregs um aðild að ESB árið 1994 .
ESB átti þá veiðirétt í norskri efnahagslögsögu á grundvelli sögulegrar veiðireynslu , öfugt við það sem gerist í tilfelli Íslands .
Í aðildarsamningi Noregs var kveðið á um að aflahlutdeild ESB í norskri lögsögu og Noregs í lögsögu annarra ESB-ríkja byggðist á sögulegri reynslu á árunum 1989-1993 .
Samningsaðilar máttu hvorki auka sókn í vannýtta stofna hvorir í annarra lögsögu né auka veiðar á tegundum utan kvóta .
Þannig tókst Norðmönnum að tryggja svo til óbreytta stöðu gagnvart ESB .
Þeir fóru ennfremur fram á að fiskveiðistjórnunarkerfi þeirra norðan 62. breiddargráðu héldist óbreytt .
Norðmenn fengu tímabundna undanþágu frá sjávarútvegsstefnunni fram til 1998 og áttu þá að fara sjálfir algerlega með stjórn á þessu svæði .
Eftir þann tíma átti það að falla undir sameiginlegu sjávarútvegsstefnuna en þó þannig að fiskveiðistjórnunarreglur Norðmanna féllu inn í hana .
Þetta er því dæmi um sérlausn þar sem ESB veitir ekki einu ríki undanþágu frá löggjöf sinni , heldur lýsir vilja til að breyta löggjöfinni til að koma til móts við hagsmuni aðildarríkisins .
Með aðild hefði Noregur fengið sömu áhrif á mótun sjávarútvegsstefnunnar og önnur aðildarríki og gott betur því að landinu var heitið því að það fengi embætti sjávarútvegsmálastjóra í framkvæmdastjórn ESB .
Norðmenn felldu aðildarsamninginn naumlega í þjóðaratkvæðagreiðslu en það breytir ekki því að samningurinn , sem gerður var , sýndi vilja ESB til að koma til móts við hagsmuni norsks sjávarútvegs .
Í öðru lagi má horfa til aðildarsamnings Möltu sem gekk í ESB 2004 .
Til að vernda grunnslóð eyríkisins fyrir sókn frá öðrum aðildarríkjum voru settar reglur um að innan 25 mílna frá ströndum eyjarinnar mætti eingöngu veiða á bátum styttri en tólf metra en á slíkum bátum hafa Maltverjar sjálfir lengst af sótt sjóinn .
Þetta er skýrt sérákvæði í sjávarútvegsstefnu ESB .
Reynsla þessara tveggja ríkja – og margra fleiri – sýnir að vel er hægt að semja um sérlausnir innan sameiginlegu fiskveiðistefnunnar út frá hagsmunum einstakra ríkja .
Og eru þó hvorki Malta né Noregur háð sjávarútvegi með sama hætti og Ísland .
Síðasta dæmið er af samningaviðræðum okkar Íslendinga sjálfra við Evrópubandalagið , eins og það var þá kallað þegar Evrópska efnahagssvæðið var í smíðum .
Þar fór Ísland fram á fulla fríverzlun með fisk og undanþágu frá fjárfestingum útlendinga í sjávarútvegi – sem reyndar má deila um hvort hafi verið gagnleg .
Hún er engu að síður varanleg undanþága frá fjárfestingafrelsinu á EES .
Og fríverzlun með yfir 90% sjávarafurða Íslendinga náðist fram .
Í fyrstu hafði EB í frammi kröfu um 30.000 tonna þorskkvóta í íslenzkri lögsögu í skiptum fyrir markaðsaðganginn .
Sú krafa náði ekki fram að ganga .
Ísland skipti á veiðiheimildum við EB ; fékk 30.000 tonn af loðnukvóta bandalagsins í lögsögu Grænlands gegn 3.000 tonna karfakvóta í íslenzku lögsögunni , sem ESB-ríkin hafa lítið nýtt sér .
Þessi niðurstaða í okkar eigin samningum við ESB sýnir að sambandið viðurkennir sérstöðu sjávarútvegsins á Íslandi og mikilvægi hans fyrir þjóðarhagsmuni .
Aftur ber að slá þann varnagla að þessi dæmi ætti ekki að nota til að skapa óraunhæfar væntingar um samning Íslands við ESB .
En þau sýna að hægt er að semja við sambandið , andstætt því sem stundum er haldið fram .
