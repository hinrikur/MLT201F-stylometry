Ég er farin að velta því fyrir mér hvenær ég fæ tilefni til þess að helga þennan sunnudagspistil minn öðrum sögupersónum en þeim Jóhönnu Sigurðardóttur , formanni Samfylkingarinnar og forsætisráðherra , og Steingrími J. Sigfússyni , formanni Vinstri grænna og fjármálaráðherra .
Sennilega verður það ekki fyrr en þeim tekst að semja um myndun nýrrar meirihlutastjórnar þessara tveggja flokka eða að þeim tekst að sigla viðræðum sínum í strand , þannig að samningaviðræður hefjist um myndun annars konar stjórnar en þessara flokka .
Allt er það með miklum ólíkindum , hversu klúðurslega hefur tekist til hjá hinu trúlofaða pari á þeirri viku sem liðin er frá því ljóst varð að flokkarnir , sem mynduðu minnihlutastjórn frá 1. febrúar sl. , höfðu náð að tryggja sér þingmeirihluta .
Að vísu hafa þau Jóhanna og Steingrímur J. ekki verið fremst í flokki í vandræðaganginum til vinstri , heldur flokkssystkin þeirra og má þá ekki á milli sjá hvor hefur staðið sig betur í vitleysu og klúðri , Samfylking eða Vinstri græn .
Það lá fyrir , löngu fyrir kosningar , að VG og Samfylking gengu bundin til kosninga og hugðu ekki á neitt annað en mynda nýja ríkisstjórn strax í kjölfar kosninganna næðu flokkarnir til þess þingmeirihluta .
Fyrst hringtrúlofun var bundin fastmælum , hvers vegna í ósköpunum var tíminn ekki nýttur í aðdraganda kosninganna til að finna sáttaleið sem báðir gátu sætt sig við hvað varðar ESB aðildarviðræður ? Héldu forystumenn þessara flokka að lausnin lysti þá bara af himnum ofan eins og elding strax og kosningaúrslit lægju fyrir ? Einhver töfralausn eða Barbabrella ? Ég bara spyr ! Var ekki ljóst frá upphafi að himinn og haf var á milli flokkanna í þessu eldfima deiluefni sem þýddi bara eitt ef raunhæfur möguleiki átti að vera á því að þeir næðu saman um nýja stjórnarmyndun : Það yrði að finna leið þar sem báðir gæfu eftir af ýtrustu kröfum , þannig að báðir héldu andlitinu gagnvart kjósendum sínum ? Þingmenn úr báðum flokkum hafa gefið yfirlýsingar , bæði fyrir kosningar og eftir að úrslit lágu fyrir , sem báru það með sér að hvorugur flokkurinn myndi í nokkru hvika frá sinni stefnu .
Samfylkingarþingmenn í þá veru að nú væri þjóðin á hraðferð inn í ESB og þingmenn Vinstri grænna í þá veru að flokkurinn teldi hag Íslands betur borgið utan ESB .
Það var ekki fyrr en á fimmtudag , hinn 30. apríl , sem formenn Samfylkingar og Vinstri grænna gáfu til kynna að líklega yrðu báðir flokkar að gefa eftir af sínum ýtrustu kröfum í sambandi við Evrópusambandsaðild til þess að ná samningum um ESB-mál .
Jóhanna Sigurðardóttir sagði við sama tækifæri að líklega þyrftu flokkarnir rúma viku enn til þess að mynda ríkisstjórn og gera með sér málefnasamning .
Ég gerðist svo djörf í morgunþættinum Ísland í bítið á Bylgjunni á miðvikudagsmorgun hjá þeim Kollu og Heimi að veðja við Heimi Karlsson um að myndun nýrrar ríkisstjórnar tækist ekki 1. maí , á frídegi verkalýðsins , í fyrradag , eins og greinilega hefur verið draumur þessara tveggja vinstri foringja , Jóhönnu og Steingríms J. Heldur spáði ég vandræðagangi enn um hríð .
Við Heimir gengum að vísu ekki frá því um hvað við veðjuðum en það er vitanlega algjört aukaatriði .
Fyrir nákvæmlega átján árum voru þeir Davíð Oddsson , fyrrverandi formaður Sjálfstæðisflokksins , og Jón Baldvin Hannibalsson , fyrrverandi formaður Alþýðuflokksins , í sömu sporum og þau Jóhanna og Steingrímur J. eru núna ; þeir voru saman í skamma hríð úti í Viðey og mynduðu eftir stuttar viðræður Viðeyjarstjórnina sem svo var nefnd hinn 30. apríl 1991 .
Mér er það enn í fersku minni hversu kampakátur Davíð var og hversu mikla áherslu hann lagði á að ná því að mynda ríkisstjórnina hinn 30. apríl því hann gat að sjálfsögðu ekki unnt krötunum þess að hafa myndað ríkisstjórn með Sjálfstæðisflokki hinn 1. maí , á sjálfum frídegi verkalýðsins .
Það hefði verið of stór biti í háls fyrir Sjálfstæðisflokkinn og foringja hans að sitja í fjögur ár í ríkisstjórn sem örugglega hefði verið nefnd 1. maí-stjórnin af krötum ! Það er enn ekkert sem gefur það til kynna að markmiðið að mynda ríkisstjórn á viku eða svo náist og eru rólegheit flokksformannanna illa skiljanleg .
Það eru svo mörg stór og brýn verkefni sem bíða nýrrar ríkisstjórnar að brýnt er að einhver verkefnaáætlun og framkvæmd hennar fari þegar í gang .
Fyrirtækin í landinu eru mörg hver farin í þrot , önnur stefna hraðbyri í sömu átt , heimilin eru að sligast undan skuldabyrði , allt of háum vöxtum , allt of mikilli verðbólgu og atvinnuleysi eykst frá degi til dags .
Á meðan Róm brennur sitja flokksformenn Samfylkingar og Vinstri grænna og þeir sem eru með þeim í ríkisstjórnarmyndunarviðræðum og karpa daginn út og daginn inn um eitt mál , ESB-aðild eða ekki ESB-aðild .
Mál sem leysir ekki þann bráðavanda sem íslenskt atvinnulíf á við að stríða .
agnes@mbl.is 