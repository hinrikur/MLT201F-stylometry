Enn bætast kubbar í stóra púsluspilið um fjármál stjórnmálaflokkanna á Íslandi .
Í gær veitti Samfylkingin upplýsingar , sem sýna að fjárframlög frá stórfyrirtækjum , sem flokkurinn sagði frá fyrir kosningar , eru aðeins hluti af þeim styrkjum sem komu úr þeirri áttinni .
Flokksfélög og kjördæmisráð þáðu annað eins frá stórfyrirtækjum og aðalskrifstofan .
Hvað ætli Jóhönnu Sigurðardóttur , forsætisráðherra og formanni Samfylkingarinnar , finnist um þetta fjáröflunarátak Samfylkingarinnar á árinu 2006 ? Ekki fór það einasta fram í sömu andrá og flokkarnir ræddu á þingi frumvarp um að setja skyldi 300.000 króna hámark á styrki frá fyrirtækjum og einstaklingum , heldur hafði Jóhanna sjálf árum saman flutt sambærilegt þingmál um takmarkanir á fjárstyrkjum til flokka og opið bókhald þeirra .
Í greinargerð með því frumvarpi sagði m.a. : " Það getur skapað tortryggni að leynd skuli hvíla yfir háum styrkjum frá einstaklingum eða fyrirtækjum , enda er það óeðlilegt .
Hætta getur einnig verið á hagsmunaárekstrum .
" Telur forsætisráðherra að engin hætta hafi verið á hagsmunaárekstri þegar Samfylkingin þáði árið 2006 25 milljónir frá fyrirtækjum Jóns Ásgeirs Jóhannessonar , 16 milljónir frá fyrirtækjum Björgólfsfeðga , 14 milljónir frá félögum tengdum Ólafi Ólafssyni og 14 milljónir frá fyrirtækjum Bakkavararbræðra ? Vill hún kannski skila styrkjunum ? 