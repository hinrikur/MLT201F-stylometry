Eftir Ingveldi Geirsdóttur ingveldur@mbl.is " VIÐ erum að fara að spila núna í einkapartíi hér í stórri villu í Cannes , " segir Barði Jóhannsson tónlistarmaður þegar blaðamaður bjallar í hann til Cannes og ómur af tónlist berst úr bakgrunninum .
Á fimmtudagskvöldið spilaði Barði með hljómsveit sinni Bang Gang á tónleikum á ströndinni í Cannes .
" Það hafa verið tónleikar alla dagana á þessu sviði , ein hljómsveit sem tengist kvikmyndatónlist hvert kvöld , " segir Barði .
Sviðið sem þeir léku á var hálft úti í sjó og gátu tónleikagestir komið sér huggulega fyrir í strandstólum .
Barði segir þetta hafa verið einar skemmtilegustu aðstæður sem hann hefur spilað við og að allir hafi verið mjög ánægðir að tónleikunum loknum .
Nokkuð skondið er frá því að segja að þessir tónleikar Bang Gang voru eina íslenska atriðið á dagskránni í Cannes .
" Á kvikmyndahátíðinni var bara eitt opinbert atriði frá Íslandi og það var hljómsveit , " segir Barði kankvís .
Ekki mínúta aflögu Spurður hvort hann sé að fara að færa sig meira út í kvikmyndatónlist segir Barði að sér þyki fínt að sinna báðum hliðum , þær bæti hvor aðra upp .
En Barði hefur m.a samið tónlist við kvikmyndirnar Reykjavík Rotterdam ásamt Eberg , Fíaskó og Strákana okkar með Mínus og fyrir fjölda sjónvarpsþátta .
Barði var beðinn um að spila í Cannes af Universal í Frakklandi en skipuleggjandi tónleikanna óskaði eftir kröftum hans þar í gegn .
Frakkland hefur lengi verið vígi Bang Gang og tekur Barði undir það .
" Maður er engin stjarna en það gengur ágætlega , enda er markmiðið með að semja tónlist ekki að verða stjarna .
" Barði nýtir ferðina til Cannes vel en í fyrrakvöld var hann plötusnúður í partíi til að fagna frumsýningu Önnu , myndar Rúnars Rúnarssonar sem var frumsýnd á hátíðinni .
" Ég hef aldrei komið áður á kvikmyndahátíðina í Cannes og hef haft lítinn tíma aflögu til að kynna mér hana .
Það halda margir að svona tónleikaferðir séu einhver slökun en það er ekki mínúta aflögu , maður nýtir meira að segja biðina á lestarstöðvum , þegar skipt er um lest , til að halda fundi .
" 