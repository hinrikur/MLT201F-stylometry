Í GEGNUM árhundruðin og jafnvel þúsundin hefur grunlausum þegnum hinna mismunandi þjóðfélaga verið talin trú um að þrældómur í þágu hins opinbera sé réttlátur .
Konungar Maya lofuðu rigningu gegn vægu gjaldi , prestar kirkjunnar eilífu lífi , svörtum íbúum Vesturheims var talin trú um að þeir væru eign hvítu herranna og nú á að telja okkur , Íslendingum , trú um að okkur beri að greiða tíund ( eða níutíund ) til fjármagnseigenda alla ævi og á þeim tíma ekki eignast neitt í því sem við erum að greiða af .
Með því að framlengja lánin með þeim hætti sem boðað er erum við einungis að hneppa stóran hluta almennings í áratuga þrælahald en ekki að koma með neinar lausnir .
Það fylgir því ábyrgð að lána og þegar banki lánar á lánþeginn heimtingu á því að hann sé að eiga samskipti við sérfræðinga en ekki viðvaninga .
Hinn almenni launamaður á ekki að þurfa að vera sérfræðingur í lánaumsýslu frekar en flugfarþegi , flugmaður .
Þegar síðan kemur í ljós að lánið sem þú tókst er orðið óviðráðanlegt er ábyrgðin sérfræðinganna en ekki okkar almennings .
Við skulum ekki láta telja okkur trú um að sölumenn lánanna séu ekki ábyrgir frekar enn sölumenn annarrar gallaðrar vöru .
Var ekki skírskotað til ábyrgðar sem réttlætingar fyrir háum launum bankastjóra , hér höfum við hana .
Kæri skuldari , þegar lánardrottinn ( athyglisverð orðasamsetning ) þinn segir þér að nú skuli hann hjálpa þér og gera þér kleift að borga af láninu þínu út yfir gröf og dauða ert þú í raun að hjálpa honum að eignast þegn .
Þér er enginn greiði gerður með því að fá að strita til æviloka fyrir engu .
Við sem skuldum erum að láta hafa okkur að fíflum .
Þegar ég geng inn í Landsbankann , minn lánar-drottin , líður mér eins og ég get trúað að Maya hafi liðið þegar hann gekk inn í hofið mikla til að kvarta yfir regnleysi og fékk svarið , þeir sem borga ekki nóg fá ekki rigningu .
Við getum ekki byggt upp bankakerfið með þessum hætti .
Verum menn til að taka alvöru ákvörðun .
Látum ekki sogast inn í debet og kredit hugsunarhátt fjármálageirans , það er ekkert debet við að missa heimilið sitt .
Tökum t.d. frekar lífeyrissjóðina og þjóðnýtum þá .
Setjum eignasafn þeirra inn í banka ( einn banka ) og byggjum þannig grunninn .
Við höfum áður tæmt þá og getum eins byggt þá aftur upp .
Setjum hlutina í sögulegt samhengi , þeir sem eru nú um 67 ára kannast margir við hvernig lánin sem þeir tóku á sína fyrstu íbúð hurfu á nokkrum árum í verðbólgunni þar sem lánin voru með föstum vöxtum .
Það er búið að breyta hinum fjárhagslegu forsendum okkar litla þjóðfélags svo mikið , á innan við ári , að við getum ekki kennt almennu fólki um og sagt þú áttir að vita betur .
Við getum ekki tekið af almenningi heimili og vinnustaði .
Hættum að tala um að fella niður skuldir .
Það er ekki verið að fella neinar skuldir niður heldur leiðrétta það bull sem búið er að ganga á .
Við megum ekki alltaf hugsa , einhver gæti grætt á þessu .
Við erum öll búin að tapa nema nokkur löðurmenni sem þora ekki einu sinni að nota sín réttu nöfn .
Athugaðu það , þú sem einn átt skuldlausa íbúð í 20 íbúða blokk að þegar hin ýmsu fjármálafyrirtæki eru búin að yfirtaka allar hinar 19 og fyrri eigendur hafa hrökklast til Noregs hver á að slá garðinn ? Hver á að gera við rúðuna í útihurðinni ? Nýju eigendur íbúðanna 19 geta með engu móti leigt þær , það vantar fólkið og þeir sjá sér engan hag í fegrun og viðhaldi .
Hver á að gera við gluggann í 3b þegar lekur niður í 2b ? Við gætum séð fyrir okkur framtíð hálfkláraðra húsa og viðhaldslausa blokka með gluggatjöld flakksandi út um brotnar rúður .
Kæru samlandar , fyllumst ekki þrælsótta , sættum okkur ekki við að borga skuldir sem við stofnuðum ekki til .
Höfundur er flugmaður og bóndi .
