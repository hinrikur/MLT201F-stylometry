Konráð Sveinbjörn Axelsson fæddist í Reykjavík 22. maí 1923 .
Hann lést á sjúkrahúsi á Benidorm á Spáni sunnudaginn 17. maí síðastliðinn og fór útför hans fram frá Grafarvogskirkju 29. maí .
Afi Konni var einstakur maður sem okkur þótti afskaplega vænt um .
Það var alltaf gaman að spjalla við afa enda var hann skemmtilegur , fróður og mikill heimsborgari .
Við erum svo heppin að eiga margar góðar minningar um afa .
Ferðin okkar saman til Frakklands fyrir sex árum líður okkur til dæmis seint úr minni , þar kynntumst við afa svo vel .
Við höfðum búið í Frakklandi og töluðum ágæta frönsku og fannst afa Konna það því upplagt að við myndum fylgja honum á alþjóðlega vínsýningu sem haldin var í Bordeaux .
Þar sem við höfðum enga reynslu af vínberjarækt og vínsmökkun töldum við að hlutverk okkar í ferðinni yrði í besta falli að vera töskuberar fyrir afa Konna og hefðum við tekið því hlutverki með ánægju .
Hann hafði hins vegar önnur og stærri embætti í huga .
Okkur var úthlutað nafnspjöldum og því næst skipuð sérstakir vínráðgjafar og fengin til að ræða við vínviðarræktendur um allt milli himins og jarðar .
Frá áburði og hvaða þrúgur þrifust best á hvaða svæðum til bragðsins og ilmsins og hvort það væri ekki pínulítið ydd eða jörð í víninu ! Hann afi hafði húmorinn í lagi .
Afi Konni sá svo um að samræma aðgerðir og leiddi okkur " vínráðgjafana " um svæðið eins og herforingi .
Á sýningunni kynnti hann okkur ekki bara fyrir alþjóðlegri léttvínsmenningu heldur heilum hópi af skemmtilegu fólki sem hann hafði unnið með í gegnum árin .
Afi Konni hafði gaman af því að tala við fólk og var áhugasamur um hagi þess .
Viðskiptasambönd voru það ekki eingöngu , heldur líka vinskapur .
Þetta eru vinir mínir sagði hann .
Og vinskapurinn var gagnkvæmur .
Okkur var alls staðar vel tekið og hápunktur ferðarinnar var svo glæsileg veisla í boði Giraud-fjölskyldunnar í Château Villemaurine , mitt í aldingarði franskrar víngerðar .
Þar naut afi sín vel , umkringdur vinum og starfsfélögum til margra ára , heimsborgari á heimavelli .
Elsku afi Konni , takk fyrir allt , þú munt áfram lifa í hjörtum okkar sem og í hjörtum stelpnanna okkar sem þér þótti svo vænt um .
Hvíl í friði .
Dóra Björg og Fannar .
Kæri Konráð , þá er komið að kveðjustundinni .
Það er ótrúlegt að ég skuli ekki eiga von á tölvupósti frá þér eða upphringingu : " Kominn heim úr fríinu ; til þjónustu reiðubúinn ! " Við hófum samstarf fyrir þremur árum , þú 83 ára , strákurinn fullur af eldmóði .
Við fórum saman nokkrar viðskiptaferðir en sú minnisstæðasta er ferðin á Vinexpo í Bordeaux 2007 .
Við vorum tekin sem feðgin og vorum ekkert að leiðrétta það heldur skemmtum okkur vel yfir tilhugsuninni .
Við höfðum nefnilega líkan húmor .
Viðskiptavinirnir fögnuðu þér ákaft og gerðu grín að því að þú varst búinn að koma nokkrum sinnum í síðasta sinn fyrir starfslok .
Einnig kom það á óvart hve hress þú varst og unglegur .
Ég er hrygg í hjarta þegar ég skrifa þetta en fyllist þakklæti yfir að hafa kynnst þér og fengið að starfa með þér .
Við unnum vel saman .
Nú er hugur okkar hjá Siggu þinni , mikill er hennar missir , enda var hún ávallt efst í huga þér .
Við biðjum góðan Guð að halda utan um hana og gefa henni styrk .
Börnum , barnabörnum og barnabarnabörnum sendum við innilegar samúðarkveðjur .
Blessuð sé minning þín .
Emma .
