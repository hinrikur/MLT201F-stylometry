Ingvar Andrés Steingrímsson fæddist á Sólheimum í Svínadal 3. mars árið 1922 og fluttist á fyrsta aldursári með foreldrum sínum að Hvammi í Vatnsdal þar sem hann ólst upp .
Hann andaðist á Heilbrigðisstofnuninni á Blönduósi þann 12. apríl síðastliðinn .
Foreldrar hans voru Theodóra Hallgrímsdóttir , f. 9. nóvember 1895 , d. 13. maí 1992 , og Steingrímur Ingvarsson , f. 28. júní 1897 , d. 9. október 1947 .
Systkini Ingvars voru Hallgrímur Heiðar , f. 1924 , d. 2000 , Þorleifur Reynir , f. 1925 , d. 1989 , kvæntur Salóme Jónsdóttur , og Sigurlaug , f. 1932 , kvænt Hauki Pálssyni .
Ingvar giftist Ingibjörgu Bjarnadóttur frá Eyjólfsstöðum í Vatnsdal , 8. júní 1949 .
Börn þeirra eru : 1 ) Hulda Aðalheiður , f. 1948 , gift Birni Magnússyni , f. 1947 .
Börn þeirra eru : a ) Magnús , f. 1969 , maki Shi Xin , sonur þeirra er Björn , b ) Ingvar , f. 1973 , maki Elín Aradóttir , dóttir þeirra er Aðalheiður , c ) Björn Huldar , f. 1978 , maki Jóna Gígja Guðmundsdóttir , synir þeirra eru Aron Hafliði og Guðmundur Heiðar , d ) Ingibjörg Hanna , f. 1984 , 2 ) Jenný Theodóra , f. 1949 , 3 ) Steingrímur , f. 1951 , giftur Halldóru Ásdísi Heyden Gestsdóttur , f. 1951 , börn þeirra eru : a ) Hallgrímur Ingvar , f. 1978 , b ) Gestur Fannar , f. 1987 , c ) Lillý Rebekka , f. 1989 , áður átti Halldóra , Smára Rafn Haraldsson , f. 1972 , sonur Smára með Guðrúnu Herborgu Hergeirsdóttur er Janus Daði , 4 ) Bjarni , f. 1952 , giftur Aðalbjörgu Jónasínu Finnbogadóttur , f. 1955 , börn þeirra eru : a ) Ingibjörg , f. 1995 , b ) Finnbogi , f. 1995 , dóttir Bjarna og Lilju Júlíusdóttur er Margrét , f. 1980 .
Ingvar hóf búskap ásamt eiginkonu sinni að Eyjólfsstöðum árið 1954 og bjuggu þau þar allt til ársins 1995 , er þau fluttu að Mýrarbraut 33 , Blönduósi .
Ingvar lauk námi frá bændaskólanum á Hvanneyri og starfaði að því loknu að búi Theodóru móður sinnar uns hann flutti að Eyjólfsstöðum .
Jafnhliða búskap á Eyjólfsstöðum stundaði hann ýmis störf m.a. járnsmíði og var þekktur fyrir vandaða skeifnasmíði .
Útför Ingvars fór fram í kyrrþey frá Blönduóskirkju 22. apríl síðastliðinn .
Nú er hann Doji frændi allur .
Trúlega hefur hann verið feginn að fá hvíldina .
Minningarnar um hann Doja eru margar og allar góðar .
Hann kemur ríðandi á jörpum , vökrum hesti , hann er kominn að vana fola , hann smíðar skeifur í skúrnum , eldglæringar í loftinu og okkur vantar gang fyrir göngurnar .
Hann er kominn á aðfangadagsmorgun með pakkana , glaðhlakkalegur að vanda .
Þegar skólagangan hófst var ekki leiðinlegt að Doji frændi keyrði skólabílinn .
Hann kom með hatt á Rússajeppanum og það var söngur og gleði í bílnum .
Hann fór í sitt fyrsta ferðalag er hann flutti frá Sólheimum að Hvammi sem hvítvoðungur .
Amma reiddi hann sér við brjóst og heyrði ég talað um að hann hafi verið sjóðheitur þegar hann var tekinn upp á Stóru-Giljá .
12 árum síðar kom hann aftur niður að Stóru-Giljá eftir að hafa grafið sig í fönn á Sauðadal ásamt öðrum manni .
Um nóttina varð maðurinn úti en Doji lifði nóttina af í ullinni næst sér .
Löngu eftir hina köldu nótt á Sauðadal syngur Doji ásamt Lillý konu sinni og segir " Ekki skil ég að nokkur hjón syngi jafnvel og við " .
Þau eru að koma frá gleðskap á bjartri sumarnóttu .
Hann Doji kvæntist heimasætunni á næsta bæ .
Heimilið á Eyjólfsstöðum var annálað fyrir snyrtimennsku og myndarskap , gestrisnin var einstök , tekið vel á móti börnum , gamalmennum og öllum þar á milli .
Hún Lillý var líka öndvegiskona sem öllum gerði vel .
Faðir minn og Doji voru um margt ólíkir bræður en þeim þótti vænt hvorum um annan og vildu hag hins sem mestan .
Þeir hjálpuðust að við búskapinn og lánuðu tæki og tól á milli bæjanna .
Ekki þótti þó föður mínum gott að fá far með Doja sem lagði oft ekki af stað fyrr en á síðustu stundu og keyrði þá gapalega .
Að leiðarlokum vil ég og fjölskyldan þakka fyrir allt það góða og skemmilega , nágrenni , frændsemi og vináttu og við biðjum fjölskyldunni frá Eyjólfsstöðum allrar blessunar .
Theodóra Reynisdóttir .
Upp úr miðri 20. öld voru Eyjólfsstaðir í Vatnsdal höfingjasetur , húsið háreist , þrílyft , steinsteypt með voldugum tröppum sem sneru í vestur , og litglerjum í anddyrisgluggum .
Þar blómstraði fagurt mannlíf og heimilisfólkið framfarasinnað : Bjarni Jónasson fræðimaður sat löngum við skriftir í stofunnni , þéttur á velli en glaðsinna , og Jenný Jónsdóttir , kona hans , ömmusystir mín , sálin í húsinu , smávaxin , grönn og kvik .
Jón sonur þeirra var bóndi á næsta bæ , dætur þeirra menntaðar í Kvennaskólanum , og vann Jóhanna nokkuð utan heimilis , m. a. eitt ár í Reykjavík og bjó þá hjá okkur Rósu móður minni , en Ingibjörg , giftist Ingvari Steimgrímssyni .
Á þessu heimili dvaldi ég eitt sumar , rétt fermdur , og naut þar atlætis eins og langþráður næsturgestur .
Ingvar Steingrímsson var fjölhæfur maður , smiður á járn og tré , smíðaði skeifur , gelti hesta , klippti karlmenn austan ár , söng í kirkjukór , gerði loftrásir í heyið svo það hitnaði ekki , og braut land til ræktunar .
Hann var félagslyndur og mannblendinn , átti létt með að leiða orðræður , rökræddi af skynsemi og naut upplýsinga sem tengdafaðir hans aflaði .
Hann hafði hemil á óstýrilátustu skepnum , gekk að þeim fumlaus og öruggur svo þau lutu vilja hans .
Síðla sumars kallaði hann á mig og kvaðst hafa erfitt verk fyrir okkur því nú þyrfti nauðsynlega að járna gradda sem hann hefði selt og ætti ferð fyrir höndum : komdu suður í hesthúskofa að líta á kauða .
Mér leist ekkert á blikuna þegar ég sá hvar hesturinn æddi um í krónni , en einhvern veginn komum við bandi um hálsinn á honum og yfir hann miðjan og gátum reyrt hann við stoð sem skorðuð var í hlaðinn garðann og upp í þverbita .
Síðan hófst sú athöfn sem líður mér seint úr minni , að járna þennan fola , ég með fótinn í lúkunum og Ingvar léttstígur fyrir framan og talaði við hestinn sem reyndi að bíta og slá , ég blóðgaður undan hóffjöðrunum , uns allt í einu að klárinn skildi það sem sagt var við hann , að þetta væri lítið mál og óþarfi að djöflast svona - og böndin slitin .
Það var ró bóndans sem hafði þessi áhrif , lagni hans , handflýti og áratuga reynsla .
Þannig var Ingvar , athugull og næmur , gaf um leið og hann aflaði , gladdi fólk með sögum og létti því tilveruna .
Hann hvarf af vettvangi dalsins þegar árin gerðu honum erfitt fyrir , eins og margir bændur sem una ekki við óslegin tún og hrörnun , en yfirgefa það sem þeir elska og er þeim runnið í blóð og merg ; víkja fyrir þeim sem getur viðhaldið og byggt upp á ný það sem ávannst með lagni og smiðsauga .
Ingvari Steingrímssyni á ég margt að þakka , áhrifa hans gætir víða og svip hans bregður fyrir þegar minnst varir , ekki síst þegar þörf er á ró í verki , og ekki víst að flan sé til fagnaðar ; og enn hljóma í eyrum þær sögur sem hann sagði og höfðu margar dýpri merkingu en ég hugði ungur drengur , en uppljúkast nú í leiftri er árin líða fram .
Með þessum fáu orðum þakka ég Ingvari samfylgd og vináttu og votta fjölskyldu hans samúð mína .
Níels Hafstein .
