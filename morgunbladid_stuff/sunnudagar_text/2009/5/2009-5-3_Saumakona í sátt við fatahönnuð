Eftir Valgerði Þ. Jónsdóttur vjon@mbl.is Þótt Arna Sigrún Haraldsdóttir , sem útskrifaðist sem fatahönnuður frá Listaháskóla Íslands í fyrra , sé flink í höndunum og hafi saumað á sig og aðra flíkur frá því hún var unglingur , var aldrei í spilunum hjá henni að gera saumaskap að lifibrauði sínu .
En allir verða að eiga salt í grautinn , líka fatahönnuðir með frumlegar , framsæknar hugmyndir og Parísardrauma .
Kalt , raunsætt mat á stöðunni var ekki umflúið .
Hún sá að lag væri fyrir handlaginn fatahönnuð að skapa sér atvinnu því um leið og harðnaði á dalnum keypti fólk sér ekki ný föt í sama mæli og áður .
" Mér fannst líklegt að fólk reyndi frekar að lengja lífdaga gamalla flíka með viðgerðum og breytingum .
Ég byrjaði á að stofna síðuna saumakona.blog.is þar sem ég bauð upp á þessa þjónustu auk þess að sérsauma fatnað og hef þegar fengið nokkur verkefni , " segir Arna Sigrún .
Hún hefur komið sér prýðilega fyrir í Listakomplexinu í Skipholti , þar sem um fimmtán listamenn hafa aðstöðu .
" Örugglega kreppulegasta vinnustofan í bænum , " segir hún hlæjandi .
Og víst er að þar er ekki íburðinum fyrir að fara .
Ósköp notalegt samt , húsgögnin gömul og lúin , en atvinnutækin virkilega traustvekjandi , t.d. tvær saumavélar og öflugt iðnaðarstraujárn með vatnstanki , býsna fagleg á að líta .
Gamla flíkin getur orðið sem ný Hún er ekki frá því að í góðæri síðustu ára hafi verkkunnátta farið forgörðum , fáir hafi lagt sig eftir að læra að þrengja , víkka , stytta og síkka föt eða þvíumlíkt , heldur einfaldlega fleygt þeim .
" Góðar saumakonur hafa heldur ekki verið á hverju strái , þannig að fólk nennti ekki að leita þær uppi , " giskar hún á og svarar játandi að það margborgi sig að gera við og breyta flíkum frekar en að kaupa nýjar .
Þar fyrir utan geti gamla flíkin orðið eins og ný með oft smávægilegum breytingum – sem hún geti vitaskuld komið með tillögur um .
Arna Sigrún tekur að sér flest verkefni sem lúta að saumaskap , en kveðst þó tæpast sauma jakkaföt eða setja nýjan rennilás á gallabuxur .
" Ég kann hvort tveggja , en ég er ekki klæðskeri og býst við að lærður klæðskeri væri fljótari og gæti saumað betri jakkaföt en ég .
Svo veit ég af eigin raun að það borgar sig og er fljótlegra að fá rennilás settan í hjá Saumsporinu í Kópavogi .
" Jakkaföt og rennilásar .
Þar setur Arna Sigrún mörkin , en víkur sér þó einungis undan slíkum verkefnum með hag viðskiptavinarins í huga .
Hún fer ekki í launkofa með að fatahönnun er hennar eina sanna ástríða , saumaskapurinn kreppuúrræði , en þó alls ekki leiðinleg iðja .
Þótt ekki virðist blása byrlega fyrir fatahönnun akkúrat núna , hefur Arna Sigrún ekki langt árar í bát á þeim vettvangi .
" Svo fyrirferðarmikil verður saumakonan aldrei í mínu lífi , " segir fatahönnuðurinn og heldur áfram : " Ég er aðeins byrjuð á nýrri línu , ætla að vinna íslenskt skinn með ákveðinni tækni og er að láta hanna fyrir mig lógó .
Inn á borð til mín detta oft ýmis hönnunarverkefni , búningar fyrir leiksýningar og tónlistarmyndbönd svo dæmi séu tekin .
" Fatahönnuðurinn situr því ekki auðum höndum þótt saumakonan hafi hugsanlega meira að gera í nánustu framtíð .
Góð þjálfun að sauma " Fólk kann æ betur að meta fatnað , sem framleiddur er hér heima , en ekki í þrælabúðum á Indlandi , í Kína og Tyrklandi , " segir Arna Sigrún , sem þrátt fyrir allt er sannfærð um að íslensk hönnun eigi framtíðina fyrir sér .
Henni er meinilla við að kaupa föt , sem eru fjöldaframleidd í löndum þar sem hvorki er borin virðing fyrir starfsfólki né umhverfi .
Eins og sumir í hennar vinahópi , kaupir hún fötin sín oft hjá Rauða krossinum og á flóamörkuðum , þar megi gera góð kaup og samhliða stuðla að endurnýtingu og berjast gegn sóun .
" Sniðagerð og saumaskapur er partur af námi í fatahönnun , þótt áherslan sé að vísu aðeins á undirstöðuatriðin , " útskýrir Arna Sigrún .
" Mér hefur alltaf þótt gaman að sauma og því fannst mér liggja beinast við að skapa mér atvinnu með saumaskap frekar en að reyna að fá til dæmis vinnu í búð , en slík störf liggja ekkert á lausu núna frekar en önnur .
Saumaskapurinn er góð þjálfun fyrir mig , fatahönnuðir sem hafa gott vald á saumaskap standa betur að vígi en þeir sem lítið kunna fyrir sér í þeim efnum .
" Arna Sigrún fatahönnuður kvíðir ekki samvistum við saumakonuna .
Henni finnst þó eilítið súrt í broti að hafa ekki getað látið þann draum rætast að vinna hjá einhverju tískuhúsanna í París í ár eins og til stóð .
Hún segir unga fatahönnuði vera þar aufúsugesti enda vinna þeir oftast ókeypis um lengri eða skemmri tíma .
Beggja hagur , segir hún .
Kannski verður Parísardraumur fatahönnuðarins að veruleika með aðstoð saumakonunnar .
