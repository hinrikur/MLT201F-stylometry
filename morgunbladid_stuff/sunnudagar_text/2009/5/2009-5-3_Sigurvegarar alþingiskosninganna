ÚRSLIT nýafstaðinna alþingiskosninga marka tímamót á margan hátt og eru tvímælalaust söguleg .
Eins og jafnan er rætt af kappi hverjir séu sigurvegarar kosninganna og sýnist þar sitt hverjum .
Í mínum huga er einn sigur að sönnu stærstur og það er sigurinn sem birtist í stórauknum hlut kvenna á Alþingi .
Konur eru nú 43% þingmanna og hafa aldrei verið fleiri .
Mikil endurnýjun verður í þinginu þar sem 27 nýir þingmenn taka sæti , 14 karlar og 13 konur .
Við þetta hefur Ísland rifið sig upp úr fimmtánda sæti í það fjórða á lista yfir þau þjóðþing heimsins þar sem hlutfall kvenna er hæst .
Árið 1967 sat aðeins ein kona á þingi en í kosningum 1971 fjölgaði þeim í þrjár .
Þar við sat til ársins 1983 þegar Samtök um kvennaframboð fóru að hafa áhrif og níu konur tóku sæti á þingi .
Í kosningum árið 1999 juku konur hlut sinn á Alþingi um heil 10% .
Þá settust 22 konur á Alþingi en karlar voru 41 og hlutfall kvenna því 35% .
Þennan góða árangur má án efa rekja til þverpólitísks átaks sem ráðist var í árið 1998 til að fjölga konum í stjórnmálum .
Það hefur reynst erfitt að rjúfa 35% múrinn og hlutur kvenna á Alþingi hefur verið nokkuð sveiflukenndur um og fyrir neðan þetta mark síðastliðinn áratug .
Árangurinn í nýafstöðnum kosningum er því afgerandi og mikið ánægjuefni .
Áhrif stjórnmálaflokka á framgang kvenna Innviðir flokka , menning þeirra og viðhorf skipta miklu um það hvort kynin eigi þar jafna möguleika til framgangs og áhrifa .
Þegar kemur að kosningum hafa kjósendur vissulega síðasta orðið en áður hafa flokkarnir haft sinn háttinn á við að raða frambjóðendum á lista og ráða þannig miklu um lokaniðurstöðuna .
Fyrir alþingiskosningarnar 25. apríl sendi ég öllum formönnum stjórnmálaflokkanna bréf með hvatningu um að tryggja konum örugg sæti á framboðslistum .
Hlutfall kynja var jafnt hjá þremur flokkum sem náðu kjöri til Alþingis að þessu sinni , þ.e. hjá Samfylkingunni , Vinstri grænum og Borgarahreyfingunni .
Tveir fyrrnefndu flokkarnir beittu kynjakvótum , kynjasjónarmiðum og fléttulistum til að gæta jafnræðis kynja við uppröðun á lista .
Hjá Framsóknarflokki og Sjálfstæðisflokki virðist jafnréttissjónarmiða ekki hafa verið gætt og það sýndi sig í niðurstöðum kosninganna .
Konur eru þrjár af níu þingmönnum Framsóknar og fimm af sextán þingmönnum Sjálfstæðisflokks .
Efla þarf hlut kvenna í sveitarstjórnum Alþingi samþykkti nýlega ályktun um að félagsmálaráðherra feli Jafnréttisstofu að hrinda af stað aðgerðum til að efla hlut kvenna í sveitarstjórnum en sveitarstjórnarkosningar verða haldnar á næsta ári .
Þetta er stórt og mikilvægt verkefni , því enn vantar töluvert upp á jafnræði kynja á þessum vettvangi .
Eftir síðustu kosningar var hlutur kvenna í sveitarstjórnum tæp 36% á landsvísu .
Hæst var hlutfallið á höfuðborgarsvæðinu þar sem konur voru 40% kjörinna fulltrúa .
Í fimm sveitarfélögum var engin kona í sveitarstjórn en konur voru í meirihluta í ellefu sveitarstjórnum .
Konur eiga enn lengra í land þegar kemur að forystuhlutverkum hjá sveitarfélögunum .
Í september 2008 voru konur 28% starfandi bæjarstjóra , sveitarstjóra og oddvita á móti 72% karla .
Það hefur sýnt sig að átaksverkefni í jafnréttismálum skila árangri .
Þverpólitísk nefnd sem stofnuð var árið 1989 til að auka hlut kvenna í stjórnmálum og starfaði í fimm ár hleypti nýju blóði í jafnréttisumræðuna og hafði tvímælalaust mikil áhrif á viðhorf karla og kvenna í þessum efnum .
Aðgerðir á hennar vegum voru fjölbreyttar , meðal annars setti hún af stað auglýsingaherferð sem enn er í minnum höfð og hefur verið notuð um nokkurra ára skeið sem kennsluefni í samfélagsmiðuðum herferðum við virtan bandarískan háskóla .
Hún efndi til námskeiða fyrir stjórnmálakonur og verðandi stjórnmálakonur um allt land , hélt ráðstefnur og fjöldann allan af fundum .
Breytt gildismat og ný viðhorf Íslensk þjóð stendur á tímamótum .
Við höfum beðið skipbrot sem rekja má að verulegu leyti til þess að siðferðileg grunngildi eins og réttlæti , heiðarleiki og jafnrétti voru fyrir borð borin á kostnað græðgi og einstaklingshyggju .
Siðferði í stjórnmálum hefur verið verulega áfátt og þarfnast gagngerrar endurskoðunar .
Augu okkar eru að opnast , tími breytinga er framundan og þjóðin kallar á siðbót á öllum sviðum .
Ég er sannfærð um að breytt gildismat og ný viðhorf muni leiða okkur í átt að auknu jafnrétti á öllum sviðum samfélagsins og því er mikilvægt að hamra járnið meðan það er heitt .
Ég fagna mjög ályktun Alþingis um að efla hlut kvenna í sveitarstjórnum og hef falið Jafnréttisstofu að hrinda af stað aðgerðum í því skyni .
Ég mun styðja við þetta verkefni eins og nokkur kostur er .
Jafnrétti kynja í orði og verki á að vera ein af undirstöðum samfélagsins og sú áhersla er mikilvægur þáttur í því að byggja upp betra Ísland .
Höfundur er ráðherra jafnréttismála .
