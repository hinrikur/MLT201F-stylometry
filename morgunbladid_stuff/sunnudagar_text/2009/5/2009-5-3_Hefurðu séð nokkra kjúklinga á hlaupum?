Ertu frá Greenpeace ? " spurði veiðimaðurinn Ragnar Axelsson ljósmyndara stuttur í spuna þar sem fundum þeirra bar saman á snjóbreiðunni í Kulusuk .
Augun stóðu á stilkum .
Aðkomumenn eru tortryggilegir þar um slóðir , einkum þeir sem eru vopnaðir myndavélum .
" Nei , " flýtti Ragnar sér að segja enda veiðimaðurinn ekki árennilegur með alblóðugan hnífinn á lofti .
Hann var að gera að sel sem lá þar strípaður í skaflinum .
" Hefurðu nokkuð séð kjúklinga á hlaupum ? " spurði þá veiðimaðurinn , Gideon Kilime , öðru sinni og brá sér af ísmeygilegri kímni í líki fiðurfjár .
" Nei , " svaraði Ragnar undrandi og velti því fyrir sér eitt augnablik hvort hann væri staddur í Monty Python-mynd .
" Það halda allir að við getum lifað á kjúklingum , " hélt Gideon áfram .
" Eina vandamálið er að það eru engir kjúklingar hérna .
Við verðum að veiða okkur til matar eins og inúítar hafa gert í 4.500 ár á Grænlandi en það kemur sér illa að við megum ekki lengur selja selskinnin út af einhverjum evrópskum reglugerðum og Greenpeace .
Hvernig eigum við að lifa ? " Vandlætingin leyndi sér ekki .
Þegar Gideon hafði lokið við að gera að selnum komu börnin í þorpinu hvert með sinn poka til að hirða bitana og fara með heim til fjölskyldna sinna .
Eftir að Gideon gerði sér grein fyrir því að Ragnar var ekki slettireka fór vel á með þeim .
Ljósmyndarinn fékk því sinn skerf .
" Ég varð að éta hráan sel til að vera ekki skorinn á háls , " segir hann sposkur .
Og bragðið ? " Það var ágætt .
" Ragnar hefur margoft sótt Grænland heim gegnum árin og gjörþekkir þar aðstæður .
Honum þykir miður að komið sé fram við veiðimannasamfélagið af slíkri vanþekkingu og virðingarleysi og reynt að þvinga upp á það nýjum gildum .
" Menn verða að veiða sér til matar .
Þeir skreppa ekki út í sjoppu að kaupa kók og prins úti á víðavangi , " segir hann og hristir höfuðið .
Ekki bætir það úr skák að veiðilendunum fer fækkandi þar sem ísinn er á hröðu undanhaldi .
Hann er til dæmis ekki traustvekjandi á myndinni hér til hliðar .
Hvor ber þar sök , maðurinn eða almættið ? Vetur konungur sat enn í hásæti sínu þegar Ragnar var í Kulusuk á dögunum .
Það er til marks um fannfergið að hann þurfti að moka herramanninn á myndinni hér efst til vinstri út úr híbýli sínu .
" Hann varð voða glaður að sjá mig .
" Hvergi er líklega meiri þörf fyrir besta vininn en í fásinninu á ísnum og hundarnir setja sterkan svip á samfélagið .
Þeir létu sér fátt um finnast meðan Ragnar var á stjákli í kringum þá .
Athygli vekur að þeir eru í hlekkjum .
Það helgast af þeirri einföldu staðreynd að þeir eru ekki allra .
Fegurðin er eftir sem áður óspillt á Grænlandi .
Um það vitnar hús trommudansarans í kvöldhúminu .
En það eru viðsjárverðir tímar og enda þótt inúítarnir finni sér örugglega farveg – það er þeirra eðli – er fólk upp til hópa með böggum hildar .
Ekki er ósennilegt að Grænlendingar upplifi sig almennt eins og blessað barnið á myndinni – áhyggjufullt , eitt og yfirgefið .
Spurning allra spurninga brennur á vörum : Hver er framtíðin ? orri@mbl.is 