Eftir Ingu Rún Sigurðardóttur ingarun@mbl.is Stuttir og litríkir kjólar eru sannarlega vorboði þótt það sé kannski langt í að hægt sé að vera berleggjaður í þeim hérlendis , ef einhvern tímann .
Kjólarnir hans Christophe Decarnin hjá franska tískuhúsinu Balmain eru einhverjir þeir heitustu fyrir sumarið .
Þetta eru engir væmnir blómakjólar heldur eru þeir rokkaðir , annaðhvort níðþröngir eða með útvíðu pilsi .
Decarnin kom líka nýrri sídd í tísku , sítt-að-aftan-kjólum , sem eru eins og nafnið gefur til kynna stuttir að framan og síðir að aftan .
Fyrir þær sem vilja vera í síðkjólum en samt sýna leggina er þetta góð lausn .
Balmain hefur enda slegið í gegn hjá ungstjörnunum og þeim sem vilja sýna að þeir fylgist með í tískuheiminum .
Herðabreiðir jakkar og snjóþvegnar gallabuxur eru einhverjar vinsælustu flíkurnar úr vor- og sumarlínu Balmain í ár , skammi hönnuðinn hver sem vill .
Þessir kjólar eru hins vegar klæðilegri og eru ekki með eins mikið skrifað utan á sér " fórnarlamb tískunnar " eins og herðabreiðu jakkarnir .
