Cynic Guru ? Georgía ? And-Evróvisjón ? Hótelöryggisverðir dansandi í kringum varðstöðina sína við georgíska þjóðlagatónlist – nett kenndir .
Og furðulegir hveitibögglar með blautum kjötbollum inni í ( og handfangi ! ) .
Allt þetta og meira í sögunni af einu furðulegasta – og allra skemmtilegasta – ferðalagi sem blaðamaður hefur farið í .
Eftir Arnar Eggert Thoroddsen arnart@mbl.is Loksins eruð þið hér ! " segir ung stúlka þegar ég og meðlimir Cynic Guru ; þeir Roland Hartwell , Richard Korn , Ólafur Hólm og Franz Gunnarsson göngum út um útgönguhliðið á flugvellinum í Tbilisi , Georgíu .
Klukkan er fjögur , aðfaranótt fimmtudags , og að baki langt tengiflug til lands sem við vissum varla hvar var á korti .
Og þrátt fyrir einhverjar net-rannsóknir vissum við ekki hverju búast mátti við .
Var rennandi vatn þarna ? Kannski bara moldarkofar ? En við erum ekki fyrr búnir að taka kumpánlega undir kveðjuna fyrr en að drífur kvikmyndatökulið og ljósmyndarar í massavís .
Tónlistarhátíðin , Tbilisi Open Air – Alter / Vision , sem er ástæða þess að við erum hér , er hins vegar greinilega staðreynd .
Liðið er nú drifið upp í rútu og á hótel , og eins og svo margt hérna var ökuferðin sú hreint ekkert venjuleg .
Fyrir það fyrsta er vart hægt að tala um umferðarmenningu í Tbilisi , menn svína og sveigja og flauta eins og ekkert sé eðlilegra .
Náhvítir Íslendingarnir horfðu því skelfdir út um gluggann á ógnandi , hliðarspeglalausa bíla .
Ekki tók þá betra við , keyrt var niður ansi hráslagalega götu sem virtist vera sundurtætt af sprengjum .
Hvað vorum við búnir að koma okkur út í ? Maður hafði lesið um linnulaus átök í landinu , nýafstaðnar styrjaldir og valdarán – sem hafði verið reynt vikuna áður en við komum ! Óttablandnar hugsanir þessa svefndrukknu nótt áttu hins vegar eftir að reynast yfirkeyrðar því að annað átti svo sannarlega eftir að koma í ljós .
Maður hafði ímyndað sér gráa , kaldranalega verksmiðjuborg uppfulla af vélmennalegu fólki en þess í stað var meiri svona ...
sveitó-andi í gangi .
Yfirbragð borgarinnar ber það með sér að hún er í skurðpunkti ólíkra menningarheima ; það er Arabíufílingur í bland við Austurblokkarstemningu og svo dass af Vestrænni menningu .
Fólkið var mestanpart glaðlegt , sakleysislegt ; löggan var t.a.m. þannig á svipinn að það var eins og hún vissi ekki almennilega hvað hún ætti af sér að gera .
Arkitektúrinn allur í samkrulli ; risablokkir í bland við suðrænar hallir og andinn losaralegur , sígaunalegur , stundum jafnvel flippaður ! Engin grámóska Alltént .
Farið var með okkur á hótel sem var ...
já þú giskaðir rétt ...
ekkert venjulegt .
Framhliðin minnti á risavaxna útgáfu af litlu vegahóteli á Vestfjörðum og innanhússarkitektúrinn líklega sá ópraktískasti sem ég hef séð .
En restin snilld , staffið einkar ljúft og okkur átti eftir að verða vel til vina eins og vikið verður að síðar .
Og þó að heita vatnið dytti út endrum og eins skipti það litlu .
Við vorum komnir í dásamlegan Georgíuham sem átti eftir að haldast út ferðina – og hann er reyndar í gangi enn .
" Georgía í huga mér , " eins og segir í laginu .
Ræs á hádegi og liðinu skóflað inn á Sheraton-hótel borgarinnar þar sem blaðamannafundur vegna hátíðarinnar var haldinn .
Fyrir ferðina á Sheraton var hljómsveitin kynnt fyrir umsjónarmanni sínum , eða " Personal Manager " eins og það var kallað .
Ung stúlka , Mari Bidzinashvili , sá um Cynic Guru og skemmst frá að segja vék hún aldrei frá hlið sveitarinnar .
Hún féll óðar inn í hópinn , varð ein af okkur og stóð sig eins og hetja .
Seinna komumst við svo að því að brýnt hafði verið fyrir umsjónarmönnum að passa vel upp á hina villuráfandi Vesturlandabúa enda ástandið viðsjárvert í landinu , þó að við yrðum lítt varir við það .
Líklega vegna þessara verndarengla .
Um kvöldið var keyrt með okkur og fleiri hljómsveitir í þorpið Mtsketa .
Með í för voru meðal annars Manchestersveitirnar The Travelling Band og Haggis Horns en vinfengi á milli Íslendinganna og Bretanna átti eftir að verða gott og mikið , eins og oft vill verða ( þó að þeir stæðust ekki mátið að stríða okkur lítið eitt með Ice Save ) .
Þar kynntu aðstandendur hátíðarinnar okkur fyrir einu af þjóðarstolti Georgíu , nefnilega matseldinni sem er kunn um allan heim .
Þar fengum við hina frægu hveitiböggla , sem er einn af þekktustu réttum Georgíumanna .
Blaðamaður hafði haft vit á því að lesa sér til á netinu um hvernig borða ætti bögglana , en það er gert með því að taka þá upp á hnúði eða handfangi sem situr á toppnum , bíta svo í þá og drekka kjötsafann úr þeim .
Andlit Georgíumannanna við borðið var lostið furðu , enda vanir að skemmta sér við misviturlegar aðferðir útlendinga við réttinn .
Réttirnir komu svo einn af öðrum á vel hlaðið borðið en siðvenjan er sú að skammta meira en menn geta torgað – annars er veislan misheppnuð .
Ræðuhöld voru þá tíð , einn af mógúlum hátíðarinnar , Achiko Guledani , sem minnti helst á Rúna Júll í svalheitum , mælti fyrir minni allra hljómsveita .
Þegar komið var heim á hótel leiddu Íslendingarnir og Bretarnir svo saman hesta sína við píanóið og sungu saman lög með Jethro Tull og The Band fram á rauða nótt .
Ice Save deilan leyst .
" Hipp og kúl " Fyrsti dagur hátíðarinnar var föstudagur og fór hann fram í miðbæ Tbilisi , á torgi sem var við enda lítilla gatna sem höfðu nokkurs konar Parísarbrag yfir sér .
Vinir okkar í The Travelling Band léku og steig Roland , leiðtogi Cynic Guru , á pall með sveitinni .
Daginn eftir færðist leikurinn hins vegar yfir á The Tbilisi Hippodrome , risavaxið opið svæði í miðborginni en þar hafði verið komið fyrir tónlistarhátíðarsvæði með risasviði .
Cynic Guru áttu leik á sunnudeginum , kl. 19.00 .
Ekki er laust við að spenna væri farin að hlaðast upp í mannskapnum á sunnudaginn og blaðamaður og umsjónarkona þar í engu undanskilin .
Hátíðarhaldarar mega eiga það að þeir voru búnir að lesa sér vel til um tónlistarhátíðarfræðin , þessi " hipp og kúl " áferð sem greinilega var stefnt að náðist í gegn , hvort sem litið var til sérhannaðra taskna eða skrifblokka , allt kirfilega merkt hátíðinni .
En um leið fann maður að sumpart var verið að renna blint í sjóinn .
Hljóðprufumál voru t.d. í sæmilegasta ólestri og þurfti að berja þau mál í gegn .
Áður en Cynic Guru fóru á svið hafði hin georgíska Str ! ng hitað mannskapinn upp með sérdeilis innblásnu – en einkar ófrumlegu reyndar – Oasisrokki .
Söngspíran fædd rokkstjarna og allir taktar á hreinu .
Cynic Guru fór svo á svið , taldi í og settið fór vel og örugglega af stað .
Tónlistin kraftmikið rokk , bítlískt nokkuð ( a la ' 68 ) , smá sýrt , drungalegt á köflum jafnvel og með lúmskum , ófyrirséðum kaflaskiptingum .
Blaðamaður hljóp fram og til baka frá sviði og út í þvögu til að nema stemningu og varð hissa þegar hann sá fjölda áhorfenda syngja með í lögunum .
Einhver þeirra höfðu víst verið leikin allnokkuð í útvarpsstöðvum borgarinnar ! Fólk tók sérstaklega við sér í rokkaðri köflunum og ég varð var við heilnæman rokkþorsta hjá fólki , nokkuð sem ætti kannski að leggja frekari áherslu á næsta ári enda hátíðin tilsniðin fyrir slíkt ( til stendur að hafa hana árvissan atburð ) .
Ekki var snöggan blett að finna í keyrslunni hjá Cynic Guru og stemningin stigmagnaðist með lagi hverju .
Roland er sviðsmaður af Guðs náð og vafði hann Georgíubúum um fingur sér með spjalli á milli laga og reglulegu " Halló Georgía ! " herópi .
Síðasta lagið var svo myndarleg rúsína í pylsuenda .
Fyrir lagið kom Mari , umsjónarkona , upp á svið og batt georgískan höfuðklút um Roland sem vakti eðlilega gríðarlega lukku á meðal heimamanna .
Sveitin henti sér svo af miklu afli í " Helter Skelter " og allt varð vitlaust .
Löggan gat meira að segja brosað , loksins kom eitthvað sem hún gat samsamað sig við .
Einhver óútskýranleg taug Eftir tónleika var farið í kveðjuveislu en flugið heim var áætlað kl. 4.00 um morguninn .
Eins og verða vill sekkur minniháttar melankólía í menn , vináttubönd hafa verið treyst af gríðarlegu afli við heimamenn á stuttum tíma og hausinn á spani , fólk búið að drekka í sig kynstrin öll af menningarlegu nýmeti sem það á eftir að búa að fyrir lífstíð .
Áður en stigið var upp í rútu á hótelinu kom einn öryggisvarðanna að máli við blaðamann en mikil vinátta hafði tekist á milli þessara tveggja manna þrátt fyrir að þeir töluðu ekki sama mál .
Handapat , bros og bendingar nægðu .
Það var einhver óútskýranleg taug á milli þessara sálarbræðra .
Vígreifur lóðsaði hann blaðamann inn í varðstöðina þar sem hann og félagar hans voru að borða – og sulla í rauðvíni .
Skál þurfti maður að drekka .
Það var greinilega lítið við að vera , eins og reyndar á hótelinu sem var tómt , fyrir utan hljómsveitirnar sem þar gistu .
Hann stökk út í bíl og blastaði þjóðlagatónlist og verðirnir hlógu og voru óðamála sín á milli .
Ég skildi auðvitað ekkert – en andrúmsloftið var fullt af hlýju og vináttu .
" Þetta er ómetanlegt , " sagði Roland Hartwell brosandi þar sem hann stóð hjá , hristandi hausinn .
Á leiðinni út á flugvöll ræddi ég stuttlega við Roland um þessa heimsókn .
" Ég hélt að Anna væri að tala um Georgíufylki í Bandaríkjunum fyrst , " segir hann og hlær .
" Við vorum auðvitað þvílíkt til í þetta – þrátt fyrir að vita varla hvar landið væri .
Þetta hljómaði mjög spennandi .
Ég hef ferðast víða um en þessi staður er algerlega búinn að heilla mig upp úr skónum .
Það er svo mikið umrót hérna í menningunni , maður finnur það hreinlega í loftinu .
" Roland segist ekki hafa neinar væntingar í garð svona ferðar .
Hann sé ekki sautján ára lengur , dreymandi um heimsfrægð .
" Allt svona er bara vænn bónus .
Ég á minn feril heima og gæti ekki verið ánægðari .
Ég passaði mig bara á því að njóta hvers einasta augnabliks í botn á meðan ég var hér ...
og það var ekki erfitt ! " Cynic Guru Hljómsveitin er hugarfóstur Rolands Hartwells , fiðluleikara í Sinfóníuhljómsveit Íslands og rokkara .
Sveitina stofnsetti hann nýskriðinn yfir tvítugt árið 1991 í Los Angeles , heimaborg sinni .
Sveitin hét í fyrstu Where is my Hair en fékk nafnið Cynic Guru árið 1996 .
Hartwell flutti til Íslands árið 2001 og settist hér að , stofnaði fjölskyldu og hóf störf með Sinfóníuhljómsveitinni .
Cynic Guru var endurreist hérlendis og hefur haldið úti starfsemi síðan .
Platan Iceland kom út árið 2005 og næsta plata er væntanleg í ár .
Lögin " Drugs " , " Secret " og " Catastrophe " hafa þá fengið allnokkra spilun á rokkútvarpsstöðvum landsins .
Kraftmikil myndbönd voru gerð við lögin og hafði Barði " Bang Gang " Jóhannsson þar hönd í bagga m.a. Auk þessa hefur Hartwell verið iðinn við lagasmíðar fyrir aðra auk þess sem hann hefur útsett og spilað á strengi inn á tugi popp- og rokkplatna hérlendis .
-myspace.com / cynicguru -reverbnation.com / cynicguru Ljósmyndarar : Arnar Eggert Thoroddsen , Mari Bidzinashvili , Richard Korn og Roland Hartwell .
