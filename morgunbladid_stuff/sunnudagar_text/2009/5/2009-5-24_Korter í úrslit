Partíið er alveg að verða búið .
Mannskapurinn er orðinn þreyttur og svefnlaus en samt vill enginn fara heim , augnablikið er núna , heima bíða bara reikningar .
Samt er öllu meiri varkárni til staðar en áður , Íslendingar eru farnir að þekkja sinn vitjunartíma og brenna kertið bara í annan endann , við erum öll brennd , að minnsta kosti öðrum megin .
Það er Íslendingapartí hér í Cannes og hlutverk Íslendings í útlöndum tekur enn á sig nýjar myndir .
Það er góður rómur gerður að nýrri mynd Rúnars Rúnarssonar , Önnu , og partíið er fullt af Íslendingum og Dönum auk Finna , Svía og Þjóðverja á stangli .
Blaðamannafundurinn eftir stuttmyndasýningarnar var hins vegar kyndugt fyrirbæri , óþarflega langur og kynnar sem voru ekkert alltof öruggir í ensku .
Þetta var eins og í annarri heimsálfu en blaðamannafundir í höllinni , þar sem fagmennskan er í fyrirrúmi og þrautreyndir blaðamenn sitja í flestum sætum .
En um leið var þetta enn önnur mynd af Cannes , hér mættu unglingar í blaðamennskukúrsum og stemningin var gjörólík – en þó veitti ég athygli einum gutta sem er efni í hörkublaðamann , spurði hnitmiðaðra og góðra spurninga af miklu öryggi og mér kæmi ekki á óvart að ég ætti eftir að setja við hliðina á honum í höllinni sjálfri eftir ekki alltof mörg ár .
En það er kominn tími á að spá í spilin og veðja á sigurvegarana , enda verðlaunin afhent í kvöld , sunnudagskvöld .
Ég hef aðallega verið að horfa á myndir í aðalkeppninni og þar er óvissan töluverð ennþá , þegar þetta er skrifað hef ég séð 13 myndir af 20 en væntanlega verða þær orðnar 16 þegar greinin birtist .
Af þeim sem ég á eftir að sjá er orðspor Bright Star hvað best en hins vegar er orðið ekki ennþá komið á götuna um myndir á borð við The Time That Remains , Map of the Sounds of Tokyo , Andlit ( Visage ) og Enter the Void .
Þá hafa bæði Í upphafi ( Á l ' origine ) og Vengence fengið frekar volgar móttökur .
En af keppnismyndunum sem ég hef séð stendur Looking for Eric tvímælalaust upp úr , en ef marka má stigatöfluna sem birtist daglega í Screen Daily er Spámaðurinn ( Un prophète ) líklegasta sigurmyndin .
Fínasta ræma vissulega en varla sigurmynd .
Þá eru góðar myndir á borð við Fish Tank , Þorsta ( Bak-Jwi ) og Inglorious Basterds búnar að fá ágætis viðtökur , en þó ekki nærri því jafn góðar og fyrri myndir þessara leikstjóra .
Það sama gildir raunar um Brotin faðmlög ( Los abrazos rotos ) Almadóvars , enda með síðri myndum spænska meistarans síðustu árin .
Þá eru nokkrar myndir hreinlega frekar slappar , þar má nefna Vindhviður á vornóttum ( Chun feng chen zui de ye wan ) , Taking Woodstock , Vincere , Villigrös ( Les Herbes folles ) og Hvíta borðann ( Das Weisse Band ) eftir Haneke – en þó útiloka ég ekki að síðastnefnda myndin gæti nappað einhverjum verðlaunum .
Allar eru þær þó margfalt betri en hin filippseyska Kinatay , mynd sem væri hægt að eyða heilum pistli í að útlista hvernig öll trikkin í bókinni eru notuð vitlaust í .
Loks er það umdeildasta mynd hátíðarinnar til þessa , Antichrist .
Við erum kannski fá sem kunnum virkilega að meta hana , en ef örlögin hafa skipað nógu marga stuðningsmenn hennar í dómnefnd er aldrei að vita hvernig fer .
Að þessu sögðu eru raunar margar bestu myndirnar sem ég hef séð utan aðalkeppninnar .
The Imaginarium of Dr. Parmassus og Up komast báðar á topp fimm listann hjá mér á hátíðinni sem og himnesk mynd Bahmans Ghobadi um írönsku neðanjarðartónlistarsenuna , Enginn veit um persnesku kettina ( Kasi az gorbehaye irani khabar nadareh ) , sem keppir í Un Certain Regard .
Það er eina myndin sem ég hef séð í þeim flokki , sem vissulega fellur nokkuð í skuggann af aðalflokknum – en ef allar hinar myndirnar þar eru jafn góðar og persnesku kettirnir hef ég kannski verið að horfa í vitlausa átt .
asgeirhi@mbl.is Ásgeir H. Ingólfsson 