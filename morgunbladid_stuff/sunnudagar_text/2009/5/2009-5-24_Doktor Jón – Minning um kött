LÁTINN er í Reykjavík ástsæll heimilisköttur dr. Jón .
Fullu nafni hér hann dr. Jón Karl Friðrik Geirsson Arnesen .
Hann fæddist að Fjólugötu 21 í janúarmánuði 1995 hjá þeim dr. Jóni K.F .
Geirssyni og Sigrúnu Hjartardóttur .
Ungur flutti hann að Sörlaskjóli 6 þar sem hann bjó til dauðadags .
Jón nam fuglafræði í háskóla lífsins og útskrifaðist þaðan með doktorsgráðu í atferli spörfugla .
Árið 1998 gerðist hann frjáls köttur í Vesturbæ Reykjavíkur og sást æ sjaldnar heima hjá sér og gufaði að lokum upp svo hans varð ekki vart í rúmt ár .
Talið er að hann hafi legið í óreglu á þessu tímabili .
Síðan birtist hann á ný í Sörlaskjólinu og fór að dvelja dag og dag á heimili sínu og jafnvel nokkra daga í senn enda kom honum ágætlega saman við heimilisfólkið í flestum greinum .
Þó var hann á öndverðum meiði við það í pólitík .
Fólkið var vinstrisinnað en hann var harður hægrisinni , dyggur aðdáandi Morgunblaðsins og einstaklega mikið í nöp við R-listann sem þá réði ríkjum í höfuðborginni .
Í klóm meindýraeyðis Í byrjun árs 2000 fóru borgaryfirvöld í mikla herferð gegn villiköttum , meindýraeyðir gekk berserksgang með sveit byssuglaðra manna og dr. Jón gekk í gildru þeirra .
Það varð honum til lífs að sjónvarpið sendi mannskap á vettvang til að gera frétt um árangur aðgerðanna .
Þar tókst dr. Jóni að vekja athygli á sér þannig að sjónvarpsvélarnar beindust að honum í rimlabúri bak við lás og slá .
Íbúar í Sörlaskjóli báru kennsl á kött sinn í fréttum kvöldsins og tókst að bjarga honum á síðustu stundu gegn verulegu lausnargjaldi .
Reynt var að halda dr. Jóni innandyra næstu daga en hann slapp þó út og gekk strax í gildru borgarstjórnar á ný .
Nú var dr. Jón orðinn góðkunningi meindýraeyðis en það er ekki góð staða .
Fyrir tilstilli kattavinafélagsins var þó haft samband við eigendurna sem á ný greiddu hátt lausnargjald fyrir sinn ástsæla kött .
Málið komst í fjölmiðla , því var slegið upp í DV og Morgunblaðinu .
Sigmund teiknaði skopmynd af dr. Jóni þar sem Ingibjörg Sólrún borgarstjóri var að troða honum ofan í sekk .
Hann er eini nafngreindi kötturinn sem Sigmund teiknaði og það er ekkert gamanmál að lenda í slíku .
Slys Sumarið 2002 varð dr. Jón fyrir slysi og kom heim með brákaða hauskúpu , brotinn kjálka og augað út á kinn .
Raunar var aldrei upplýst hvað kom fyrir , sumir nefndu ökuþrjóta aðrir hvísluðu um kattaníðinga .
Læknar vildu lóga dýrinu en fengust þó með fortölum til að gera að sárum þess .
Kjálkinn var víraður saman , augað fjarlægt og hausinn settur í trekt .
Síðan lifði hann á fljótandi fæði sem sprautað var upp í hann meðan beinin voru að gróa .
Eftir þetta var Jón með skúffukjaft og skakkur í andliti með hola augnatóft .
Augað sem eftir var hafði einnig orðið fyrir hnjaski svo sjónin dapraðist ár frá ári og síðustu árin var dr. Jón steinblindur .
Það eru hastarleg örlög fyrir doktor í fuglaatferlisfræði .
Elliárin Jón hafði tiltölulega hægt um sig í ellinni en hafði þó daglega útivist og rataði um götur og garða í nágrenninu þótt blindur væri .
Hann reyndi að halda sig fjarri kastljósi fjölmiðlanna .
Morgunblaðið birti þó mynd af honum á forsíðu í októberbyrjun 2006 með viðtali og grein á innsíðum .
Aðalfrétt fjölmiðla þennan dag var brottför bandaríska setuliðsins frá Íslandi .
Eigandi dr. Jóns , sem var mikill herstöðvaandstæðingur , hafði verið að vonast til þess að viðtal yrði haft við sig á þessum merka sigurdegi en Jón stal senunni og allir gleymdu brottför hersins .
Í umfjöllun um dr. Jón í Fréttablaðinu og á ýmsum netsíðum nú eftir fráfall hans hefur komið fram að hann er fyrirmyndin af eineygða kettinum Kisa sem Hugleikur Dagsson hefur teiknað og skrifað bækur um að undanförnu .
Þó verður að undirstrika að þar er frjálslega farið með ýmsar staðreyndir og margt fært í stílinn .
Jón sjálfur vildi a.m.k. aldrei kannast við ákveðin atvik sem þar er greint frá .
Dr. Jóns er sárt saknað meðal katta og manna , útför hans hefur farið fram í kyrrþey en þeir sem vildu minnast hins látna eru beðnir að láta fuglavinafélagið njóta þess .
ÁRNI HJARTARSON , jarðfræðingur og fyrrverandi kattareigandi .
Frá Árna Hjartarsyni 