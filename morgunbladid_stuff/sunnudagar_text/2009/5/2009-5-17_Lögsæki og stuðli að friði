Eftir Baldur Arnarson baldura@mbl.is Dómstóllinn ber merki tuttugustu og fyrstu aldarinnar .
Við búum við alþjóðatengt samfélag í fjármálum og samskiptum .
Það er hins vegar ekki fyrir hendi nein alþjóðastjórn .
Spurningin er hvernig bæta má stjórn alþjóðamála án slíks stjórnvalds .
Það er vandamálið í dag .
Rómarsamþykktin veitir svarið því að þau eru grundvöllur sameiginlegs dómstóls sem ætlað er að tryggja að lögum sé fylgt .
Megni þjóðríki ekki að tryggja að lögum sé fylgt kemur dómstóllinn til skjalanna , " segir Luis Moreno-Ocampo , saksóknari Alþjóðlega sakamáladómstólsins í Haag , um stöðu dómstólsins í samtímanum .
Moreno-Ocampo telur samþykktina merkilega , enda sé hlutverk dómstólsins göfugt .
" Mikilvægi dómstólsins er ekki takmarkað við málin sem hann tekur fyrir heldur er það einnig fólgið í uppbyggingu stofnunar sem ætlað er að stuðla að friði , " segir hann og bendir á að ólíkt sinni kynslóð , sem hafi alist upp við lög í þjóðríkjum , þyki ungu kynslóðinni í dag sjálfsagt að lög eigi við allan heiminn .
Saksótti herforingjastjórnina Moreno-Ocampo var áður saksóknari í Argentínu þar sem hann vakti fyrst verulega athygli í réttarhöldum yfir háttsettum liðsmönnum herforingjastjórnarinnar vegna glæpa sem framdir voru gegn argentínsku þjóðinni á árunum 1976 til 1983 .
En þar voru á ferð fyrstu réttarhöldin yfir fulltrúum stjórnvalds vegna fjöldamorða síðan nasistar voru sóttir til saka í Nürnberg-réttarhöldunum .
Moreno-Ocampo hefur tekið virkan þátt í að móta dómstólinn frá því hann komst á legg .
" Þegar ég hóf störf sem saksóknari við dómstólinn í júní 2003 var ég með tvo starfsmenn og sex auðar skrifstofuhæðir .
Við hófum því starfið frá grunni .
Ábyrgð mín fólst í að velja þau mál sem dómstóllinn ætti að rannsaka .
Það olli ugg í Bandaríkjunum og í öðrum ríkjum sem óttuðust frjálsan saksóknara .
Nú sex árum síðar höfum við sýnt fram á að dómstóllinn er vel starfhæfur , " segir Moreno-Ocampo .
Fyrir skömmu gaf Moreno-Ocampo út handtökuskipun á hendur Omar Hassan al-Bashir , forseta Súdans , vegna stríðsglæpa , óhæfuverka sem hann eigi erfitt með að rannsaka , enda geti hann ekki verið á vettvangi .
Hann vísar aðspurður þeim ásökunum á bug að hann hafi gefið út ákæruna á hendur Omar al-Bashir of snemma og þar með hugsanlega seinkað því að hægt yrði að hafa hendur í hári forsetans þegar hann væri utan landsins .
" Þetta er byggt á vanþekkingu .
Omar al-Bashir fer fyrir útrýmingu á 2,5 milljónum manna .
Það er því ekki hægt að bíða , " segir Moreno-Ocampo , sem telur að réttlætið muni ná fram að ganga og hinir seku lenda á bak við lás og slá : " Það er enginn efi í huga mér að svo verði .
Þetta er aðeins spurning um tíma .
" Spurður um ástæður þess að Bandaríkin tortryggðu dómstólinn segir Moreno-Ocampo alþjóðasamskipti snúast um völd , ekki lög og reglur .
Sú hugmynd að hafa dómstól sem fylgi réttlætinu eftir í alþjóðasamskiptum gangi gegn viðhorfum síðustu árþúsunda .
Kunna ekki að meta lagatakmarkanir " Ríki sem hafa stóra heri og líta því svo á að þau geti varið sig sjálf kunna ekki að meta lagalegar takmarkanir .
Ríki í Afríku , Suður-Ameríku og Evrópu og þjóðríkin Nýja-Sjáland , Kórea , Japan og Ástralía kunna það hins vegar , ólíkt stórveldunum Kína , Rússlandi og Bandaríkjunum , " segir Moreno-Ocampo , sem tekur fram að Bandaríkin hafi nú samþykkt dómstólinn og lýst yfir samstarfsvilja .
Inntur eftir öðrum verkefnum segir hann glæpi í Georgíu , Kólumbíu , Kenía og víðar á borði dómstólsins , ásamt því sem til skoðunar sé hvort tilefni sé til ákæra vegna stríðsglæpa á Gaza .
Fyrst þurfi þó að fást viðurkenning á því að málshefjendur séu fulltrúar palestínsku þjóðarinnar .
Í öðru lagi þurfi glæpirnir að heyra undir glæpi gegn mannkyni eða stríðsglæpi .
Í þriðja og síðasta lagi þurfi að kanna hvort ekki sé fyrir hendi þjóðardómstóll sem geti tekið málið fyrir .
Séu skilyrðin þrjú uppfyllt kunni að vera tilefni til rannsóknar .
Hvort slík rannsókn sé á þessu stigi líkleg eður ei vill Moreno-Ocampo ekki tjá sig um .
Ákærðir fyrir óhæfuverk MEÐAL þeirra mála sem Luis Moreno-Ocampo hefur sótt er ákæra á hendur Jean-Pierre Bemba Gombo , fyrrverandi leiðtoga frelsishreyfingar Kongó ( MLC ) í Austur-Kongó [ áður Zaire ] , sem ákærður er fyrir glæpi gegn mannkyni og stríðsglæpi , vegna aðildar hreyfingar hans að misheppnaðri tilraun Ange-Félix Patassé , fyrrverandi forseta Mið-Afríkulýðveldisins til að hrinda tilraun til valdaráns .
Bemba , sem var tekinn höndum skammt frá Brussel í maímánuði 2008 , er m.a. grunaður um að hafa haft forystu um ofbeldisverk , þ.m.t. hópnauðganir og morð á óbreyttum borgurum .
Hann bíður nú dóms við ICC .
Með líku lagi var gefin út handtökuskipun á Thomas Lubanga , leiðtoga vopnaðra sveita í Austur-Kongó , sem gefið er að sök að hafa þjálfað börn allt niður í tíu ára gömul í hernaði .
Hann gaf sig fram við réttinn árið 2006 og stendur málið honum og tveimur samverkamönnum hans nú yfir .
Dómstóllinn hefur einnig gefið út ákæru á hendur Omar al-Bashir , forseta Súdans , vegna stríðsglæpa .
Hann gengur laus líkt og tveir samverkamanna hans .
Þá hefur ICC gefið út handtökuskipun á hendur Joseph Kony , leiðtoga Andspyrnuhers Drottins , og þremur meðreiðarsveinum hans , vegna gruns um glæpi gegn mannkyni í N-Úganda .
Er þeim gefið að sök að hafa framið ódæðisverk gegn óbreyttum borgurum og gert börn að liðsmönnum sínum .
Allir ganga þeir lausir nema einn sem er látinn .
Rannsakar stríðsglæpi LUIS Moreno-Ocampo er fyrsti saksóknari Alþjóðlega sakamáladómstólsins ( ICC ) í Haag sem stofnaður var árið 1998 , en varð formlega til árið 2002 þegar 60 ríki höfðu staðfest Rómarsamþykktina um hann .
Í mars voru aðildarríkin orðin 108 .
Lögsaga dómstólsins tekur til þjóðarmorðs , glæpa gegn mannkyni og stríðsglæpa .
Dómstóllinn er hugsaður sem viðbót við réttarkerfi þjóðríkja en hann tekur aðeins fyrir mál sem ríki hafa annað hvort ekki áhuga eða getu til að sinna .
Dómstóllinn hefur fram að þessu gefið út ákærur á hendur þrettán mönnum vegna glæpa sem framdir voru á fjórum átakasvæðum ( sjá ramma að neðan ) , í Austur-Kongó , Darfur-héraði í Súdan , Norður-Úganda og í Mið-Afríkulýðveldinu .
Þar af eru fjórir í varðhaldi , einn er látinn og átta ganga enn lausir , að því er fram kemur á vef dómstólsins .
Dómstólnum hefur borist fjöldi beiðna um að taka upp mál sem varða meinta stríðsglæpi og glæpi gegn mannkyni og hefur flestum þeirra verið vísað frá með þeim rökum að þær falli ekki undir lögsögu hans .
