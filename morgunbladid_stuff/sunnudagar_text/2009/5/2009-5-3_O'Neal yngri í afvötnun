ÞAU eru undarleg , O ' Neal-genin .
Sonur hins óstýriláta Ryans O ' Neals , Redmond , er eins og snýttur út úr nösinni á föðurnum og virðist ætla að feta stigu glötunar af sömu einurð og hann – og það af meiri nákvæmni ef eitthvað er .
Afstyrmið hefur nú verið sent í eiturlyfjaafvötnun og standist hann hana ekki verður honum hent í grjótið .
Redmond , sem er 24 ára , hefur oftsinnis glímt við hinn langa arm laganna á undanförnum árum og trekk í trekk orðið uppvís að fíkniefnamisferli .
O ' Neal yngri er búinn að vera í haldi síðan 5. apríl en hann var settur á bak við lás og slá eftir að hafa verið að bauka með heróín .
Til að bæta gráu ofan á svart stríðir elskuleg móðir hans , Farrah Fawcett , við krabbamein .
Sjaldan er ein báran stök í hinni svokölluðu draumasmiðju , sem virðist greinilega geta snúist nokkuð léttilega upp í andhverfu sína .
