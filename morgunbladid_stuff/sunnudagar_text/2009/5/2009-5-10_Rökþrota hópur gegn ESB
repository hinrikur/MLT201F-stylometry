Andstæðingar Evrópusambandsins eru áberandi rökþrota þegar þeir eru spurðir hvort ekki sé í góðu lagi að Ísland sæki um aðild að sambandinu og sjái hvað þjóðinni standi til boða .
" Nei , " hrópar þessi hópur í taugaveikluðum æsingi , " það þýðir ekkert að sækja um því við vitum alveg hvað við fáum : Ekki neitt ! " Ef ríki rækju utanríkisstefnu sína í þessum sama stíl þá væri lítið um alþjóðleg viðskipti og einangrunarstefna við lýði í löndum heims .
Þá þætti engin ástæða til að ræða við einhverja útlendinga um samstarf og samvinnu af því að útlendingar hugsa bara um að arðræna aðra útlendinga .
Þess vegna sé best að hver sé heima hjá sér .
Til allrar guðs lukku hugsa ráðamenn flestra þjóða ekki á þennan veg og þess vegna er heimurinn nokkuð skárri en hann annars væri .
Talsmenn þess sérkennilega sjónarmiðs að ekki eigi að ræða við menn í Brussel virðast af einhverjum óskiljanlegum ástæðum andvígir því að þjóðin eignist traustan gjaldmiðil , búi við meiri stöðugleika en nú er og komist í almennilegt samband við aðrar þjóðir .
Sé þjóð á meðal þjóða .
Satt að segja er þetta ansi skrýtinn hópur og það furðulegasta er hversu sælir menn eru í einangrunarstefnu sinni .
Þeir virðast nefnilega alveg gera sér grein fyrir hverju þeir eru að hafna .
Og sjá alls ekkert athugavert við hugmyndafræði sína .
Einstaka sinnum segja talsmenn þessa hóps að það megi ekki gerast að þjóðin skiptist í tvær fylkingar sem takist hart á um Evrópumálin .
Af hverju í ósköpunum má það ekki gerast ? Það er ekkert að því að menn séu ósammála .
Evrópusinnar eru til í að taka slaginn um Evrópusambandið og breiða út fagnaðarerindið .
Um leið fá Evrópuandstæðingar nægt svigrúm til að boða hættuna sem þeir telja stafa af samvinnu Evrópuþjóða .
Þjóðin sker svo úr um það í þjóðaratkvæðagreiðslu hvor málstaðurinn henni hugnast betur .
Þetta er lýðræðisleg aðferð og þess vegna hin fínasta leið .
Þótt andstæðingar Evrópusambandsins kjósi einangrun þá geta þeir varla verið svo sérkennilega þenkjandi að þeir séu á móti lýðræðislegum umræðum og aðferðum ? Eða hvað ? Yfirgnæfandi meirihluti þjóðarinnar vill viðræður við Evrópusambandið .
Mikill stuðningur við viðræður er í öllum flokkum , minnst þó í Sjálfstæðisflokknum sem kemur ekki á óvart því flokksforystunni tókst á einkar hraustlegan hátt að hrista af sér Evrópusinnana rétt fyrir kosningar og sá hópur kaus því aðra flokka .
Andstæðingar Evrópusambandsins eiga ekki að hræðast lýðræðislega umræðu .
Þeir hafa mætt mæddir í ótal sjónvarps- og fjölmiðlaviðtöl og munu örugglega halda því áfram en verða um leið að þola skoðanakannanir sem sýna að þjóðin vill opna umræðu um Evrópumál .
kolbrun@mbl.is Kolbrún Bergþórsdóttir 