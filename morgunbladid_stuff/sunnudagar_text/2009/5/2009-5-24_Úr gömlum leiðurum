27. maí 1979 : " Nú er að því komið að við tökum afstöðu til þess , hvort við viljum halda áfram á þeirri braut að hagnýta orku fallvatnanna með því að byggja upp orkufrekan iðnað í samvinnu við útlendinga eða hvort við látum okkur nægja að hagnýta þessa orku einvörðungu til frekari uppbyggingar innlends verksmiðjuiðnaðar , sem aðallega framleiðir fyrir heimamarkað en að hluta til með útflutning fyrir augum .
Enginn vafi er á því að mest samstaða mundi takast hér innanlands um síðari kostinn .
Hitt er svo annað mál , hvort það dugar okkur til að halda til jafns við aðrar þjóðir um lífskjarabata á næstu árum .
Takist okkur það ekki er augljós hætta á , að fleiri og fleiri sæki til annarra landa , þar sem afkomuskilyrði eru betri .
Áhyggjur manna af náttúruvernd í sambandi við stóriðjufyrirtæki eru skiljanlegar .
Kannski er ómenguð náttúra lands okkar mesta auðlind sem við eigum og henni megum við ekki fórna fyrir fjármuni og efnaleg gæði .
" 28. maí 1989 : " Skammt er síðan vígbúnaðarkapphlaupið og ógnir þess voru á vörum allra þeirra , sem ræddu um öryggismál .
Nú eru það hins vegar afvopnunarmálin , sem setja svip á umræðurnar .
Vígbúnaðarkapphlaupið leiddi ekki til styrjaldar eins og ýmsir héldu .
Þvert á móti hefur slökun spennu siglt í kjölfar þess .
Rætt er um fækkun langdrægra kjarnorkuvopna , fækkun hefðbundinna vopna í Evrópu og útrýmingu efnavopna hvarvetna í veröldinni .
Á hinn bóginn fara engar viðræður fram um skammdræg kjarnorkuvopn í Evrópu , þar sem Sovétmenn hafa yfirburði og hafa lagt kapp á endurnýjun undanfarin ár .
Vestur-Þjóðverjar hafa verið talsmenn þess að teknar yrðu upp viðræður við Sovétmenn um þess vopn eins og önnur en Bandaríkjamenn , Bretar og Frakkar svo að stórþjóðir séu nefndar hafa lagst á aðra sveif .
Fyrir fundinn hefur ekki fundist lausn á þessum ágreiningi .
" 