Þau Margrét og Pétur Marteinsbörn Geirssonar og Hugrúnar Pétursdóttur byrjuðu bæði í boltanum .
En svo skildi leiðir ; hann hélt áfram í fótbolta en hún fór í fjölmiðla .
Samband þeirra er þó áfram ákaflega náið og þau taka snarpar rimmur sér til hressingar .
Eftir Freystein Jóhannsson freysteinn@mbl.is Margrét : " Ég man fyrst eftir Pétri um leið og sjálfri mér .
Þá vorum við komin til Belgíu og ég fimm ára .
Ég man hvað fyrsti skóladagurinn var okkur erfiður – en kannski var hann erfiðari fyrir foreldra okkar .
Við Pétur fórum sitt í hvora skólabygginguna og þegar við hittumst aftur að skóladeginum loknum , lagði ég ríkt á við Pétur að þegar foreldrar okkar kæmu að sækja okkur skyldum við láta eins og okkkur liði vel í þessum nýja skóla .
Í Belgíu vorum við alltaf saman , samband okkar var ákaflega náið og við vorum miklir vinir .
Við vorum mikið í hlutverkaleikjum , það voru Bítlarnir sem við dáðum hvað mest ; við skiptumst á að leika aðalmennina Paul og John .
Allt var þetta í mesta bróðerni .
Við rifumst eiginlega aldrei , kannski einu sinni , þegar ég taldi hann vera kominn í slæman félagsskap .
Þá vorum við flutt heim aftur ; í Breiðholtið .
Ég henti kertastjaka í hann , hitti hann í hausinn og hann hálfrotaðist .
Ég held að ég hafi aldrei orðið jafnhrædd .
" Friðarsinni og sáttasemjari " Pétur hefur alltaf verið mikill friðarsinni .
Ef kom til átaka , sem iðulega gerðist í hverfinu , dró hann sig í hlé eða miðlaði málum .
Ég áttaði mig ekki á því fyrr en á fullorðinsárum , hversu lunkinn sáttasemjari hann er .
Það er ekki til í honum gaur , hann er bara ljúfur og góður drengur .
Ég rak svolítið á eftir honum hér áður fyrr , í krafti aldurs míns , hann er svo hægur og rólegur en ég var hálfgerður vargur þegar ég var barn , fljótfær og ör .
Við erum mjög ólík hvað þetta snertir .
Mamma segir að Pétur hafi ekkert talað fyrir fimm ára aldurinn , ég hafi talað fyrir hann .
Hann þurfti ekki einu sinni að svara þegar fólk spurði hvað hann héti og hvað hann væri gamall .
Ég sá um að svara því fyrir hann .
En ég hugsa að núna tali hann meira en ég .
Þegar við fluttum í Breiðholtið var fótboltinn okkar ær og kýr .
Í minningunni eru allir leikir utandyra .
Pétur var strax leikinn fótboltamaður .
Það kom snemma í ljós hvað hann átti auðvelt með að lesa leikinn og var mikill leiðtogi .
Og hann var alltaf í góðu skapi .
Og er enn .
Þegar ég er óánægð með eitthvað hringi ég í hann , því ég veit að hann finnur alltaf jákvæða leið út úr hverju sem er .
Þannig hefur það alltaf verið .
" Ráðagóður og listrænn " Við erum mjög góðir vinir .
Hann var í burtu í ellefu ár , þegar hann var atvinnumaður í knattspyrnu erlendis , og þá var samgangurinn svolítið stopull , en þegar hann flutti heim , vorum við eins og samlokur fyrst í stað , því okkur fannst við þurfa að vinna upp svo mikinn glataðan tíma í okkar sambandi .
Pétur er einstaklega ljúfur og hlýr , hann er ráðagóður , frábær faðir og svo er hann mjög listrænn , hann er góður málari , en hefur því miður ekki sinnt því nóg síðustu ár .
Ég er viss um að hann á eftir að blása rykið af penslunum einn góðan veðurdag .
Þegar við vorum lítil , fengum við litabækur til að stytta okkur stundir við .
Mínar voru einfaldar og fljótafgreiddar , en hann valdi sér bækur með mörgum landslagsmyndum sem kröfðust mikillar vinnu .
Hann dundaði sér við þær langtímum saman .
Þá var ég löngu komin á tærnar í óþolinmæði eftir einhverju nýju .
Pétur er maður sem er alltaf að njóta lífsins .
Hann er bara þannig gerður .
Hann þarf ekkert að rembast við eitt eða neitt , það gerist allt af sjálfu sér .
Þess vegna er svo notalegt að vera í návist hans .
Mér finnst hann afskaplega fyndinn .
Við höfum líkan húmor , kannski er hann það líkasta í okkar fari ; svolítið svartur .
Við getum endalaust sagt hvort öðru sögur og hlegið saman .
Svo er Pétur mjög spontant .
Hann er fljótur að hugsa .
Stríðinn ? Nei , það er enginn stríðni til í honum .
Ekki frekar en mér .
Ég skil bara ekki stríðni .
" Hressandi rimmur " Við erum sammála um að vera ósammála .
Og tökum oft miklar rimmur .
En þær skemma aldrei vinskapinn .
Þetta byrjaði snemma hjá okkur .
Þegar ég var 16 og hann 14 var oft ekki líft við matarborðið heima fyrir hávaðanum í okkur .
Við erum kannski ekki alveg eins hávær núorðið en við deilum hart .
Það eru þjóðmálin og eiginlega hvað sem er .
Þótt Pétur sé friðarins maður að mestu leyti gefur hann ekkert eftir , þegar við tökumst á .
En það endar allt vel hjá okkur , þessi skoðanaskipti eru hressandi og lærdómsrík .
Það er hálfhallærislegt að segja það , en ekkert í hans fari fer í taugarnar á mér , það er ekkert sem truflar mig .
Ég var þó stundum hugsi yfir því hvað hann var utan við sig þegar hann var lítill .
Hann var oft í eigin heimi og það átti ég erfitt með að skilja .
Einu sinni bað mamma hann til dæmis að fara niður og ná í Morgunblaðið .
Við bjuggum á 4. hæð í blokk og þegar ekkert bólaði á Pétri fór mamma fram og kallaði á hann .
Meðan hún var frammi á gangi hringdi síminn .
Það var Pétur og hann var staddur í matvöruverzluninni Hólagarði sem var nálægt heimili okkar .
Hann spurði ; hvort átti ég að kaupa franskbrauð eða rúgbrauð ? Hann var ekki einu sinni með pening á sér ! Svo kom það fyrir að hann fór inn í vitlausan strætisvagn , þegar við vorum á leiðinni í skólann eftir að við fluttum úr Breiðholtinu .
Við þurftum að skipta um vagn á Miklubrautinni , taka tólfuna upp í Breiðholt en hann fór inn í tíuna sem ók honum heim aftur og ég í skólann .
Að sjá hann standa aftast í tíunni var auðvitað drepfyndið .
Ég hef fylgzt með fótboltaferli hans eftir föngum og alltaf verið ákaflega stolt af honum .
Ég hef alltaf haldið með því liði sem hann spilar með .
Ég var árum saman einlægur stuðningsmaður Hammerby , Stabæk og Stoke .
Og hélt auðvitað með KR meðan hann spilaði þar .
Pétur er hvers manns hugljúfi og börn eru sérstaklega hrifin af honum .
Hann hefur sterka siðferðiskennd og umgengst börn eins og viti bornar verur .
Börnin mín sjá ekki sólina fyrir honum .
Mér hefur alltaf fundizt að hann hefði átt að verða kennari .
Ég fullyrði , að það hefði orðið betra fyrir samfélagið .
" Með gríðarlegt tempó Pétur : " Það er eitt og hálft ár á milli okkar og ég man ekkert líf án hennar .
Foreldrar okkar fluttu til Belgíu , þegar ég var 2 ½ árs og þar fórum við í franskan skóla .
Þá var það bara við tvö , við vorum saman öllum stundum .
Þá réð hún ferðinni anzi oft í krafti síns aldurs ; ég var til dæmis mikið í dúkkuleik bara af því að hún vildi það .
Svo fórum við í hljómsveitarleiki ; ég var Lennon og hún MacCartney og þegar við fórum í ABBA , þá var ég sú ljóshærða og hún þessi dökka .
Við áttum okkar góðu stundir og vorum miklir vinir .
En svo rifumst við auðvitað og slógumst inn á milli eins og systkina er siður .
Einu sinni náði hún meira að segja að rota mig .
Hún var hörð í horn að taka .
" Skutlaði sér í þrígang undir rána " Við erum það nálægt hvort öðru í aldri að við blönduðumst hvort inn í annars vinahóp í Breiðholtinu .
Hjá mér var fótboltinn númer eitt , tvö og þrjú .
Hún fékk líka fótbolta í vöggugjöf og spilaði eitthvað hjá Fylki , en hún var reikulli í rásinni en ég og fór í svo margt annað ; djassballett , frjálsar , badminton og borðtennis .
Hún taldi sig geta orðið bezta í öllu .
Einu sinni tók hún þátt í Íslandsmóti í frjálsum íþróttum og keppti í hástökki eftir eina æfingu .
Ég tók strætó niður í Laugardal til að sjá systur mína slá í gegn .
Svo kom hástökkið og það er skemmst frá því að segja að í þrígang skutlaði hún sér undir rána án þess að fella .
Þar með lauk ferli hennar í frjálsum íþróttum .
Svo tók námið og lífið við .
Hún systir mín er gríðarlega sanngjörn manneskja , hún er sérstaklega samfélagslega meðvituð og lætur sér annt um þá sem minna mega sín .
Þessir eiginleikar lita hennar lífsskoðanir .
Hún má ekkert aumt sjá .
Í mörg ár vann hún á elliheimilinu Grund og hefur látið sér umhugað um mál eldra fólksins síðan .
Hún er meinfyndin og hefur húmor fyrir sjálfri sér .
Ég held henni finnist hún vera hálfgerður lúði , sem hún auðvitað er alls ekki .
" Gerir sér far um að vera ósammála " Samband okkar núna er bæði mikið og gott .
Þegar ég var að spila í útlöndum ; Bretlandi , Noregi og Svíþjóð heimsótti hún okkur oft og þá áttum við gæðafjölskyldutíma saman .
Hún kom líka á alla landsleiki sem ég spilaði hér heima , en eftir að ég kom heim held ég að það hafi heldur dregið úr ferðum hennar á völlinn .
Samgangurinn er líka svolítið annar ; nú erum við nær hvort öðru , en um leið á valdi þessa hraða sem einkennir íslenzkt samfélag .
En við erum áfram góðir vinir og það eru heilmikil samskipti milli fjölskyldnanna .
Við búum bæði í Vesturbænum , eigum börn á svipuðum aldri og þau eru góðir vinir .
Við Margrét ræðum heilmikið saman , tökum stöðu mála vítt og breitt og leitum ráða hvort hjá öðru um þessi hversdagslegu málefni , hún er mjög ráðagóð og líka þegar stærri mál eru á dagskrá .
Það er bæði gaman og fróðlegt að ræða við hana um dægurmálin því hún hefur mikla innsýn í íslenzkt samfélag út á starf sitt .
En það er eitt sem hún hefur tamið sér þegar við ræðum pólitík eða annað ; hún gerir sér alltaf far um að vera ósammála mér , en með því að vera á móti mínum skoðunum opnar hún mér víðari sjóndeildarhring en ég annars hefði .
Eins var þetta með tónlistina hér áður fyrr .
Hún hafði afskaplega breiðan tónlistarsmekk og ég lærði af henni að meta hitt og þetta .
Mér fannst ég flottur með safnspólu frá henni því þá gat ég montað mig af því að hafa góðan tónlistarsmekk .
" Hún er svo rosalega hrein og bein " Stríðin ? Ekki lengur ! Hún lagði alla stríðni af þegar hún hætti að geta tuskast með mig .
Ég tók nefnilega allri stríðni afskaplega illa .
Ég er ákaflega stoltur af henni systur minni .
Hún er sannur sjónvarpsmaður og frábær fréttamaður .
Hvað ég met mest í hennar fari ? Hvað hún er rosalega hrein og bein .
Hins vegar er stundum svolítið stressandi að vera nálægt henni .
Hún gerir allt svo hratt , hún talar svo hratt .
Þegar við vorum lítil áttum við að vaska upp og þurrka eftir máltíðir .
Það urðu stundum smámálfundir um það , hvort okkar ætti að þvo og hvort þurrka .
Hún sagði að ég væri svo seinn að þvo að hún héngi lengi verklaus með viskustykkið milli diska .
Betra væri að hún þvæði , þá gæti hún farið og gert eitthvað annað meðan ég kláraði að þurrka .
Tempóið er svo gríðarlegt hjá henni .
Ég verð alltaf hálfveikur í bíl hjá henni .
Það er ekkert grín að lenda í svona tempói ! En hún er afskaplega hlý og góð systir og mér finnst ég ríkur að eiga hana að .
" Margrét Marteinsdóttir Hún fæddist 12. nóvember 1971 .
Eftir grunnskólanám í Belgíu og Breiðholti var hún einn vetur í Kvennaskólanum , en stundaði svo fjölmiðlafræði við Fjölbraut í Breiðholti og eftir það sagnfræði og stjórnmálafræði við Háskóla Íslands .
Hún hóf störf hjá RÚV 1998 , fyrst í morgunútvarpi Rásar 2 , en síðan á fréttastofu sjónvarpsins , fyrst í erlendum fréttum og svo innlendum 2005 .
Hún er varafréttastjóri fréttastofu ríkisútvarpsins .
Sambýlismaður hennar er Brynjólfur Þór Hilmarsson og eiga þau tvö börn .
Pétur Marteinsson Hann er fæddur 14. júlí 1973 , gekk í Hólabrekkuskóla , Versló , FB og stundar nú MBA-nám í HR. Hann spilaði knattspyrnu með Fram og Leiftri , var svo keyptur til Hammerby í Svíþjóð og lék með því liði , Stabæk í Noregi og Stoke í Englandi .
2006 gekk hann til liðs við KR .
Hann er kvæntur Unni Valdimarsdóttur og eiga þau Lilju Hugrúnu , 4 ára .
