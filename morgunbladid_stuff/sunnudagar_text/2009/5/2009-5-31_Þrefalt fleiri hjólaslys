Eftir Rúnar Pálmason runarp@mbl.is Undanfarnar vikur hafa borist nokkrar fréttir af slysum á mótorhjólum og fyrir rúmlega viku varð hörmulegt banaslys á Hringbraut í Reykjavík .
Þótt mótorhjól séu aðeins lítill hluti af ökutækjum í umferðinni eru dauðaslys ökumanna mótorhjóla töluvert algeng og mun algengari en fjöldi hjólanna ætti að gefa tilefni til .
Samkvæmt erlendum rannsóknum er 20-30 sinnum líklegra að mótorhjólamaður látist í umferðinni en ökumaður bíls .
Karlar slasast og deyja Í lokaritgerð Kristrúnar Guðmundsdóttur og Ragnheiðar Erlu Eiríksdóttur til BS-prófs í hjúkrunarfræði er nýju ljósi varpað á slysatíðni , eðli og alvarleika mótorhjólaslysa .
Við rannsóknina studdust þær við upplýsingar frá Landspítalanum auk upplýsinga frá Umferðarstofu og Rannsóknarnefnd umferðarslysa .
Rannsóknin sýndi fram á að alls urðu 842 mótorhjólaslys á árunum 2003-2007 en það jafngildir rúmlega þreföldun á einungis fimm ára tímabili .
Alls leituðu 777 til Landspítala vegna slysa og þar af voru 105 lagðir inn .
Slysin urðu alvarlegri eftir því sem leið á tímabilið og varð um helmingsaukning á miklum , alvarlegum og lífshættulegum áverkum .
Á þessu tímabili urðu níu banaslys á mótorhjólum og var hraðakstur meginorsök í sex tilvikum af níu .
Í öllum tilvikum voru það karlmenn sem létust og í 90% allra slysa voru karlmenn undir stýri .
Þetta er svipað hlutfall og þekkist í útlöndum .
Í 62% tilvika urðu slysin á þungum bifhjólum , í 26% tilvika á torfæruhjólum og í 15% tilvika á léttum bifhjólum .
Tíðust slys hjá 15-16 ára Meðal þeirra niðurstaðna sem koma mest á óvart í ritgerð þeirra Kristrúnar og Ragnheiðar er hversu algeng slys eru hjá ungum ökumönnum , þ.e. ungum piltum .
Algengasti aldur þeirra sem urðu fyrir slysum var 15 og 16 ára en aldurshópurinn 21 til 30 ára lenti tíðast í mótorhjólaslysi .
Í rannsókninni er bent á að starfsfólk Barnaspítala Hringsins hafi miklar áhyggjur af slysum hjá börnum sem leika sér á mótorhjólum og finnst sem nánustu aðstandendur þeirra hunsi eða þekki ekki þær hættur eða afleiðingar sem slys geta haft í för með sér .
" Á meðal þess sem kom á óvart við gerð þessarar rannsóknar var hversu ung börnin sem slösuðust við mótorhjólaakstur voru en í rannsóknarúrtakinu var eitt barn sjö ára gamalt og tvö börn 10 ára , " segir í ritgerðinni .
Öryggisbúnaður eða tískuvara ? Flest dauðaslys tengd mótorhjólum fela í sér höfuðáverka en notkun hjálma dregur verulega úr hættunni á dauðsföllum .
Notkun hlífðarfatnaðar hefur einnig sannað gildi sitt og stutt er síðan Alþingi samþykkti lög um að hver sá sem er á bifhjóli skuli nota " viðurkenndan lágmarkshlífðarfatnað ætlaðan til slíkra nota .
" Ærin ástæða er til þess að hvetja til notkunar á slíkum fatnaði .
Í frumvarpi með lögunum kemur fram að erlendar rannsóknir sýni að meðallækniskostnaður á hvern slasaðan bifhjólamann sé tvöfalt hærri en vegna annarra ökumanna .
Bifhjólafólk sem lágmarki skaða sinn með notkun hlífðarfatnaðar spari ekki bara sjálfu sér þjáningar heldur atvinnurekendum , tryggingafélögum og ríkinu umtalsverðar fjárhæðir .
Í lögunum er hins vegar ekki að finna nákvæma skilgreiningu á því hvaða skilyrði fatnaðurinn á að uppfylla og tæki lögregla sig til og færi að kanna fatnað hjólamanna ( en hæpið er að lögregla hafi tök á því ) er erfitt að sjá við hvað hún ætti að miða .
Þá skýtur nokkuð skökku við að mótorhjólafatnaður skuli enn tollaður líkt og um tískufatnað sé að ræða .
Ólafur I. Hrólfsson , formaður Sniglanna , segir það sjálfsagt réttlætismál að þessi fatnaður sé tollflokkaður sem öryggisbúnaður .
Reyndar séu íslenskir mótorhjólamenn almennt í góðum hlífðarfatnaði .
Skráningu ábótavant Í ritgerð Kristrúnar Guðmundsdóttur og Ragnheiðar Erlu Eiríksdóttur sem vitnað er til hér að ofan er skráning Landspítala og Umferðarstofu á öryggisbúnaði gagnrýnd .
Þær Kristrún og Ragnheiður benda á að aðeins í 32% tilvika var skráð hvort mótorhjólamaður var með hjálm þegar slysið varð .
Hlutfallið var enn lægra hvað varðar öryggisfatnað eða um 20% .
Fjölgun mótorhjóla og mótorhjólaslysa Slysunum fjölgar meira Á árunum 2003-2007 fjölgaði mótorhjólaslysum umfram fjölgun mótorhjóla .
Slysunum fjölgaði um 240% en hjólunum um 216% .
Meðalaldur þeirra sem lentu í slysum var 29 ár Sá hópur sem lenti oftast í slysi var 21-30 ára , næst kom aldurshópurinn 11-20 ára .
Þar á eftir kom hópurinn 31-40 ára .
Segðu alkóhólistanum að hætta Bifhjólasamtök lýðveldisins , Sniglar , eru stærstu samtök mótorhjólamanna .
Sniglarnir hafa lengi barist fyrir ábyrgum akstri , bæði mótorhjólamanna og ökumanna .
Ekki eru allir mótorhjólamenn í Sniglum og ekki hlusta heldur allir á " áróðurinn " .
Á vefsíðum og á spjallborðum má t.a.m. finna dæmi um að menn verji " rétt " sinn til hraðaksturs og telji það alls ekki vera skyldu sína að stansa þegar lögregla hefur eftirför .
Að segja mönnum að þeir verði að stoppa sé eins og að segja alkóhólista að hann verði að hætta að drekka .
Sumir benda á að bílum sé ekki síður ekið hratt .
Það breytir þó harla litlu fyrir mótorhjólamenn .
Sex banaslys á árunum 2003-2007 eru rakin til hraðaksturs á mótorhjólum .
Bílar teknir í radar í 98,6% tilvika Sjá má vísbendingar um tíðni hraðaksturs á mótorhjólum í tölfræði lögreglunnar á höfuðborgarsvæðinu .
Í júní , júlí og ágúst árin 2006-2008 mældi lögreglan alls 10.251 ökutæki á of miklum hraða .
Af þeim voru 146 mótorhjól eða í um 1,4% tilvika en í 98,6% tilvika var um bifreiðar að ræða .
Í um 90% tilvika var fólksbílum ekið of hratt .
Í árslok umræddra ára var fjöldi mótorhjóla að meðaltali um 7.600 ( 3,5% ) en fólksbílar voru um 205.000 ( 96,4% ) .
Þetta er a.m.k. vísbending um að hlutfallslega séu færri mótorhjól mæld á of miklum hraða en bílar .
Þessi " tölfræði " er auðvitað ekki nákvæm .
