Miklar líkur eru á því að Kauphöll Íslands vísi niðurfellingu Teymis á skuldum stjórnenda félagsins til Fjármálaeftirlitsins ( FME ) .
Teymi tók yfir félög , og skuldir , í eigu forstjóra og fjármálastjóra félagsins í október síðastliðnum þegar Teymi var afskráð .
Yfirtakan var hluti af kaupréttarsamningi við mennina sem tryggði að þeir gátu ekki tapað á hlutabréfakaupum sínum í félaginu .
Skuldin , sem er við Íslandsbanka , stóð í 829 milljónum króna í lok febrúar .
Þórður Friðjónsson , forstjóri Kauphallarinnar , segist telja að málið , og önnur af sama meiði , þurfi frekari skoðun .
" Það er langlíklegast að við munum einfaldlega vísa málinu áfram til frekari skoðunar vegna þess að Teymi er ekki lengur í samningssambandi við okkur eftir afskráningu .
En við svona aðstæður eins og eru núna þá er Fjármálaeftirlitið sá aðili sem við vísum málum til .
Við teljum eðlilegast að þeir skoði þetta frekar en við , þar sem það er ekki hægt að fá botn í svona mál með öðrum hætti en að spyrjast fyrir um þau .
" 