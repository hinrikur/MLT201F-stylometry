Eftir Ingu Rún Sigurðardóttur ingarun@mbl.is Hinn tvítugi ökuþór , Kristján Einar Kristjánsson , á að baki óvenjulega sögu og hefur tekist að yfirstíga margar hindranir til að ná eins langt og raun ber vitni .
Hann var að hefja keppnistímabilið í hinni opnu evrópsku Formúlu 3 í Valencia á Spáni fyrr í mánuðinum .
" Ég keppti á skíðum þegar ég var krakki en svo hætti að snjóa á Íslandi svo ég þurfti að finna mér eitthvað annað að gera , " grínast hann en þannig byrjaði hann í gokarti .
Honum gekk vel á skíðum og vann Reykjavíkurmeistaratitil en keppnisskapið var fyrir hendi frá unga aldri .
" Ellefu ára byrjaði ég að keyra litla körtu , sem Einar í ET lánaði mér .
Þetta var þriggja hestafla bíll , sem komst í raun ekkert áfram en dugði ágætlega þá , " segir Kristján Einar , sem æfði sig á rallíkrossbrautinni í Kapelluhrauni .
" Svo kom að því að ég stóð í botni allan hringinn , komst ekkert hraðar .
Þá tók afi uppá því að láta mig keyra í rigningu á þurrdekkjum og svo eftir það á ís , " segir Kristján Einar og bætir við að þarna hafi hann fengið grunnþekkingu á stjórn bíls .
" Eftir að hafa keyrt við svo sleipar og erfiðar aðstæður svona ungur fæ ég þetta beint í mig og get verið skrefi á undan bílnum .
Ef bíllinn fer að skrika þarf ég ekki að hugsa hvað ég þarf að gera heldur er það innbyggt í viðbrögðin .
Út af þessu hef ég alltaf verið mjög góður í rigningu , " segir hann .
Móðurafi hans , Einar Karlsson , hefur stutt vel við bakið á honum og amma sömuleiðis , Sigurjóna Sigurjónsdóttir .
" Afi var líka í viðgerðarliðinu hjá Steingrími Ingasyni rallara , sem seinna þjálfaði mig .
Ég þvældist út um allt land með afa í rallinu sem pjakkur , " rifjar hann upp .
" Ég var að keyra þennan litla bíl þar til ég fermdist , " segir hann en með aðstoð afa og ömmu keypti hann keppnisbíl í gokarti , sem var 32 hestöfl .
" Ég var kominn með ágætis hraða strax , " segir Kristján Einar , sem varð síðan Íslandsmeistari í karti sumarið 2006 , þá 17 ára gamall .
Úr körtu í formúlubíl Landslög gera það að verkum að hann gat ekki keppt í gokarti fyrr en 14 ára gamall .
" Þegar ég er að byrja að keppa í gokarti eru strákarnir sem ég er að keppa á móti í dag að byrja að keppa á kappakstursbílum .
Ég er í raun nokkrum árum á eftir þeim flestum , " segir hann en gott dæmi er liðsfélagi Kristjáns Einars úr Carlin Motorsport-liðinu úr bresku F3 í fyrra , Brendon Hartley , sem varð nýverið þriðji ökumaður Red Bull F1-liðsins .
" Hann var farinn að keppa í grunnformúlu áður en ég byrja að keppa í gokarti .
Hann var búinn að keppa í karti frá því hann var sex ára , " segir hann og útskýrir nánar .
" Ég er að vinna upp mörg ár á stuttum tíma og þegar ég kemst inn í Formúlu 3 í fyrra er ég í raun að fara að minnsta kosti fjögur ár fram úr sjálfum mér .
F3 er fyrsti alvöru kappaksturinn og bíllinn er með sömu hreyfingar og aksturseiginleika og F1-bíll , þrátt fyrir að F1-bíllinn fari hraðar .
Fyrir mig að fara beint úr 32 hestafla körtu upp í 200 hestafla Formúlu 3-bíl var svakalega stórt stökk , " segir hann og undirstrikar sú staðreynd ævintýrið í kringum þetta og hvað Kristján Einar hefur afrekað .
Léttist um 40 kíló Þetta stökk kom ekki áreynslulaust .
" Þegar ég var í kringum sextán ára gamall , á gokart-árunum , var ég meira en 40 kílóum þyngri en ég er í dag .
Ég var lífsleiður unglingur með tölvufíkn og alltof þungur .
En loksins fann ég mig , reif mig upp úr þessu og fór að vinna hörðum höndum að því takmarki að skapa mér feril sem ökumaður .
Ég setti markið hátt og ætlaði mér að komast þangað .
Ég vann mig í gegnum þetta og vona að ég geti verið fyrirmynd einhverra , " segir Kristján Einar og bætir við að það hafi hjálpað að hann var alinn upp í þeirri trú að hann gæti afrekað það sem hann vildi .
" Hingað til hefur ekki verið framtíð eftir gokartið á Íslandi .
Það hefur enginn íslenskur ökumaður farið úr íslensku karti eða mótorsporti í alþjóðlegar brautakeppnir , " segir hann .
" Fjölskylda mín hefur stutt við bakið á mér .
Mamma lætur þetta allt gerast utan brautar og pabbi fylgir mér líka oft , " segir hann en foreldrar hans eru Vilborg Einarsdóttir og Kristján Friðriksson .
" Pabbi er ljósmyndari og hefur myndað margar keppnir .
Mamma fer allt með mér en hún titlar sig ekki móður þegar við erum á ferðinni heldur umboðsmann og er einn af þremur sem ég er með .
" Kristján Einar segir að sambönd og bakgrunnur foreldra sinna í fjölmiðlun , auglýsingum og markaðsmálum hafi margoft hjálpað .
Fékk góða umsögn eftir prufur Erlendir fjölmiðlar hafa veitt þessari sögu eftirtekt og hafa líkt honum við bobsleðaliðið frá Jamaíka , sem sagt var frá skemmtilega í kvikmyndinni Cool Runnings en hún var einmitt ein af uppáhaldsmyndum Kristjáns Einars þegar hann var krakki .
Hann gefst ekki upp þó á móti blási .
Í lok næsta mánaðar verða liðin tvö ár síðan Kristján Einar fór út í akstursprufur í Bretlandi og hefur margt gerst síðan þá .
Stefnan var í fyrstu tekin á Formúlu BMW , virta byrjunarformúlu , og tilviljun hagaði því þannig að móðir hans ákvað að hringja í Carlin-liðið .
Önnur tilviljun réð því að einn af eigendum liðsins svaraði í símann og hver veit hvað réð því að hann ákvað að gefa gokart-drengnum frá Íslandi séns .
Þess má geta að í hópi Carlin-ökumanna eru Sebastian Vetter , sem er einmitt uppáhaldsökumaður Kristjáns Einars , Robert Kubica og Jenson Button .
Umsögn yfirmanna Carlin eftir æfingadagana í Pembrey í Wales lagði grunninn að fjármögnun og upphafi ferilsins .
Þar sagði meðal annars : " Við höfum prófað og þjálfað marga ökumenn sem hafa orðið keppendur í Formúlu 1 og Kristján Einar kemur vel út í samanburði við þá bestu .
" Sjö mánuðum síðar hafði Kristján Einar " æft " sig upp um mörg þrep í alþjóðlegum kappakstri og var kominn á ráslínuna í hinni bresku Formúlu 3 .
Skorti keppnisreynslu Hlutirnir gerðust því hratt en til undirbúnings fór Kristján Einar í æfingakeppnir á Nýja-Sjálandi .
" Við vissum að ég hefði hraðann en ég kunni í raun ekkert að keyra í kappakstri .
Ég man þegar ég var í fyrsta sinn á ráslínunni á Nýja-Sjálandi og hugsaði : Hvað er ég búinn að koma mér út í ? Adrenalín- og tilfinningaflæðið var á fullu .
Þetta er eitthvað sem þú þarft að hafa stjórn á fyrir keppni .
Líka að venjast því að vera fyrir framan svona marga áhorfendur , læra hvernig koma eigi fram við dómara , aðra keppendur og fjölmiðla .
Þetta er nokkuð sem ég hefði átt að læra í einhverjum af þessum byrjunarformúlum , sem ég keppti aldrei í eins og hinir strákarnir .
" En Kristján Einar lét vaða og endaði á palli á Monza á sinni þriðju keppnishelgi , sem er lygilegur árangur , en þarna kom samanburðurinn við fyrrnefnda jamaíska bobsleðaliðið til dæmis upp .
Hann segir þetta hafa verið magnaða upplifun og jákvæðu stundirnar hafi verið margar .
Hin hliðin á peningnum hefur líka sýnt sig .
" Ég er reynslulaus ökumaður en snöggur engu að síður og geri ekki mikið af mistökum , " segir Kristján Einar sem rifjar upp " ömurlega keppni í Brands Hatch í Englandi í fyrra .
Þar gerði ég öll reynsluleysismistök sem hægt var að gera í einu .
Um kvöldið fór ég að borða á veitingastað sem var skreyttur slagorðum og málsháttum og settist við borð þar sem áletrun blasti við mér : " Reynsla er eitthvað sem þú öðlast , rétt eftir að þú þarfnaðist hennar mest .
" Þetta átti svo vel við og ég hugsaði með mér að ég myndi þá ekki gera öll þessi mistök aftur .
" Baráttan um peningana Þrátt fyrir að stuðningurinn frá fjölskyldunni hafi verið ómetanlegur þarf meira til , en mótorsportið er dýrt og nauðsynlegt er að fá styrktaraðila .
Margir aðilar hafa komið þar að en sá sem ruddi brautina fyrir Kristján Einar í kappakstrinum var Róbert Wessman og SALT Investments .
Kristján Einar hefur kynnt sig sem The Icelander og var þannig merktur í bak og fyrir .
Róðurinn þyngdist hjá Kristjáni Einari eftir bankahrunið en hann segir að það að vera Íslendingur hafi " ekki verið alveg það svalasta " í Bretlandi á þessum tíma .
Milliríkjadeilur Breta og Íslendinga og bankakreppan gerðu honum lífið leitt .
" Eins og að standa á brautinni tíu mínútum fyrir keppni og vita ekki hvort ég gæti keppt vegna þess að greiðslur fyrir dekkjum eða einhverju álíka væru kannski ekki komnar í gegn .
Þarna var ég gjörsamlega að brotna niður en þurfti samt að gera mig kláran .
" Honum var boðið annað ár hjá Carlin en sá strax fram á að geta ekki tekið því vegna þess að erfitt yrði að finna styrktaraðila í Bretlandi .
Ákveðið var að líta til Bandaríkjanna og var Kristján Einar kallaður til fundar við Newman Wachs-kappakstursliðið í Bandaríkjunum vegna Atlantic-mótaraðarinnar .
Hann var valinn einn af fjórum í prófanir en það val reyndist vera síðasta ákvörðun stofnanda liðsins , Pauls Newmans , í kappakstri áður en hann lést .
Þetta féll um sjálft sig eftir fimm mánaða vinnu þegar styrktaraðilinn hætti við á síðustu stundu .
" Ég var byrjaður að leita að íbúð í Chicago , " segir Kristján Einar , sem þó lét ekki deigan síga .
" Það hefur enn ekkert neikvætt komið fyrir án þess að það hafi orðið upphafið að einhverju miklu jákvæðara .
" Þegar áform um kappakstur í Bandaríkjunum gengu ekki upp vegna efnahagskreppunnar frétti Jalopnik.com , sem er víðlesinn bandarískur bílafréttavefur , af málinu og fjallaði um það í nokkrum fréttum .
Í framhaldinu var stofnuð Facebook-síða stuðningsmanna sem á þriðja þúsund manns eru skráðir á en hún ber nafnið " I ' m supporting Kristján Einar , The Icelander " .
Kominn til Evrópu Niðurstaðan varð sú að Kristján Einar fékk sæti í breska Team West-Tec í Opnu evrópsku F3 .
" Þessir seinustu mánuðir hjá mér hafa verið einhverjir þeir andlega erfiðustu sem ég hef gengið í gegnum .
Ég vissi bara viku fyrir keppnina í Valencia að ég væri að fara að keppa og þá var ég búinn að missa af öllu æfingatímabilinu .
Ég náði einni æfingu í Belgíu fyrir keppnina .
" Honum var boðið sæti sem liðið fjármagnar að stóru leyti en Kristján Einar og félagar þurfa að fjármagna afganginn .
Erfitt er að fá styrktaraðila sem stendur en hann vonast eftir því að þetta gangi upp .
Hann segir að það sé ekki nóg að vera góður að keyra til þess að ná langt í kappakstri .
" Ég þarf líka að vera söluvara til þess að geta komist eitthvað áfram í kappakstri .
" Hraðinn er mikill í kappakstrinum en Kristján Einar er ekki lífhræddur .
" Ég er enginn ofurhugi en væri ekkert í þessu ef ég hefði áhyggjur af lífi mínu í hverri keppni .
Það deyja fleiri í golfi á ári en í kappakstri ! " Tíma tekur líka að aðlagast nýju liði og aðstæðum .
" Mótorinn , bíllinn og ekki síst dekkin eru allt öðruvísi en ég er vanur .
Ég sé því ekki fram á að vera kominn í toppform fyrr en á þriðju keppnishelginni því þetta eru allt nýjar brautir .
" Kristján Einar býr núna á Íslandi og ferðast héðan til þess að keppa og æfa .
Á keppnishelgum er æfing á föstudegi , tímataka á laugardegi og keppt á sunnudegi .
" Ég er með allt of fáa kílómetra undir beltinu miðað við þá sem ég er að keppa á móti .
Það hamlar mér auðvitað mikið að vera frá Íslandi að því leyti að það er engin kappakstursbraut hérna , " segir Kristján Einar , sem keyrir þó körtuna sína reglulega og segir það gott fyrir líkama og sál .
" Það er góð þjálfun fyrir hálsinn , sem þarf að slást við margfalda líkamsþyngd í keppnum , og mikil afslöppun fólgin í því fyrir mig þegar ég er ekki búinn að keyra lengi .
Ég er með ADHD eins og næstum allir ökumenn , " segir Kristján Einar , sem segist ganga vel í því námi sem hann hefur áhuga á og einbeitir sér að .
Með akstrinum er hann í námi við Fjölbrautaskólann í Garðabæ .
Hann segir alla stærðfræðikunnáttu hjálpa .
" Mótorsport gengur út á rökhugsun og allir ökumenn eru góðir í raungreinum .
" Alls enginn leikur Hann segir að mikil ástríða og vinna fjölda fólks liggi að baki árangri sínum .
" Maður er vakinn og sofinn yfir þessu .
Við erum með fólk út um allt með öll net úti til þess að reyna að láta þetta gerast , " segir Kristján Einar , sem stundum hefur heyrt það að hann sé " bara heppinn " og " fái að leika sér " .
Svarið við því liggur kannski í móttóinu hans , sem er : " Því harðar sem þú leggur að þér , því heppnari verður þú .
" Kristján Einar segir feril ökumannsins ekki vera langan eða til um fertugs .
Formúla 1 er takmark en stærsti draumur hans er að vinna Le Mans 24 , liðakeppni sem tekur sólarhring og snýst um úthald og þol .
" Ég er hávaxinn og þannig byggður að ég hef gott akstursúthald .
Það er helsta takmark mitt í lífinu að vinna þennan kappakstur .
" Lífsstíll ökumannsins er óvenjulegur , byggist mikið á ferðalögum og getur verið einmanalegur .
Kappakstur er í grunninn einstaklingsíþrótt , þótt hann byggist á samvinnu margra liðsfélaga .
" En þegar ég er kominn út á brautina hleypi ég liðsfélögum mínum ekkert fram úr mér ! " Kristján Einar á kærustu heima á Íslandi , Völu Laufeyju Þráinsdóttur .
" Ég er oft spurður af hverju í ósköpunum ég sé ekki á lausu því ég er að ferðast um heiminn og það eru alltaf grúppíur á brautunum .
En það er nógu mikil spenna í lífi mínu þótt hún sé ekki á þessu sviði líka .
Mér finnst svo gott að geta komið heim til hennar .
" Vinur Kristjáns Einars , Unnar Helgi Daníelsson , hefur ferðast mikið með honum en hann er að taka upp heimildarmynd um hann .
" Það hefur verið gaman að hafa hann með .
Þetta getur orðið einmanalegur heimur .
" Kristjáni Einari finnst hann heppnasti tvítugi Íslendingurinn í heiminum .
" Ég hef fengið tækifæri til að gera svo mikið og upplifa margt .
Ég hef tekið út svo mikinn einstaklingsþroska síðan ég byrjaði og finnst ég hafa verið krakki þegar ég horfi til baka ekki meira en rúmlega eitt ár ! Þessi heimur er svo krefjandi .
Ég þurfti að standa mig , hætta að vera unglingur og verða ungur maður .
" 300.000 manns horfðu á * Á þeim 23 mánuðum sem eru liðnir frá því að Kristján Einar keyrði fyrst kappakstursbíl í Pembrey hefur hann : * Æft og keppt á sjö mismunandi tegundum kappakstursbíla : Formúlu BMW , Formúlu Renault , Toyota Racing Series , Bresku F3 , Atlantic Championship , Formúlu Le Mans og Opnu evrópsku Formúlu 3-mótaröðinni .
* Æft og keppt á sautján kappakstursbrautum í átta löndum og þremur heimsálfum .
* Ekið rúmlega 11.200 kílómetra á kappakstursbílum á æfingum og í keppnum .
* Ekið rúmlega 71.000 kílómetra á venjulegum bílum og venjulegum vegum á leiðinni til og frá kappakstursbrautum vegna æfinga og keppna .
* Sest 54 sinnum upp í flugvél til að fljúga til og frá keppnum og æfingum .
* Hann keppti fyrir framan fæsta áhorfendur á hinni afskekktu Croft-braut í Norður-Englandi fyrir um 3.000 áhorfendur og fyrir framan flesta áhorfendur í Spa í Belgíu þar um 300.000 manns fylgdust með kappakstrinum .
* Mesti hraði sem Kristján Einar hefur náð á kappakstursbíl var 299 km / klst á Formúlu 1-brautinni á Monza , þegar hann fór í fyrsta sinn á verðlaunapall í F3 .
