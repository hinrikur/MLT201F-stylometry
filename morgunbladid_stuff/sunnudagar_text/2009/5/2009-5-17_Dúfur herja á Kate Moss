BRESKA fyrirsætan Kate Moss er að verða vitlaus á því að dúfur eru stöðugt að angra hana .
Þannig er mál með vexti að nágranni Moss , sem býr í Lundúnum , ræktar dúfur og hafa þær ítrekað flogið á glugga á heimili fyrirsætunnar með þeim afleiðingum að þjófavarnarkerfið fer í gang .
" Kate er að verða alveg vitlaus á þessu .
Það er mikið ónæði af þeim , þær hafa sett fullkomið þjófavarnarkerfið í gang , auk þess sem það er mikill óþefur af þeim , " sagði heimildarmaður um málið í samtali við dagblaðið Daily Mirror .
Þetta er ekki í fyrsta skipti sem Moss lendir í vandræðum með dýr á heimili sínu því í september á síðasta ári þurfti hún að fara í frí til Spánar á meðan verið var að sótthreinsa húsið hennar .
Ástæðan var sú að tveir persneskir kettir hennar höfðu borið óhóflegt magn af flóm með sér inn í húsið , með tilheyrandi óþægindum .
