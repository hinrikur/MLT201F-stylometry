Eftir Helga Snæ Sigurðsson helgisnaer@mbl.is VEFSÍÐA vikunnar er ekki þess eðlis að undirritaður sæki hana en hann hefur vissulega tekið eftir miklum áhuga kvenfólks á henni .
Þessi síða er sem sagt fyrir ykkur , stelpur .
Vissulega jaðrar heiti síðunnar við dónaskap og má segja að innihaldið sé óttalega dónalegt .
Þeir sem gera út síðuna hakka í sig þá ríku og frægu , einkum og sér í lagi konur og virðist tilgangurinn aðeins einn , þ.e. að setja út á klæðaburð frægra kvenna og gera grín að þeim .
Einstaka sinnum og reyndar afar sjaldan er hrós veitt fyrir klæðaburð .
Afar , afar sjaldan .
Svo dæmi sé tekið um þá illu útreið sem þær frægu fá á síðunni þá á eftirfarandi lýsing við efni í kjól leikkonunnar Michelle Monaghan : " Þó svo mér líki við efnið hafa læknarannsóknir sýnt að það getur valdið höfuðverk , hræðslu , svefnleysi , ógleði , uppköstum , hægðatregðu , munnþurki , óeðlilegum áhuga á fitusnauðum osti , meltingartruflunum , brjóstsviða , syfju , suði fyrir eyrum , svima , þokukenndri sjón , nefstíflu , þyngdaraukningu , verkjum í liðum , aukinni munnvatnsframleiðslu , sykursýki , sjálfsvígshugsunum , háum blóðþrýstingi , óeðlilegum vöðvahreyfingum sem verða varanlegar , óútskýranlegum og skelfilegum útbrotum og bólgum , skjaldkirtilsofvirkni , átusárum , sveppasýkingum , getuleysi , hárlosi og dauða .
Vinsamlegast hafið sambandi við lækni ef þið finnið til einhverra af ofangreindum áhrifum af þessu munstri .
" Svo mörg voru þau orð ( ! ) og vissulega er þessi húmor lýsandi fyrir síðuna .
Áhugasamir um klæðaburð fræga fólksins , einkum kvenna , ættu alls ekki að láta þessa síðu framhjá sér fara .
Þá sakar ekki að búið er að raða öllum helstu fórnarlömbum hennar í stafrófsröð .
Góða skemmtun .
