Sigrún Oddgeirsdóttir fæddist á Múlastöðum í Flókadal í Borgarfirði 6. desember 1926 .
Hún andaðist á líknardeild Landspítalans á Landakoti 12. maí 2009 og fór útför hennar fram frá Fossvogskirkju í Reykjavík 19. maí .
Nú þegar þú ert kvödd , Sigrún mín , er erfið ganga á enda .
Fyrir allmörgum árum fór ég að venja komur mínar til ykkar í Skipasundið , þá ung stúlka .
Þar var vel tekið á móti mér sem væntanlegri tengdadóttur .
Minningarnar um okkar fyrstu kynni geymi ég í hugskoti mínu .
Eftirtektarvert var hversu nægjusöm og hjálpfús þú varst .
Börnin okkar Gunnars nutu mikillar samveru með þér þar sem þú gættir þeirra meira og minna fyrstu æviárin .
Um fórnfýsi þína má nefna það , þegar þú ákvaðst að skipta um vinnu og tókst að þér næturvaktir á Sjálfsbjargarheimilinu í Hátúni , til þess að geta gætt barnabarnanna á daginn .
Þú áttir auðvelt með svefn og skildum við ekki alltaf hvernig þú náðir nægilegri hvíld .
Þessa aðstoð þína fáum við seint fullþakkað .
Handavinnan lék í höndum þér , hvort sem um var að ræða fatasaum , lopapeysuprjón eða að hekla milliverk í sængurfatnað .
Oft naut ég leiðsagnar þinnar .
Ég naut einnig skemmtilegrar útiveru með þér , hvort sem um var að ræða ferðalög , gönguferðir eða samveru í bústaðnum okkar í Kjósinni .
Aðdáunarvert var hversu létt þú varst á fæti þegar þú skokkaðir með okkur á Esjuna og önnur fjöll til gamans .
Samgangur var mikill á milli okkar og þá sérstaklega seinni árin , sem kom ekki síst til vegna búsetu þinnar í nálægð við okkur .
Þegar Guðni lést var missir þinn mikill sem okkar allra .
Fyrir 12 árum kynntist þú Theódóri og var yndislegt að fylgjast með vináttu ykkar .
Þið nutuð lífsins saman við dans , spil , leikhúsferðir , ferðalög og ýmislegt .
Fyrir þessa vináttu ykkar erum við þakklát .
Fyrir nokkrum árum fannst þú til þess að minnið var farið að svíkja þig .
Það var þér og okkur öllum erfiður tími , eftir að vera búin að fylgjast með veikindum systra þinna .
Þú varst lánsöm að fá inni í dagvistun í Fríðuhúsi og síðan heimilisvist í Foldabæ .
Á báðum þessum stöðum fékkst þú þá bestu umönnun sem hægt er að hugsa sér .
Nú undir lokin þegar verulega fór að halla undan fæti fékkst þú pláss á líknardeildinni á Landakoti og naust þar mjög hlýlegrar hjúkrunar til síðasta dags .
Við erum þakklát starfsfólki þessara staða fyrir fórnfúst starf í þína þágu og sendum þeim okkar bestu þakkir .
Öll höfum við séð hversu vel Theódor er búinn að reynast þér í veikindum þínum .
Það lifnaði yfir þér þegar þú heyrðir í honum og sást .
Alltaf gat hann kallað fram bros hjá þér fram til hinstu stundar , þrátt fyrir erfiða líðan þína .
Þetta vináttusamband ykkar er okkur öllum aðdáunarvert .
Sofðu , mín Sigrún , og sofðu nú rótt ; guð faðir gefi góða þér nótt ! ( Jón Thoroddsen .
) Þín tengdadóttir , Sigríður .
Elsku amma hefur fengið hvíldina .
Ég sem var svo viss um það hér áður fyrr að ef einhver yrði hundrað ára þá yrði það hún amma Sigrún .
Amma sem var svo ungleg , hress og létt á fæti .
Margar mínar ljúfustu stundir í bernsku átti ég með ömmu .
Sem elsta barnabarnið og fyrsta stelpan í fjölskyldunni naut ég ótal forréttinda þótt amma væri ekki endilega að hafa hátt um það .
Þegar ég hugsa til baka þá kemur upp í hugann dæmigerður sumardagur í Skipasundinu .
Ristað brauð og kakómalt í morgunmat og svo farið út á blett að sleikja sólina með teppi , útvarp , djús og handavinnu .
Þegar sólbaðsþolinmæði mín var á þrotum var ég send í búðina með innkaupanet og buddu að kaupa fisk eða skyr eða súrmjólk því afi kom heim í hádeginu .
Meðan afi lagði sig eftir matinn skelltum við amma gjarnan í lummur eða brúnköku og kepptum í kappkapli meðan kakan var í ofninum .
Þetta voru góðir dagar sem við systkinin nutum öll .
Seinna þegar ég var orðin fullorðin og búin að eignast mínar dætur fengu þær líka sína ömmudaga .
Til að halda reglu á hlutunum var valinn einn vikudagur sem þær heimsóttu langömmu sína allan veturinn .
Amma vissi hvað þetta kom sér vel fyrir alla aðila .
Stelpurnar fengu einn dag frí úr skólagæslunni og foreldrarnir gátu lokið verkum sínum óáreitt í vinnunni .
Þegar börnin voru svo sótt biðu lummur og brúnkaka alveg eins og í gamla daga .
Svona var hún amma .
Alltaf að hugsa um að létta undir með fólkinu sínu .
Amma kunni líka að njóta lífsins og líðandi stundar .
Meðan hún hafði fulla heilsu naut hún þess að dansa gömlu dansana , ferðast um landið , klífa fjöll og taka í spil í góðra vina hópi .
Það stóð aldrei á henni að skella sér eitthvað með stuttum fyrirvara .
Síðustu árin hafði hún hann Tedda sinn sér við hlið .
Samband þeirra einkenndist svo greinilega af djúpri vináttu , jafnræði og virðingu .
Ég veit vel hvað amma mat það mikils að eiga svo góðan vin sér við hlið .
Þitt hjarta geymdi gullið dýra og sanna , að gleðja og hjálpa stærst þín unun var .
Því hlaust þú hylli Guðs og góðra manna og göfugt líf þitt fagran ávöxt bar .
Ég blessa nafn þitt blítt í sál mér geymi , og bæn til Guðs mín hjartans kveðja er .
Hann leiði þig í ljóssins friðarheimi , svo lífið eilíft brosi móti þér .
( Ingibjörg Sigurðardóttir .
) Hvíl í friði , elsku amma mín .
Minningin um þig lifir með mér að eilífu .
Anna Rún Ingvarsdóttir .
Elsku amma Sigrún .
Þó að við höfum vitað það í nokkurn tíma að stutt væri í kveðjustundina var mjög sárt þegar hún svo rann upp .
Síðustu daga hafa ótal minningar skotist upp í hugann sem hafa hjálpað okkur að brosa í gegnum tárin .
Lífsgleðin skein ávallt í gegn hjá þér og var hún smitandi því alltaf vorum við kát þegar við fengum að eyða tíma með þér og afa Guðna .
Margt var brallað , farið í ferðalög , bakaðar brúnkökur , lummur og pönnukökur , spilað og ótal sinnum fórst þú með okkur í sund í Laugardalslaugina .
Þegar við vorum eitthvað súr þá kunnir þú ráð við því , þú tókst okkur upp á fótunum og hristir úr okkur óþekktina og góða skapið var þá ekki langt undan .
Það var alltaf gott að koma í Skipasundið og seinna í Hæðargarðinn .
Oft komum við í heimsókn eftir skóla og létum það ekki stoppa okkur að þurfa að taka strætó í annað hverfi en þess þurftum við ekki lengur þegar þið afi fluttuð í húsið á móti okkur í Hæðargarðinum .
Seinna meir þegar við vorum orðin eldri þótti okkur mjög gaman að koma til þín í grjónagraut eða ávaxtasúrmjólk í hádeginu úr skóla eða vinnu .
Hraustleiki og dugnaður einkenndi líf þitt og eru þær ófáar fjallgöngurnar sem við höfum farið með þér þar sem þú fórst fyrir flokknum og alltaf tókst þér að lokka okkur ofar og ofar þar til toppnum var náð .
Sem dæmi um þrótt þinn var þegar læknar áttu von á að þú ættir aðeins örfáa daga eftir ólifaða þá var það ekki fyrr en tæpum 3 mánuðum síðar að þú kvaddir .
Þú varst alltaf með eitthvað á prjónunum , í orðsins fyllstu merkingu , og eigum við ótal minjagripi sem þú hefur gefið okkur í gegnum tíðina .
Ber þar helst að nefna lopapeysur og hekluð milliverk í hátíðarsængurver sem við notum um hver jól .
Ómetanlegt var að eiga þig að þegar kom að pössun á börnum okkar fyrstu árin og alltaf var hægt að leita til þín þegar upp komu veikindi og ekki hægt að fara í skóla eða leikskóla .
Elsku amma , takk fyrir allar þær góðu stundir sem við áttum saman og megir þú hvíla í friði .
Guðni Rafn , Svanþór og Rósa Dögg .
Elsku langamma .
Nú er víst komið að kveðjustund og áður en ég kveð langar mig að segja nokkur orð .
Ég man eftir öllum þeim stundum sem við áttum saman .
Þegar ég var lítil kom ég oft til þín þegar ég var lasin svo að mamma og pabbi gátu farið í vinnuna .
Ég man eftir ávaxtasúrmjólkinni þinni sem var alltaf til heima hjá þér , myndunum sem ég litaði stundum handa þér og þegar ég sat í hægindastólnum þínum og horfði á skógardýrið Hugo á spólu .
Suma morgna þegar ég kom varstu að fara að gera morgunleikfimi með útvarpinu og ég reyndi stundum að vera með sem gekk reyndar misvel .
Ég man líka eftir öllum fimmtudögunum sem ég var hjá þér eftir skóla .
Þú hjálpaðir mér með heimalærdóminn og við bökuðum saman súkkulaðikökuna þína .
Þú kenndir mér að prjóna og ég minnist þess þegar við sátum inn í saumaherberginu þínu og prjónuðum saman og hlustuðum á útvarpið .
Þú varst líka mikið fyrir göngutúra og stakkst oft upp á því að við færum saman í göngutúr sem við gerðum oft .
Eitt skiptið þegar ég kom var glampandi sól og mikill hiti , við fórum út á svalirnar þínar á sólbekkinn þinn og lásum bækur og ég fékk að velja mér bók á bókasafninu niðri .
Það voru góðir tímar og ég er þér ævinlega þakklát fyrir það hvað þú varst mér góð .
Þú varst líka hugmyndarík , ég man t.d. þegar við fórum til Bandaríkjanna og þú vildir taka með þér heklunál en það var málmleitartæki á flugvellinum , svo þú stakkst bara nálinni ofan í sokkinn og verðirnir fundu ekkert , þú varst svo sniðug .
Þegar ég hugsa um þig man ég alltaf eftir brosinu þínu og hlátrinum , þú varst svo hress og jákvæð og gerðir alltaf eins gott úr hlutunum og þú gast .
Alltaf hugsaðir þú fyrst og fremst hvað öðrum væri fyrir bestu og vildir aldrei leggja neitt á mann sem átti að gera þér einhvern greiða .
Þú kallaðir mann oft hetjuna þína og þú varst svo sannarlega hetja sjálf .
Ég hélt alltaf að þú yrðir 100 ára því þú varst alltaf svo hraust og heilbrigð , aldrei grunaði mig að þú færir svona , það gerðist eitthvað svo fljótt .
Ég trúi því eiginlega ekki enn að þú sért farin , það er eitthvað svo óraunverulegt .
Ég sakna þín , elsku amma mín , þú munt alltaf eiga stað í hjarta mínu .
Þegar ég hugsa um þig sé ég glampandi bros .
Þegar ég hlusta eftir þér heyri ég innilegan hlátur .
Þegar ég reyni að sjá þig sé ég fallegan engil .
Engil sem brosir og hlær innilegum hlátri .
Þórunn Þöll Einarsdóttir .
