Eftir Pétur Blöndal Ljósmyndir Ragnar Axelsson Þetta var sólskinsferð hjá okkur , " segir Hlöðver Guðnason , nýkominn úr fimm daga eggjatínsluferð til Bjarnareyjar , en sami kjarninn hefur farið slíka ferð 15. maí á hverju ári á þriðja áratug .
Fyrstu tveir dagarnir fara í brekkurnar , en þá eru fýlseggin tekin .
Svo er sigið í bjargið eftir svartfuglseggjum og er mesta hæðin á sigbjarginu 140 metrar í stórsigin .
Neðst bíður bátur eftir eggjafötunum og sigmanninum , skilar honum svo á steðjann aftur og næsta ferð er farin .
Heimtur voru ágætar , að sögn Hlöðvers .
" Hann var vel orpinn vestan í , þar sem hefur verið sól og skjólgott undanfarna daga , en aðeins byrjaður að stropa .
Verr orpinn austan í , þar hefur verið hífandi rok og lítið skjól síðan í byrjun maí .
" Kjarninn í hópnum er auk Hlöðvers , Gísli Þorsteinsson , Guðmundur Tryggvi Ólafsson , Loftur Einarsson , Þorvaldur Sæmundsen og Haraldur Geir Hlöðversson .
" Það er harðkjarninn , " segir Hlöðver .
" En svo eru alltaf gestir með .
" – Þú lést útvarpsstjórann vinna fyrir kaupinu sínu á síðasta ári ? " Já , kaupinu sínu og þularstarfinu , " svarar Hlöðver og hlær .
" Þá var ég í stórsigi , sem nefnist Jónsskorusig og tekið er niður að bát úr 120-130 metra hæð .
Þegar ég kom niður á sylluna með aðalbælinu um 80 metra niður í bergi , þá var ég búinn að taka slöku sem dugði út sylluna , um 15 metra .
Ég var að vinna mig inn á sylluna í rólegheitum , hafði sett 60 egg í eina fötu , þá molnaði fótfestan undan mér og handfestan gaf sig í leiðinni .
" Jæja þá er komið að því að prófa þetta , " hugsaði ég .
Þar með féll ég út af syllunni og rakst aðeins utan í bergið , hrapaði 15 metra og var að öðru leyti í frjálsu falli .
Ég slasaðist ekki , en þegar ég rankaði við mér , sneri ég öfugur í beltinu , sá að eggjafatan hafði slitnað úr því og bölvaði í talstöðina : " Helvítis eggjafatan fór í sjóinn .
" Páll Magnússon var á brúninni með talstöðina og eggjabandið , en Baldvin undirsetumaður .
Í öllum látunum þar rifnuðu staurar upp sem halda að hluta sigmanninum .
Undirsetan átti í vandræðum með að halda mér og kalla þurfti á mannskap til aðstoðar .
Páll hélt hinsvegar að ég hefði verið að spranga og misst föturnar í riðinu .
Þá heyrði ég þessa yndislega fallegu þularrödd : " Hlöbbi , er ekki í lagi með eggin ? " Þá áttaði ég mig á því , að þeir vissu ekkert hvað gerst hafði , og var ekkert að þreyta þá með því .
Ég lét hífa mig upp á sylluna , náði í eggin sem eftir voru og seig svo í bátinn .
Þegar ég kom upp í skála og sagði hvað gerst hafði , þá heyrðust hvisshljóð – allir opnuðu bjórdósir .
Mönnum var svolítið brugðið og ekkert sigið meira þann daginn enda farið að kvölda og menn farið að lengja í kvöldvöku .
Þarna sannaðist það sem gömlu karlarnir kenndu okkur , að treysta bandinu og vera alltaf bundinn .
Af mér var það að segja að rauðblátt mar var nánast allan hringinn um mittið , smá skinnstykki vantaði á hnéð og einhver eymsli og mar voru á hægri handlegg .
Ótrúlega vel sloppið og í raun einn besti staðurinn til að hrapa á .
" Fyrst eftir að eggin hafa verið tínd eru þau skyggð og síðan er þeim skipt í þrjá flokka .
Fyrsti flokkurinn fer í verslanir , en annan flokkinn , sem er aðeins farinn að stropa , hirðir hópurinn .
" Það þýðir í sjálfu sér ekki að bjóða venjulegum neytanda annan flokkinn – það erum aðeins við og eldra fólk sem kunnum að meta hann .
" – Hvernig sjóðið þið eggin ? " Við setjum þau í kalt vatn og sjóðum þau í sjö og hálfa mínútu eftir að suðan kemur upp .
Þá er eggjarauðan aðeins farin að harðna , en mjúk í miðjunni .
Síðan er skylda að hafa kavíar við höndina og smyrja ofan á eggin .
" – Drekkið þið eggin hrá ? " Já , ef maður er þyrstur í berginu , og hefur ekki tekið djús með sér , þá er gott að fá sér eitt og eitt hrátt egg .
Svo felst nýliðavígslan í því að þeir súpa á hráu eggi .
" – Hvernig fór það í Ragnar Axelsson ? " Hann stóð sig eins og hetja .
Þú færð enga lygasögu um hann , " segir Hlöðver og hlær .
" En sumum svelgist á , finnst þetta ekki geðslegt .
" 