Eftir Árna Matthíasson arnim@mbl.is EVRÓVISJÓN er í aðsigi og þó spenningurinn sé ekki eins mikill hér á landi og oft áður má þó gera ráð fyrir að hann fari að aukast eftir því sem nær dregur .
Á undanförnum árum hafa aðstandendur keppninnar nýtt netið æ betur á vefnum og nú er svo komið að aðrar vefsíður helgaðar Evróvisjón eru eiginlega úr sögunni – opinbera vefsíðan , eurovision.tv , er orðin þvílíkur upplýsingabrunnur að aðrir eiga ekki séns .
Á eurovision.tv er þannig hægt að fræðast um alla keppendur , sjá myndir af þeim , lesa fréttir um þá og síðan kaupa sér lögin á mp3-sniði eða horfa á viðkomandi flytja lagið , meira að segja má fylgjast með æfingum keppenda , sjá viðtöl við þá og svo má lengi telja .
Evróvisjón á YouTube Varla kemur á óvart að miklu púðri er varið í að segja sögu Evróvisjón , enda er eurovision.tv opinbert vefsetur keppninnar með öllu því sem fylgir .
Í þá umfjöllun vantar þó ýmislegt sem maður hefði gjarnan viljað sjá fljóta með , umdeild atvik og hneykslismál , en af slíku er nóg í sögu Evróvisjón , en líka hefði verið fróðlegt að fá sýnishorn úr gömlum keppnum , myndbönd og tilheyrandi , en það á eflaust eftir að bætast við þegar fram líða stundir .
Einn af kostum síðunnar er að gestum er gert auðvelt að vera með , að skrá sig og geta þannig bloggað um keppnina inni á vefnum , verið í samskiptum við aðra Evróvisjónáhugamenn og fá aðgang að ýmislegu fréttaefni og fróðleik .
Svo má minna á Evróvisjónsíðu YouTube á youtube.com / eurovision .
