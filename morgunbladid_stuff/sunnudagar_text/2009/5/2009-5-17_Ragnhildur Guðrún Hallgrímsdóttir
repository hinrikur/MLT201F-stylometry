Ragnhildur Guðrún Hallgrímsdóttir fæddist í Látravík í Eyrarsveit 23. febrúar 1924 .
Hún lést á Droplaugarstöðum 2. maí síðastliðinn .
Hún var dóttir hjónanna Guðrúnar Jakobsdóttur og Hallgríms Sigurðssonar bónda .
Alls varð þeim hjónum fimm barna auðið og var Ragnhildur í miðið .
Elstur er Sigurður , þá Sigríður , sem er látin , næstur eftir Ragnhildi er Árni Jóhannes og yngstur er Jens Jakob .
Fósturbróðir þeirra var Sigurður Sigurðsson , sem er látinn .
Í Látravík var oft glatt á hjalla og hafa systkinin minnst æskuára sinna og uppvaxtar þar með mikilli hlýju .
Ragnhildur dvaldist í foreldrahúsum á æskuárum sínum utan eins vetrar að hún sótti unglingaskóla á Hellissandi en þann vetur bjó hún hjá föðursystur sinni .
Ragnhildur giftist um miðja síðustu öld Guðmundi Rósinkranssyni vélsmiði og byggðu þau sér heimili á Seltjarnarnesi .
Þau Ragnhildur og Guðmundur slitu samvistir og er Guðmundur látinn .
Fóstursonur þeirra er Hreinn Jakob Elvar Guðmundsson , sem búsettur er í Hveragerði .
Eftir að þau Guðmundur tóku Hrein að sér hætti Ragnhildur að vinna utan heimilis en saumaði föt heimavið af miklum dugnaði og seldi fólki .
Ragnhildur var vel gefin á bókina og harðdugleg til vinnu .
Á unga aldri stundaði hún vinnu á Grundarfirði yfir vetrartímann , en á þeim árum fór þorpið þar stækkandi .
Síðar sótti hún einnig vinnu í Stykkishólmi .
Á þessum árum kom Ragnhildur heim í Látravík og hjálpaði til við heyannir á sumrin en um tvítugt flutti hún til Reykjavíkur .
Ragnhildur var ljúf í lund , rólyndismanneskja , ekki framfærin , góðhjörtuð og bar fólkið sitt mjög fyrir brjósti .
Þegar Hreinn óx úr grasi vann hún á ýmsum stöðum , síðast á Múlalundi , þá orðin öryrki .
Fyrir allnokkrum árum ferðaðist hún til nokkurra borga Evrópu ásamt frænku sinni Ingibjörgu Þórðardóttur og var það Ragnhildi til mikillar gleði og var upplifunin henni ógleymanleg .
Ragnhildur átti við mikinn heilsubrest að stríða síðari hluta ævinnar .
Síðustu æviárin dvaldi hún við gott atlæti á Droplaugarstöðum .
Útför Ragnhildar fór fram 11. maí .
Ekki kom það mér á óvart þegar mamma hringdi í mig og sagði mér að Ragnhildur systir hans pabba hefði fengið að sofna svefninum langa 2. maí sl. Nokkrum dögum áður var ég að tala við Jenna frænda og var að segja honum af heilsu pabba kom það fram hjá honum að Ragna frænka ætti stutt eftir .
Ekki vildum við segja föður mínum af þessu þá þar sem hann lá á sjúkrahúsi , búinn að fara í gegnum erfiða aðgerð og heilsan hans á réttri leið eftir nær fimm vikna legu og fyrirhuguð heimferð komin á dagskrá .
Af æðruleysi tók hann þó fréttinni af andláti systur sinnar nokkrum dögum síðar þó veikur væri .
Sagt er að maðurinn komi einn í heiminn og fari einn .
Þessu trúi ég ekki því ég lít svo á að Guð sé að bera okkur þessa fyrstu og síðustu ferð okkar minnugur þess að við sjáum ekki alltaf fótspor tveggja í sandinum .
Ég veit að afi , amma , Sigga frænka og Siggi fósturbróðir systkinanna frá Látravík tóku vel á móti Ragnhildi frænku og nú hvíla þær systurnar hlið við hlið í Gufuneskirkjugarðinum nánast eins og það hafi verið fyrirfram ákveðið .
Þó á engan sé hallað þá vil ég þakka Jenna frænda og Ingu konunni hans hjartanlega fyrir allan undirbúninginn , athöfnina við kistulagningu og útför elskulegrar frænku minnar Ragnhildar Guðrúnar Hallgrímsdóttur .
Ég heyri í fjarska villtan vængjaþyt Um varpann leikur draumsins perlu glit .
Snert hörpu mína , himinborna dís , og hlustið , englar guðs í Paradís .
( Davíð Stefánsson frá Fagraskógi .
) Ég vil votta ættingjum Ragnhildar mína innilegustu samúð .
Ásgeir Þór Árnason .
