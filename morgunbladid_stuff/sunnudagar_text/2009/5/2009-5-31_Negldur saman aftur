Eftir Rúnar Pálmason runarp@mbl.is " ÉG brotnaði í tvennt .
Ég fór alveg í sundur , " segir Baldvin Jónsson , sem árið 2004 slasaðist alvarlega þegar bíl var ekið á mótorhjólið sem hann ók eftir Miklubraut , til móts við Kringluna .
Fullyrða má að hefði Baldvin verið ökumaður bifreiðar hefðu meiðsli hans ekki orðið alvarleg , raunar er óvíst að hann hefði nokkuð slasast .
Mótorhjólamenn eru berskjaldaðir í umferðinni og mun hættara við alvarlegum meiðslum en öðrum ökumönnum .
Ökumenn bíla verða því seint minntir of oft á að taka sérstakt tillit til þeirra .
Ótrúlega vægur dómur Baldvin var í fullum rétti og Hæstiréttur dæmdi ökumann bílsins síðar í 30 daga skilorðsbundið fangelsi fyrir athæfið en þótti ekki tilefni til að svipta hann ökurétti .
Baldvin þykir það ótrúlega vægur dómur .
" Hann keyrir bara beint inn í hliðina á mér eins og ég sé ekki til , " segir hann .
Þrjár akreinar eru á Miklubrautinni þar sem slysið varð en ökumaður bílsins ók af vinstri akrein , yfir miðjuakreinina og loks á töluverðri ferð inn í hlið Harley-Davidson mótorhjólsins sem Baldvin ók eftir hægri akrein .
Baldvin var haldið sofandi fyrstu vikuna á meðan var hann skrúfaður og negldur saman , líkt og röntgenmyndin að ofan ber með sér .
Myndin er nú notuð í herferð Sniglanna gegn hraðakstri .
Það skal þó tekið skýrt fram að Baldvin var á löglegum hraða .
Við slysið brotnuðu fjórir hryggjarliðir , mjaðmagrindin brotnaði sín hvorum megin við hrygginn og vinstri mjaðmarliður fór upp í kvið .
Þar með er þó ekki allt upp talið því krossbönd á báðum hnjám slitnuðu og annar ökklinn er hálfónýtur og hinn hálflamaður .
Eftir slysið var Baldvin 85% öryrki .
" En ég er þó allavega ánægður með eitt .
Mér var bannað að hlaupa .
Ég má það ekki samkvæmt læknisráði .
Engin hlaup og stökk og hopp eða svoleiðis vitleysur .
Bara að labba rólega og ég er mjög ánægður með það , " segir Baldvin og skellihlær .
Endursmíðaði hjólið Baldvin endursmíðaði mótorhjólið og hjólar enn af krafti .
Ekki kemur til greina að hætta .
" Þá er maður ekki lengur sami maður .
Og maður getur ekki búið við það , " segir hann .
" Þetta snýst um að gera alltaf allt sem maður getur og aðeins meira .
" Í hnotskurn » Í nýrri BS-ritgerð tveggja hjúkrunarfræðinema kemur fram að mótorhjólaslysum fjölgaði um 240% á árunum 2003-2007 en það er meira en sem nemur fjölgun bifhjóla .
» Á árunum 2003-2007 létust níu í mótorhjólaslysum , í sex tilvikum vegna hraðaksturs .
