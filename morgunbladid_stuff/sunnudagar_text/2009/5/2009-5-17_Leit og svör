20. Íhugun er gildur þáttur í þroskuðu trúarlífi , hver sem átrúnaðurinn er .
Hún miðar alls staðar að því að opnast .
Eða finna í huga sínum snertipunktinn við veruna , veruleikann , í sjálfum sér og tilverunni .
Aðferðir geta verið keimlíkar , sálræn áhrif sömuleiðis að vissu marki .
En kristin íhugun er alls kostar fólgin í því , að opna fyrir Kristi og gefa sig honum á vald .
Ég vil þekkja Krist og kraft upprisu hans ( Fil .
3,10 ) að Kristur megi fyrir trúna búa í hjartanu , svo maður verði rótfestur og grundvallaður í kærleika hans ( Ef. 3,17 ) – þessi og önnur sams konar ummæli Nýja testamentisins eru lykilorð um kristna íhugun , eðli hennar og markmið .
En að baki þeim og undirstaða þeirra eru orð Jesú sjálfs um einingu hans og þeirra , sem á hann trúa .
Verið í mér , þá verð ég í yður ( Jóh 15,4 ) .
Ég hef notað hér hefðbundin , gamalkunn íslensk orð , sem eru mér töm og eiginleg .
Annað orð kom upp hérlendis fyrir fáeinum áratugum og varð tíska , orðið hugleiðsla .
Það hefur ekki áður komið við sögu í íslensku trúarlífi og má láta sig gruna , að sú nýtíska sé komin frá mönnum , sem töldu sig þurfa nýtt orð yfir fyrirbæri , sem þeir höfðu áhuga á og vildu kynna , en töldu , að það hefði ekki komið við sögu í andlegu lífi Íslendinga .
Þeir álitu sig þurfa að leita langt til þess að finna fyrirmyndir að og leiðbeiningar um eftirsóknarverða , andlega reynslu .
Orðið er í sjálfu sér brúklegt , en engan veginn neitt betra en hin , sem hingað til hafa dugað um það að leiða hugann til Guðs eða láta leiðast til móts við Guð .
Þetta hefur aldrei haft þá merkingu , að maður eigi að komast í neina leiðslu eða vímuástand , en sannleikurinn er sá , að um líkt leyti og orðið hugleiðsla varð tíska , upphófst hér á Vesturlöndum gífurlegur áhugi á þess háttar trúarlegum áhrifum , sem koma manni í annarlegt ástand .
Menn dreymdi um alsælu , algleymi , yfirmáta sterkar upplifanir .
Höfðu ekki methafarnir í andlegum íþróttum , sér í lagi indverskir , fundið upp mögnuð nautnameðul , sterkari en þau , sem fáanleg eru á öðrum mörkuðum ? Sú tískubylgja , sem hér var á ferðinni , reis á þeim árum , þegar bítlarnir lögðu heiminn að fótum sér .
Þeir fundu upp virkar aðferðir til þess að sefja fólk , koma því í annarlegt ástand og beita til þess hljóðatólum og sérlegum söngmáta .
Síðan varð það mjög arðbær iðja að vekja með einhæfum , háttbundnum , mögnuðum glymjanda uppskrúfað hugarástand , jafnvel trylling , en æði oft eru raunar önnur lyf með í þessu spili , á næsta leiti alltént eða í kjölfarinu .
Bítlarnir leituðu á indversk mið til þess að bæta sér upp það , sem enn skorti á ofsaleg hughrif .
Um þetta var fróðleg grein í sunnudagsblaði Morgunblaðsins 2. mars í ár .
En á sama tíma fóru aðrir að huga að vímuefnum og áhrifum þeirra , vísindamenn , sálfræðingar , heimspekingar fóru að gera tilraunir á sjálfum sér með LSD og fleiri krassandi efnum .
Það var talsvert rætt og ritað , jafnvel skrifaðar bækur um þessa tilraunastarfsemi .
Var svonefnd trúarreynsla eða það sem menn sóttust eftir með innhverfum trúariðkunum nokkuð annað en þetta , sem hægt var að finna með því að nota lyf eða vímugjafa ? Og var það ekki dásamlegur sigur raunsæis og vísinda ef nú væri hægt að leysa Guð af hólmi fyrir fullt og allt með auðfengnum sprautum og pillum ? Þessar hugmyndir og tilraunir reyndust ekki vel , sem ekki var heldur von .
Þessi kapítuli í trúarsögu og menningarsögu samtímans skildi ekki annað eftir en óbragð og ófarir .
Eins og mörg önnur hilling , einkum á pólitíska sviðinu , sem töfraði fólk og kom því í leiðslu eða vímu , svo að það lét síðan teyma sig í óheyrilegar ófærur .
Trúarþörfin , sem er frumþörf mannlegs eðlis , eins frumlæg og sterk og lífshvötin sjálf , getur leiðst út í vonda farvegi .
Eðlislæg lífshvöt , sem spillist eða leiðist afvega , getur orðið vondur meinvaldur .
Því verri sem hún stendur dýpra og er ætlað meira .
Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
Þau leiðu mistök hafa orðið að röð pistla sr. Sigurbjörns Einarssonar ruglaðist , því birtist hér pistill nr. 20 og svo næsta sunnudag birtist pistill nr. 23 .
Beðist er velvirðingar á mistökunum .
