Það var nánast samdóma álit þeirra sem fylgdust með kosningasjónvarpi í Ríkissjónvarpinu að kvöldi þess 25. apríl sl. og fram eftir nóttu , að Bjarni Benediktsson , formaður Sjálfstæðisflokksins , kom stór út úr þeim útsendingum .
Hann sýndi það að hann kann listina að tapa , tók úrslitunum af karlmennsku og reisn og talaði á þann veg að féll fólki í geð , pólitískum andstæðingum sem samherjum .
Hann var hófstilltur og horfði inn á við , þegar hann ræddi þörfina hjá Sjálfstæðisflokknum til að byggja upp traust kjósenda á nýjan leik og gerði alls ekki lítið úr þeim afleikjum sem flokkurinn og forysta hans hafa leikið á undanförnum mánuðum og misserum .
Ég heyrði svona raddir strax á kosningakvöld og hef verið að heyra þær síðan .
Á þriðjudagskvöldið síðasta léku meistaraflokkar karla í handbolta , Haukar og Valur , sinn fjórða leik í úrslitakeppni Íslandsmeistaramótsins að Hlíðarenda , höfuðvígi Valsara .
Ef Valur hefði unnið þann leik hefði orðið um hreinan úrslitaleik , fimmta leik , að ræða á heimavelli Hauka í Hafnarfirði .
Leikurinn var í beinni útsendingu sjónvarpsins og var feikna skemmtilegur , í 48 mínútur af 60 .
Það verður að segja Haukum til hróss að þeir áttu frábæran leik ; þeir leiddu allan leikinn , svona með einu og upp í þrjú til fjögur mörk .
Alltaf hrukku Valsarar aftur í gírinn , þar til á lokakaflanum , að Haukar beinlínis tóku þá í nefið .
Nú er það alls ekki þannig að ég ætli að nota þennan vettvang til þess að lýsa íþróttaleik sem fór fram fyrir fjórum sólarhringum , heldur langar mig til að velta aðeins vöngum yfir því hvers vegna mér datt Bjarni Benediktsson aftur í hug á þriðjudagskvöldið , þegar ég horfði á útsendinguna .
Jú , það var vegna þess að íþróttafréttamaður sjónvarps átti stutt spjall við þjálfara liðanna að afloknum leik .
Mér fannst Aron Kristjánsson , þjálfari Hauka , ljóma af einlægri gleði og stolti yfir sínum mönnum , án þess að hreykja sér á nokkurn hátt .
Hann lét Valsmenn líka njóta sannmælis og hrósaði þeim fyrir góðan árangur í vetur .
En ég tók sérstaklega eftir orðum Óskars Bjarna Óskarssonar , þjálfara Vals , sem var stór í tapinu , eins og Bjarni var á pólitíska leikvanginum tíu dögum áður .
" Haukar voru einfaldlega betri í þessu einvígi og ég vil óska þeim til hamingju með titilinn , " sagði Óskar Bjarni .
Það er ákveðin virðing og reisn yfir því þegar menn kunna að taka ósigri jafn karlmannlega og þetta og detta ekki niður í þann drullupytt að fara að kenna dómurunum um , ráðast á ákveðna leikmenn og þar fram eftir götum .
Mér varð hugsað til þess að Bjarni þótti mjög góður knattspyrnumaður um og innan við tvítugt , en knattspyrnuferli hans lauk mjög skyndilega þegar hann fótbrotnaði illa .
Bjarni hefur ugglaust sem ungur leikmaður Stjörnunnar lært að taka ósigrum á þann hátt sem hann gerir nú á pólitíska leikvanginum og einnig sigrum á þann hátt sem Aron fagnaði svo hófstillt en einlæglega , eftir að Haukar urðu annað árið í röð Íslandsmeistarar undir hans handleiðslu .
Sennilega er það góður undirbúningur fyrir pólitíska þátttöku að hafa verið keppnismaður í íþróttum , ekki síst hópíþróttum eins og handknattleik , knattspyrnu og körfubolta .
Þar læra menn að vinna saman ; þar er það liðsheildin sem skiptir máli ; þar er það góður liðsandi sem getur ráðið úrslitum ; þar er líka pláss fyrir stórskyttur , fyrir eldsnögga hornamenn , fyrir harða nagla á línunni , fyrir lykilmanninn í markinu .
Allir skipta máli , en liðsheildin skiptir mestu máli og fremstir meðal jafningja eru þjálfarinn og fyrirliðinn , sem leiða lið sitt .
Geri allir sitt besta geta þeir unað sáttir við niðurstöðuna , jafnvel þótt um tap hafi verið að ræða .
Það er svo liðsheildarinnar og þjálfarans að horfa fram á veginn eftir tapið og sýna og sanna að hægt sé að gera betur næst .
Það getur bara vel verið að allir stjórnmálamenn hefðu gott af því að fá ekki bara menntun sína af fræðunum , heldur einnig af því að sparka bolta eða kasta alveg undir drep .
agnes@mbl.is 