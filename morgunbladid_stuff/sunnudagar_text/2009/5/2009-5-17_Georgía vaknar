Það er óhætt að segja að karlar og konur haldi á spöðunum hérna í Tbilisi þegar kemur að því að skipuleggja rokkhátíðir .
Borgin er í þessum hefðbundna Austur-Evrópustíl en samt með dágóðu sígaunayfirbragði og er sæmilegasti suðupottur .
Það er kommúnísk stemning , nokkuð af arabíufíling og svo er smá Vesturlandablær í gangi líka .
Hér er ég staddur ásamt íslensku sveitinni Cynic Guru og við bornir um borgina líkt og í gullstólum værum .
Eins og allir aðrir erlendir gestir .
Tíu sérmerktar smárútur keyra menn út um borg og bý , pennar , blokkir , bolir , barmmerki .
Tbilisi er hreinlega veggfóðruð í auglýsingum um hátíðina og það er auðmerkjanlegt að þetta er eitthvað sem skiptir yfirvöld miklu máli – svo miklu að það nær langt út fyrir sjálfa tónlistina .
Allt skipulag er eins og það gerist best " erlendis " og skipuleggjendur hafa augljóslega mikla reynslu í þessum efnum .
Í samtali við framkvæmdastjóra hátíðarinnar , Achiko Guledani , kom fram að hátíðin er nokkurs konar upphafsreitur í tónlistarlegri endurreisn Georgíu .
Ungar og upprennandi sveitir héðan hafi verið fengnar til leiks , í bland við erlendar sveitir sem státa af margvíslegum stefnum og stílum .
Á níunda áratugnum var stærsta rokkhátíð Sovétríkjanna haldin í Tbilisi , og að sögn Guledanis hafa Georgíumenn nú unnið að því í árafjöld að koma þessari hátíð á laggirnar .
Það er síðan magnað að fylgjast með hinu mikla Rússahatri sem hér þrífst .
Og er það skiljanlegt .
Á síðasta ári var stríð við landamærin og þúsundir Georgíumanna lágu í valnum , flestir á táningsaldri .
Hátíðinni er enda stefnt óbeint gegn Rússum og þeirra Evróvisjónhátíð , sem fer fram sömu helgi og hátíðin hér .
Georgíumenn sem ég hef rætt við segja þá hátíð ganga út á allt annað en tónlist og því sé undirfyrirsögn hátíðarinnar " Tónlistin brýtur hlekki " eða " Music Breaks Free " .
Maður finnur að hátíðarskipuleggjendum er mikið í mun að gefa góða mynd af landinu um leið og þeir vinna af mikilli ástríðu að því að búa til alvöru tónlistarhátíð .
Þetta minnir greinarhöfund dálítið á menningarlegt átak Færeyinga í kringum G ! -hátíðina þeirra ; eins konar yfirlýsing hins kúgaða að víst standi hann á eigin fótum .
Í veislu , til handa hljómsveitum , gekk Guledani svo á milli borða og hélt fjölmargar ræður , eins og til siðs er hér .
Innblásnar voru þær svo sannarlega , hjarta og sál ávallt á borðum .
Það er auðsýnilega mikð umrót í Georgíu , og það ekki bara í tónlistinni .
Meira síðar .
arnart@mbl.is Arnar Eggert Thoroddsen 