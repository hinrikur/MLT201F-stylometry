Eftir Þorbjörn Þórðarson thorbjorn@mbl.is Við gerum ráð fyrir því að sjá til lands í þessu máli í næsta mánuði , " segir Svavar Gestsson , formaður samninganefndar íslenska ríkisins í viðræðum við bresk og hollensk stjórnvöld vegna Icesave-reikninga Landsbankans .
Sú aðferð sem íslensk stjórnvöld vilja nota sem lausn á skuldbindingum íslenska ríkisins vegna Icesave-reikninganna er að skilanefnd Landsbankans gefi út skuldabréf sem er tryggt með veði í öllum eignum bankans í Bretlandi og síðan ábyrgist ríkissjóður það sem upp á vantar , samkvæmt heimildum Morgunblaðsins .
Með því að skilanefndin gefi út skuldabréfið er ríkissjóður ekki ábyrgur fyrir afborgunum af því , eðli málsins samkvæmt .
Þessi útfærsla hefur verið rædd í samskiptum við Breta og Hollendinga sem raunhæf lausn .
Íslensk stjórnvöld eru mjög nálægt því að ná samkomulagi við Breta og Hollendinga á þessum grundvelli .
Steingrímur J. Sigfússon fjármálaráðherra sagði við Morgunblaðið í vikunni að stjórnvöld hefðu aldrei verið jafn nálægt því að ná lausn á skuldbindingum vegna Icesave og nú .
Útfærslan yrði með þeim hætti að ekki yrði greitt af skuldabréfinu í nokkur ár eða þangað til jafnvægi næðist á alþjóðlegum mörkuðum og verðmyndun á eignum Landsbankans yrði hagstæð .
Tilgangurinn er að takmarka þær ábyrgðir sem hvíla á ríkissjóði vegna mikillar skuldsetningar ríkissjóðs .
Á sama tíma mun sá hluti útlánasafns Landsbankans sem er heilbrigður safna tekjum .
Duga eignir Landsbankans ? Þær tölur sem hafa verið nefndar vegna Icesave-skuldbindinganna eru 650-900 milljarðar króna , með hliðsjón af gengissigi krónunnar og vöxtum .
Ein af stóru spurningunum sem íslenskir embættismenn glíma við er álitamál varðandi verðmæti eigna Landsbankans , en það er mjög á reiki og í reynd háð mikilli óvissu .
Ráðamenn þjóðarinnar sögðu ítrekað síðasta haust að þeir reiknuðu með að eignir Landsbankans myndi duga fyrir ábyrgðum íslenska ríkisins vegna Icesave-reikninganna .
Þetta sögðu Halldór J. Kristjánsson og Sigurjón Þ. Árnason , bankastjórar Landsbankans , einnig .
Skilyrði fyrir frekari fyrirgreiðslu frá AGS Lausn á Icesave-reikningum Landsbankans helst í hendur við áframhaldandi samstarf við Alþjóðagjaldeyrissjóðinn .
Í samkomulagi íslenska ríkisins og Alþjóðagjaldeyrissjóðsins vegna óskar ríkisins um svokallað " viðbúnaðarlán " segir í skýrslu , sem samin er af Evrópudeild AGS og er hluti af samkomulaginu , að íslensk stjórnvöld hafi lýst yfir vilja sínum til að vinna úr málinu á traustan og gagnsæjan hátt með tilliti til innlánseigenda og lánardrottna í yfirteknu bönkunum .
" Stjórnvöld vilja vinna á uppbyggilegan hátt að því að ná hliðstæðum samningum við alla erlenda aðila gagnvart Tryggingasjóði innlána í samræmi við lagaramma Evrópska efnahagssvæðisins , " segir í samkomulaginu .
Samkvæmt innstæðutryggingum á Evrópska efnahagssvæðinu og í Evrópusambandinu ber íslenska ríkinu að tryggja lágmarksvernd á hvern innstæðueigenda , þ.e. 20.887 evrur .
Í þessu felst í reynd gagnkvæmur skilningur stjórnvalda og AGS um að ríkið standi við þetta ákvæði þótt sjóðurinn hafi ekki beitt sér sérstaklega í viðræðum Íslendinga við Breta og Hollendinga .
Í þessu samhengi hefur einnig verið nefnt að Bretar og Hollendingar myndu nota áhrif sín í Alþjóðagjaldeyrissjóðnum og leggjast gegn íslenska ríkinu ef ekki yrði gengið að kröfum þeirra .
" Ég vil ekkert um það segja á þessu stigi málsins , " segir Svavar Gestsson , aðspurður hvort þetta hafi verið notað af hálfu þjóðanna í samningaviðræðunum .
Svavar segir að óumdeilanlega liggi fyrir að þessar þjóðir hafi áhrif innan AGS og tekur þar undir orð Steingríms J. Sigfússonar fjármálaráðherra .
Helst í hendur við stýrivaxtalækkun Þegar síðasta stýrivaxtalækkun peningastefnunefndar Seðlabanka Íslands var kynnt hinn 7. maí síðastliðinn hélt Svein Harald Øygard seðlabankastjóri því fram að stýrivextir myndu lækka umtalsvert til viðbótar í byrjun júní yrðu ákveðnar forsendur uppfylltar .
Í kjölfarið yrðu ákvarðanir um lækkun stýrivaxta teknar í smærri skrefum .
Øygard sagði að þessar forsendur væru meðal annars stöðugt gengi krónunnar , mikið aðhald í ríkisrekstri og að samningar um Icesave yrðu kláraðir .
Næsta stýrivaxtaákvörðun Seðlabankans er hinn 4. júní næstkomandi , um svipað leyti og embættismenn funda vegna lausnar á Icesave-málinu , en endanleg dagsetning fundarins , sem verður í Reykjavík , liggur ekki fyrir .
Telur ríkissjóð verða skaðlausan Skoðun Sigurjón Þ. Árnason " Eignirnar sem við áttum á móti voru ekki í reiðufé eða lausafjármunum heldur í formi lána , hlutabréfa og krafna sem ekki er hægt að breyta í reiðufé með einföldum hætti .
Maður gerði alltaf ráð fyrir því að tekið yrði lán með veði í þessum eignum .
Þegar eignirnar myndu raungerast , þ.e með afborgunum eða við aðstæður sem væru hagstæðar til sölu , þá myndu eignirnar breytast í reiðufé og hægt yrði að endurgreiða innlánin án nokkurs tjóns fyrir ríkissjóð .
Þegar viðskiptamaður gerir samning við Landsbankann , t.d íbúðalán til tuttugu ára , þá er ekki hægt að ætlast til endurgreiðslu sama dag og bankinn lendir í vandræðum .
Hann endurgreiðir aðeins í samræmi við lánaskilmála .
Það er hægt að selja slík lán fyrir reiðufé , en þá þarf að gera það með gríðarlegum afföllum og það borgar sig ekki .
Þess vegna hefur það verið skynsamlegt hjá skilanefnd Landsbankans að gefa sér langan tíma í að raungera eignirnar yfir í reiðufé .
Það þýðir að taka þurfi lán með veði í öllum eignunum til að greiða innstæðurnar strax .
Síðasta mat sem ég heyrði gerði ráð fyrir mismun upp á 72 milljarða króna .
Eðli málsins samkvæmt vilja menn heldur ekki byggja upp of miklar væntingar og eru því frekar svartsýnni .
Vissulega þarf að greiða vexti af innlánum sparifjáreigenda .
Hins vegar safna eignir Landsbankans einnig vöxtum á móti .
Vandamálið er innheimtan , en reynsla mín er að innheimta af lánum erlendis hafi gengið mun betur en hér á landi .
Vissulega þurfti að ganga að veðum og í þeim tilvikum eignaðist Landsbankinn eignir eins og t.d. hluti í Iceland Foods í Bretlandi , sem er mjög verðmæt eign .
Rýrnun á lánasafni við fall bankans varð aðallega hér á landi , ekki erlendis .
Eignasafnið sem var til staðar til að standa á móti innlánum var það mikið að ég hef alltaf verið sannfærður um að það myndi duga til að standa undir skuldbindingum sem tengjast Icesave .
" Viðmælandi er fyrrverandi bankastjóri Landsbankans .
Atburðarásin Landsbankinn hóf viðskipti með Icesave-reikninga í október 2006 .
Sigurjón Þ. Árnason sagði í viðtali við Markaðinn 14. febrúar 2007 að Icesave hefði orðið til þegar leitað var að lausn í fjármögnun eftir umrót á innlendum markaði árið 2006 .
Ráðgjafar bankans ráðlögðu Sigurjóni að tengja verkefnið eins mikið og hægt væri við Ísland , enda væru Bretar almennt jákvæðir gagnvart Íslandi .
" Það eina sem ég þarf að gera er að kíkja í lok dags hvað er kominn mikill peningur inn , " sagði Sigurjón í viðtali við Markaðinn , en hann gat skoðað það í símanum sínum .
" Það bættust við fimmtíu milljónir punda bara á föstudaginn .
" Snemma á síðasta ári skapaðist umræða í Bretlandi um hvort innlánstrygging væri í Bretlandi eða Íslandi .
Í mars 2008 varaði breska fjármálaeftirlitið ( FSA ) sérstaklega þarlenda innstæðueigendur við að huga ekki aðeins að góðum vöxtum erlendra banka heldur einnig áhættunni sem fylgdi þeim .
FME átti viðræður við Landsbankann stærstan hluta árins 2008 um að færa Icesave undir dótturfélög í Bretlandi , en viðskiptavinum Icesave fjölgaði um tæp 100 þúsund á síðasta ári og voru yfir 220 þúsund undir lokin .
Skiptar skoðanir eru um ábyrgð ríkisins vegna Icesave .
Ef ríkið hefði virt skuldbindingar sínar að vettugi hefðu líkurnar á áhlaupi á bankakerfið sennilega aukist í þeim löndum Evrópu þar sem erlendir bankar starfa í skjóli tryggingaverndar innstæðueigenda .
Bretar og Hollendingar hefðu hugsanlega beitt sér gegn þjóðinni af aukinni hörku .
Vægi þessa sjónarmiðs fær aukna vigt í ljósi aðgerða Breta .
" Trúið því eða ekki , Íslendingar ætla ekki að virða skuldbindingar sínar , " sagði Alistair Darling fjármálaráðherra Breta og hryðjuverkalöggjöf var beitt gegn Landsbankanum .
Eins og komið hefur fram var um að ræða rangtúlkun Darlings á samtali hans og Árna Mathiesen .
Sumir viðmælendur sem rætt var við sögðu að dagar EES væru sennilega taldir , ef Ísland hefði ekki virt skuldbindingar sínar .
