VIÐ ERUM mörg , okkur fer fjölgandi , sem þekkjum gjaldþrot á eigin skinni .
Skelfilegar afleiðingar gjaldþrots á heilsuna , álagið á heimilið , niðurlæginguna frá hrokafullum bankastjórum og sjálfumglöðum innheimtulögmönnum .
Kynnumst samráði bankanna í gegnum innheimtufyrirtækin , skorti á persónuvernd og skilningsleysi kröfuhafa á ástandi sem er óumflýjanlegt .
Mikilvægi vináttunnar er ólýsanlegt undir slíku álagi .
Sjálf átti ég þrjá vini , fyrir utan fjölskylduna auðvitað , sem ekki yfirgáfu mig og stóðu eins og klettar í hafinu með mér þrátt fyrir allt .
Sterkar konur og kjarkmiklar og heita Jóhanna Vilhjálmsdóttir , Þóra Guðmundsdóttir og Sigrún Hólm .
Sterkir einstaklingar yfirgefa ekki vini sína þótt auralausir séu , þeir stappa í mann stálinu , grípa mann þreyttan og örmagna .
Einnig var ég svo lánsöm að ókunnugir réttu mér hjálparhönd þegar ekki var til króna fyrir strætó .
Þegar manni finnst allar dyr lokaðar verður áskorunin hins vegar sú að sýna dug til þess að standa upp aftur , dusta af sér fortíðina og reyna að ganga út í nýjan dag .
Sá dagur er reyndar í mínu tilfelli skemmtilegri og áhugaverðari en þegar ég var auðkona .
Ég nýt þeirra forréttinda að hafa þessa reynslu í dag .
Gjaldþrot er mikill skóli en sársaukafullur .
Ef ég lít til baka , sem ég geri mjög sjaldan , þá var það verst þegar ókunnugt fólk bankaði upp á heima hjá mér á matartíma og fór fram á undirskrift þess eðlis að ég ætti ekki neitt .
( Einu sinni komu þeir þegar ég var að kenna í spinningtíma og stöðvuðu hann .
) Svo horfir maður framan í börnin sín sem skilja ekki að veraldlegar eignir eru húmbúkk í samanburði við heilsu þeirra , líf og drauma .
Þessi innrás inn á heimilið er ómanneskjuleg og ýmsar aðrar leiðir færar ef vilji er fyrir hendi .
Nú þegar við blasir þjóðargjaldþrot , því þjóðin er jú heimilin og fyrirtækin , þá mætti alfarið hætta þessari vanvirðingu á friðhelgi heimilanna .
Svo er " eymdin " auglýst í fjölmiðlum þegar eignir fara á uppboð .
Ógeðsleg atlaga að fólki , á kostnað þegnanna sjálfra .
Talandi um að auglýsa eigin aftöku t.d. Þið sem standið frammi fyrir því að verða gjaldþrota þessa mánuðina , fáið augngotur , niðrandi ummæli , svívirðingar , lítilsvirðingu maka jafnvel , reikningum ykkar er lokað , ævistarfið hirt ódýrt af hrægömmum lögmannastéttarinnar og bankanna , þið missið vini og fjölskyldumeðlimir snúa við ykkur baki .
Það er hins vegar alls ekki það versta .
Það versta í dag er að vera útrásarvíkingurinn sem rændi Íslandi , æru okkar og uppsöfnuðum auði , setti okkur einfaldlega á hausinn .
Sá sem réðst eins og naut á öll fyrirtæki sem fyrir honum voru og tók þau til sín með lánum úr eigin banka , erlendum lánum sem fengust út á upploginn efnahag fyrirtækja sem nú standa berstrípuð að innan sem utan ; gamalgróin íslensk fyrirtæki sem byggð voru upp af hugsjónum og iðjusemi , Kolkrabbans jafnvel .
Útrásarvíkingurinn sem reyndi líka að ná völdum á Alþingi og tókst það með aðstoð forseta Íslands .
Útrásarvíkingurinn sem er siðblindur , illa innrættur og áhugalaus um samfélag sitt nema til þess eins að auglýsa " góðmennsku " sína í fjölmiðlum .
Kirkjan sjálf keypti blekkinguna líkt og aðrir .
Við gjaldþrota fólkið erum í það minnsta ekki útlæg úr eigin landi .
Engin niðurlæging er meiri en sú að gerast útlægur frá þjóð sinni .
Leyfum þeim því að hvíla sig í skattaskjólum sínum , stöndum sjálf upp , rísum upp úr áhyggjum og þunglyndi , hefjum okkur upp úr eymdinni .
Það er vissulega gott að hvíla sig um stund eftir gjaldþrot ef það er þá hægt , en ekki hika .
Að sigra er aðeins andhverfa þess að mistakast og minnsta efasemdaský – og sigurinn getur verið hinum megin við hornið .
Mikilvægast af öllu er að vera þjóð sinni og fjölskyldu sannur og heill .
Öllum stundum .
Ég vel hvenær sem er gjaldþrot framyfir að vera útlæg úr mínu eigin landi .
Íslandi .
Höfundur er detox- og heilsuráðgjafi .
