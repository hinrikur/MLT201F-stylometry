Vorið 2003 voru gerðar nokkar breytingar á lögum nr. 46/1980 sem gjarnan eru nefnd vinnuverndarlögin .
Tilgangur laganna er , að tryggja öruggt og heilsusamlegt starfsumhverfi og tryggja skilyrði fyrir því , að innan vinnustaðanna sjálfra sé hægt að leysa öryggis- og heilbrigðisvandamál í samræmi við gildandi lög og reglur .
Lögin gilda um alla starfsemi , þar sem einn eða fleiri menn vinna , hvort sem um er að ræða eigendur fyrirtækja eða starfsmenn .
Í stuttu máli má segja að breytingin hafi falið í sér aukna ábyrgð atvinnurekenda til þess að sinna vinnuverndarstarfi á vinnustað .
Ein af breytingunum fól í sér að fyrirtækjum varð heimilt að leita aðstoðar til þess hæfra þjónustuaðila sem hafa hlotið viðurkenningu Vinnueftirlits ríkisins , þ.e. viðurkenndra þjónustuaðila á sviði vinnuverndar .
Segja má að lögin hafi verið færð nær nútímanum og því sem gengur og gerist í ESB-ríkjunum og er ekki annað að sjá en ágæt sátt sé um þá breytingu sem gerð var á lögunum .
Fyrir breytingu var gert ráð fyrir því að heilsugæslustöðvar og sjúkrahús sinntu heilsuvernd starfsmanna og var hugmyndin sú að hvert fyrirtæki gerði samning við þá heilbrigðisstofnun sem væri næst fyrirtækinu eða auðveldast að ná til .
Þessi hugmynd var felld út með þeirri breytingu sem gerð var 2003 .
Áður en þessi breyting var gerð höfðu verið stofnuð fyrirtæki sem sinntu ýmsum þáttum vinnu- og heilsuverndarstarfs fyrir fyrirtæki .
Þessi fyrirtæki hafa nú eflst nokkuð hin síðari ár og búa yfir hæfu , vel menntuðu starfsfólki sem hefur aflað sér sérþekkingar og reynslu á sviði vinnu- og heilsuverndar .
Þessir aðilar eru viðurkenndir af Vinnueftirliti ríkisins .
Vinnueftirlitið hefur fylgst nokkuð með störfum þessara aðila og hafa þeir haft tilkynningaskyldu um starfsemi sína og starfsfólk til þess að öðlast viðurkenninguna og viðhalda henni .
Líklegt er að enn muni kröfur á þessa aðila aukast á næstu mánuðum og misserum þegar gefin verður út ný reglugerð sem fjallar um starfsemi viðurkenndra þjónustuaðila .
Útgáfa slíkrar reglugerðar er mjög jákvætt skerf og liður í því að auka enn á gæði í starfinu .
Það skýtur þó nokkuð skökku við að enn í dag eru heilbrigðisstofnanir og heilsugæslustöðvar að sinna þjónustu við einkafyrirtæki á sviði vinnu- og heilsuverndar .
Mér er ekki kunnugt um að þessir aðilar hafi sérstaka viðurkenningu Vinnueftirlits ríkisins og hafi sinnt þeim kröfum sem gerðar eru til fyrirtækja á þessum markaði gagnvart Vinnueftirlitinu .
Það má einnig velta því fyrir sér hvort það sé beinlínis hlutverk grunnheilbrigðiþjónustu í landinu að sinna sérstaklega vinnu- og heilsuverndarþjónustu við einkafyrirtæki .
Það er ekkert að finna í lögum um heilbrigðisþjónustu ( nr. 40/2007 ) sem gerir þessa starfsemi að hlutverki heilbrigðiskerfisins og í reglugerð um heilsugæslustöðvar ( nr. 787/2007 ) hafa atvinnusjúkdómavarnir verið felldar út sem eitt af meginhlutverkum heilsugæslu .
Þar sem fjallað er um aðgengi að heilsugæslu er jafnan fjallað um aðgengi einstaklinga að þjónustunni en fyrirtæki eru hvergi nefnd sem sérstakur skjólstæðingur .
Í ársskýrslu Sjúkrahúss og heilsugæslunnar á Akranesi fyrir árið 2007 , sem nálgast má á heimasíðu sha.is , kemur fram , þar sem fjallað er um starfsmannaheilsuvernd , að " önnum kafnir hafi heilsugæslulæknar reynt eftir bestu getu að sinna þessari þjónustu " og : " Hagkvæmni er af samnýtingu heilsufarsupplýsinga .
" Það má enginn misskilja það sem hér er bent á .
Hér er ekki verið að finna að því góða starfi sem heilbrigðisstofnanir og heilsugæsla sinna fyrir einstaklinga um allt land .
Hins vegar bent á að með þessum hætti dreifa þessar stofnanir kröftum sínum með þeim hætti sem nefnt hefur verið og því takmarkaða fjármagni sem til ráðstöfunar er , hugsanlega á kostnað þeirra einstaklinga sem eiga að njóta þjónustunnar lögum samkvæmt .
Það er ljóst að aukin krafa mun verða gerð til stofnana ríkisins um öflun sértekna á næstu misserum .
Ljóst er að þessi krafa mun þýða beina samkeppni ríkisrekstrar við einkaaðila í flestum tilvikum .
Mörgum kynni að þykja það sérkennilegt ef lögregluembætti tækju upp á því að sinna öryggisgæslu fyrir einkafyrirtæki og einstaklinga með rekstri öryggiskerfa og vöktun .
Eins þætti það sérkennilegt ef framhaldsskólakennarar tækju að sér ýmiss konar ráðgjöf , þýðingar og námskeiðahald á vegum framhaldsskólanna fyrir fyrirtæki , í beinni samkeppni við þau fyrirtæki sem nú þegar sinna þeirri þjónustu .
Og ég velti því fyrir mér hvort ég geti nú á næstunni leitað til ríkisins með endurskoðun rekstrarreiknings þess félags sem ég starfa hjá í stað þess að skipta við það fyrirtæki sem ég geri í dag ? Ef heilbrigðisyfirvöld vilja beita heilbrigðisstofnunum á sviði vinnu- og heilsuverndar og sinna þeirri þjónustu áfram fyrir fyrirtæki þá er mikilvægt að þau segi frá því , aðgreini þann rekstur og haldi honum gegnsæjum , gæti að samkeppnissjónarmiðum , skráningu gagna og að hún verði ekki til þess að skerða þjónustu við þá einstaklinga sem eiga að njóta hennar .
Höfundur er sjúkraþjálfari og framkvæmdastjóri Vinnuverndar ehf. 