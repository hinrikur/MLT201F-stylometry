Hugmyndaauðgi framleiðenda snyrtivara eru lítil takmörk sett .
Til eru krem sem eiga að fjarlægja appelsínuhúð , gera líkamann stinnari og jafnvel lyfta því sem lætur undan þyngdarlögmálinu í tímans rás .
Núna er líka hægt að fá varagljáa , eða gloss , sem er sagður þeirrar náttúru að draga úr matarlyst og stuðla þannig að þyngdartapi þeirra sem bera hann á varirnar .
Allnokkur fyrirtæki halda því fram að þau framleiði varagljáa sem er þessarar náttúru .
Bandaríska dagblaðið Los Angeles Times fjallaði um slíka framleiðslu nýlega og hafði eftir húðsjúkdómafræðingi að fræðilega væri mögulegt að draga úr matarlyst með þessum hætti .
Húðin á vörunum væri þunn og gæti því drukkið í sig efni í varagljáa , sem þannig kæmist inn í blóðið .
En hins vegar væri þetta alltaf spurning um magn og hafa þyrfti í huga að ýmis náttúruefni gætu haft aukaverkanir í för með sér , væru þau notuð í óhófi .
Sérfræðingur í náttúrulækningum segir þessa framleiðslu forvitnilega .
Ýmis náttúruefni geti dregið úr matarlyst eða aukið efnaskipti .
Og svo megi ekki gleyma andlegu áhrifunum .
Ef fólk trúi því að varagljái dragi úr matarlyst sé hálfur sigur unninn .
Þrýstin á réttum stöðum Los Angeles Times prófaði vörurnar .
Fyrst varagljáa sem kallast Huge Lips , Skinny Hips , eða Þrýstnar varir , grannar mjaðmir .
Í honum á að vera efni sem dregur úr matarlyst , þótt Los Angeles Times hafi að vísu ekki fundið nein vísindaleg gögn sem styðja slíkar fullyrðingar .
Þá er líka í honum efni sem m.a. eykur blóðflæði og er ætlað að gera varirnar þrýstnari .
Blaðamaður Los Angeles Times , Alexandra Drosu , setti gljáann á varirnar tveimur tímum eftir hádegismat , til að kanna hvort hún losnaði við sykurlöngun , sem sækir á hana síðdegis .
Gljáinn var fallegur og á næstu mínútum fann blaðamaðurinn enga þörf fyrir að borða M & M ' s. Klukkutíma síðar varð súkkulaðilöngunin varagljáanum yfirsterkari .
Niðurstaðan : Gljáinn er nógu fallegur til að kaupa hann , hvað sem öðru líður .
Þrisvar í hvora nös Næsta vara var Express Effects Thingloss .
Í honum eiga að vera efni sem draga úr matarlyst , þar á meðal piparmynta .
Notandinn á að draga djúpt að sér lyktina af gljáanum hálftíma fyrir máltíð , þrisvar sinnum í hvora nös .
Svo er gljáinn borinn á þrisvar á dag .
Niðurstaðan : Ekkert sérlega spennandi gljái og þótt sterk lyktin hafi dregið úr matarlystinni fyrst í stað var ómögulegt að segja til um hve lengi áhrifin vöruðu .
Þriðja varan var raunar tvenns konar , Fiji Blend Loss Gloss og Loss Gloss Blast .
Loss Gloss á að dempa matarlystina , en Loss Gloss Blast þar að auki að gefa aukna orku með koffíni og ginseng .
Blaðamaðurinn var lukkulegur með þann síðarnefnda , sagði piparmyntulyktina draga úr löngun í sætindi .
Loss Gloss hefði hins vegar lyktað eins og hlynsíróp og þótt það hefði ekki vakið upp löngun í pönnukökur hefði þurft að bera hann fljótt á sig aftur .
Samdráttur Síðasta varan sem prófuð var heitir A. Balm .
Það er varasalvi fremur en gljái og blaðamaðurinn var ekki mjög hrifinn .
Í honum er efni , sem mun ætlað að halda maganum samandregnum , svo notandanum finnist hann saddur .
Vissulega fannst blaðamanninum einhver virkni vera , en hins vegar er þetta litlaus áburður og því lítið punt í honum .
Hvað sem niðurstöðu blaðamannsins líður má ganga út frá því að varagljáarnir seljist eins og heitar lummur .
Hvers vegna ættu konur , sem trúa því að krem geti gert afturendann stinnan og þéttan , að efast um að varagljái dragi úr matarlyst ? rsv@mbl.is 