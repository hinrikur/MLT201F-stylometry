HEIMILI landsins bíða enn lausna á þeim vanda sem að þeim steðjar í kjölfar efnahagshrunsins .
Ríkisstjórn fólks á sextugsaldri hefur enn ekki boðið upp á betri ráð en að gefa ungu fólki kost á að borga verðtryggð íbúðarlán með síðasta gjalddaga á hundrað ára afmælinu sínu .
Er til of mikils ætlast að aðrar leiðir verði skoðaðar vandlega ? Einhverra hluta vegna hefur umræðan einskorðast við 20% leið sem Framsóknarflokkurinn , sjálfstæðismenn sem eru enn með púls og talsmaður neytenda hafa talað fyrir .
Borgarahreyfingin og fleiri hafa talað um að færa höfuðstól lána aftur í tímann .
Furðu lítið hefur verið rætt um aðra möguleika í stöðunni enda um viðkvæmt mál að ræða .
Niðurfelling skulda kemur illa við kröfuhafa og það var klaufaskapur að blanda öðrum lánum en þeim sem eru með fasteignaveði í málið .
Ríkisstjórnin bendir réttilega á að niðurfelling gæti orðið dýr aðgerð , sem má illa við á meðan verið er að afskrifa tugi milljarða til fyrirtækja sem hafa verið keyrð í þrot .
En hví mega aðrar hugmyndir ekki brjótast fram í dagsljósið ? Í Bandaríkjunum hefur áhugaverð tillaga verið sett fram af Luigi Zingales , prófessor við Chicago-háskóla , og er hún kennd við hann .
Zingales-áætlunin ( The Zingales Plan ) stingur upp á því að kröfuhafar og skuldarar á þeim svæðum þar sem fasteignamarkaðurinn hefur orðið fyrir mestum hamförum semji um niðurfellingu skulda sem getur þess vegna verið 30-50% af höfuðstól .
Í staðinn fær kröfuhafinn 30-50% af söluhagnaði eignarinnar þegar hún er seld í framtíðinni .
Með þessari tegund af aðgerð er verið að gefa báðum aðilum framtíðarvon og hleypa súrefni í hagkerfið .
Eflaust er hægt að finna annmarka á þessari áætlun en þarna virðist vera reynt að hafa hagsmuni beggja að leiðarljósi , ekki einungis fjármagnseigenda sem njóta ótakmarkaðrar verndar miðað við skuldara á Íslandi .
Það er líka dýrt að missa heilar kynslóðir í gjaldþrot eða úr landi .
Þeir sem hafa aðrar góðar hugmyndir í þessum efnum ættu að leggja þær fram sem fyrst .
Ríkisstjórnin er hvött til að skoða Zingales-áætlunina , 20% leiðina og aðrar með opnum hug .
Höfundur er markaðsfræðingur .
