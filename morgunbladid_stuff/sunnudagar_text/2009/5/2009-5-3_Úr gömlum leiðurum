6. maí 1979 : " Geir Hallgrímsson benti einnig á hlut sjálfstæðismanna í framgangi helztu hagsmunamála launþega síðustu ár .
Í stjórnartíð sjálfstæðismanna var gert mesta átak , sem um getur í húsnæðismálum láglaunafólks .
Að frumkvæði sjálfstæðismanna hefur mikið áunnizt í verðtryggingu lífeyris almennra launþega , en í þeim efnum hefur ríkt óþolandi mismunun milli opinberra starfsmanna og annarra launþega .
Geir Hallgrímsson benti einnig á , að Sjálfstæðisflokkurinn hefur öðrum flokkum fremur sýnt í verki vilja sinn til að bæta kjör láglaunafólks eins og gleggst kom fram á tímabili síðustu ríkisstjórnar .
" 7. maí 1989 : " Í ræðu sem Ragnhildur Helgadóttir , alþingismaður og formaður sendinefndar Íslands hjá Evrópuráðinu , flutti í umræðum á Alþingi um skýrslu utanríkisráðherra benti hún meðal annars á það að innan Evrópubandalagsins gæti vaxandi tilhneigingar til að fara inn á ýmis svið , sem eru ekki efnahagssamstarf í venjulegum skilningi .
Sagði hún að vegna þess hefðu fulltrúar voldugra þjóða í Evrópubandalaginu undirstrikað þörf þjóðanna til að halda einkennum sínum og sjálfstæði í því sambandi .
Taldi Ragnhildur að þessi þörf væri algerlega virt í stofnskrá og starfi Evrópuráðsins og það væri einmitt atriði sem gerði að verkum að ríkin gætu sótt styrk við eigið sjálfstæði með því að taka með virkum hætti þátt í slíku starfi .
Í framhaldi af þessu sagði Ragnhildur að ýmsir þættir Íslands í starfi innan Evrópuráðsins hafi verið alltof dauflegir og þeim ekki nægilega vel sinnt .
Evrópuráðið kemur ekki í stað Evrópubandalagsins og enginn vafi er á því , að Evrópubandalagið á eftir að færa út kvíarnar á næstu árum , bæði ná til fleiri þjóða en nú og láta sig fleiri mál skipta .
" 