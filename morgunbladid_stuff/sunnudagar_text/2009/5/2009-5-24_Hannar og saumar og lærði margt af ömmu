Eftir Ingibjörgu B. Sveinsdóttur ingibjorg@mbl.is Guðrún Dögg Rúnarsdóttir , nýkjörin ungfrú Ísland , veit fátt skemmtilegra en að hanna fatnað .
Hún er við nám á listnámsbraut í Fjölbrautaskólanum í Breiðholti , FB , með fatahönnun sem kjörsvið .
" Ég var farin að hanna og sauma á mig áður en ég byrjaði í náminu .
Það er rosalega skemmtilegt þegar maður hefur búið til eitthvað fallegt , " segir Guðrún Dögg sem kveðst hafa lært margt af ömmu sinni , Elviru Christel Einvarðsson , en foreldrar Guðrúnar Daggar eru Brynja Kristbjörg Jósefsdóttir og Rúnar Þór Óskarsson .
" Amma er rosalega flink í höndunum .
Hún hefur alltaf prjónað , heklað og saumað og hún hjálpaði mér við handavinnu þegar ég var yngri .
Svo var hún líka að vinna í handavinnunni uppi á Höfða , " greinir Guðrún Dögg frá .
Höfði er dvalarheimili fyrir aldraða á Akranesi og þar ætlar fegurðardrottningin að starfa í sumar eins og í fyrrasumar .
Það verður reyndar ekki við handavinnu , heldur í eldhúsinu .
Að loknu náminu í FB stefnir Guðrún Dögg að því að fara í hönnunarskóla í Mílanó á Ítalíu .
" Þar er hægt að læra fata- og skóhönnun , skartgripahönnun , matarhönnun og ýmislegt fleira .
Mig langar til þess að fá BA-gráðu þaðan .
" Framundan er þátttaka í keppninni Miss World sem haldin verður í Suður-Afríku síðar á árinu og hlakkar Guðrún Dögg mikið til fararinnar .
Spurð að því hvers vegna hún hafi ákveðið að taka þátt í fegurðarsamkeppninni hér heima svarar hún : " Mér var boðið að taka þátt og ég sá enga ástæðu til þess að segja nei .
Þetta var mjög skemmtilegt og maður lærir líka helling á þessu , eins og til dæmis að vinna með fólki og koma fram .
" 