Hann bendir á skóna mína .
Þeir eru brúnir , ekki svartir .
Það hlaut að koma að því að snobbaða Cannes léti á sér kræla , maður hlaut að verða fyrir fatafasisma á endanum – þrátt fyrir að vera í splunkunýjum jakkafötum og með fagurrautt bindi .
Og þeir eru ekki einu sinni samkvæmir sjálfum sér , sem skýrir af hverju ég fór áhyggjulaus í þessari múnderingu af stað eftir að hafa leitað ráða hjá mér reyndari Cannes-förum .
Fyrsti vörðurinn gerði athugasemdir við bindið ( þess ber að geta að um það bil helmingur allra karlmanna á svæðinu var með bindi ) og heimtaði svarta slaufu – en sagði að slíkt hálstau mætti nálgast á næstu stoppistöð .
Þeir voru hins vegar fullkomlega sáttir við bindið mitt en vildu svarta skó .
Hversu ljúft það hlýtur að vera að vera kona og geta mætt í kjól í hvaða lit sem er og vera samt hleypt í bíó – en kannski er bara mátulegt á okkur karlana að það megi einhvers staðar finna ósanngjarna misnotkun í þessa áttina .
Þessi ekki-bíóferð kristallaði ágætlega þennan þriðja dag í Cannes , sem ólíkt tveimur þeim fyrstu var ekki uppfullur af góðum bíómyndum .
Mér tókst meira að segja að finna vondan matsölustað sem er meira en að segja það hér í Cannes .
Og Michel Gondry , einn af mínum uppáhaldsleikstjórum , brást illilega .
Þyrnir í hjartanu ( L ' épine dans le coeur ) fjallar um frænku hans Suzette , sem var grunnskólakennari í þrjátíu ár .
Gondry leitar uppi gamlar myndir og upptökur , tekur viðtöl og málar mynd af frænkunni en sú mynd er aldrei nógu forvitnileg , þótt sú gamla virðist vera það , og hefði aldrei átt að yfirgefa fjölskylduboðið .
Líklega orðaði gagnrýnandi sem var á svæðinu , Mike D ' Angelo , þetta best : " I have half a dozen perfectly nice aunts who ' ve led happy nondescript lives .
Be glad I have no camera .
" Ang Lee gerði svo það sem hann gat til þess að bjarga deginum og tókst það svona hálfpartinn .
En þegar maður sér tvo magnaða leikstjóra misstíga sig svona illilega langar mann helst að stofna sálfræðiþjónustu fyrir kvikmyndaleikstjóra .
Meðferðin myndi einfaldlega byrja svona : " Hey , við vitum að þú getur gert frábærar bíómyndir – af hverju ertu eiginlega í þessu rugli ? " Þessi þjónusta hefði að sjálfsögðu þann tilgang einann að fá þá til að gera góðar bíómyndir aftur , ef þeir verða að vera þunglyndir til þess verður bara að hafa það – en mig grunar hins vegar að flestir gleðjist þeir frekar en hitt ef myndirnar batna .
Keppa um Gullpálmann Morgunblaðið kynnir þær myndir sem keppa um Gullpálmann í Cannes .
Nú er komið að næstu tveimur .
Taking Woodstock e. Ang Lee Ang Lee er duglegur að hoppa á milli kvikmyndaforma og hér er hann að gera Cameron Crowe-mynd .
Og það tekst honum engan veginn , hippisminn er hvorki sérstaklega sannfærandi né heillandi nema rétt í byrjun .
En Ang Lee er hins vegar meistari í sögum af brotnum , bækluðum og skrítnum fjölskyldum og ein slík leynist í Taking Woodstock og væri efni í miklu betri bíómynd ef hipparnir væru ekki alltaf að trufla þau .
Bright Star e. Jane Campion Skærustu stjörnurnar brenna upp hraðast og þessi mynd Jane Campion gerist árið 1818 þegar ennþá var einhver raunveruleiki í klisjunni um ungskáldið sem tærðist upp af berklum eða öðrum ófögnuði .
Það voru örlög enska sonnettuskáldsins Johns Keats , sem lifði aldrei 26. afmælisdaginn , en í myndinni rifjar Campion upp kynni Keats og tískuhönnuðarins Fanny Browne .
asgeirhi@mbl.is Ásgeir H Ingólfsson 