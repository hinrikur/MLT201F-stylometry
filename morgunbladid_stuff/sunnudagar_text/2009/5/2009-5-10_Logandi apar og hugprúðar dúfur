Maðurinn hefur nýtt sér dýr í hernaði frá örófi alda .
Þau hafa borið menn og birgðir , dregið fallbyssuvagna , varað við komu óvina , leitað uppi sprengjur eða borið skilaboð milli herdeilda .
Oft hafa þau beinlínis verið notuð sem vopn og drepist í þúsundatali í þágu einhvers málstaðar mannanna .
Hannibal notaði fíla og hestar hafa auðvitað fylgt manninum í stríði jafnt sem friði frá örófi alda .
Og hið sama gildir um hundana .
Þeir voru t.d. þjálfaðir til að berjast við hlið hermanna Hammúrabís , konungs Babýlons ( 1795-1750 f. Kr. ) .
Í Grikklandi til forna voru hundar einnig þjálfaðir til hernaðar .
Á miðöldum voru stórir hundar , t.d. Stóri Dani og Mastiff , þjálfaðir til að stökkva á riddara og kasta þeim af baki , þar sem þeir lágu betur við höggi andstæðinganna .
Hundarnir fældu líka hestana og eltu þá uppi , sem reyndu að flýja af hólmi .
En hundar höfðu ekki bara árásarhlutverki að gegna .
Þeir voru líka þjálfaðir til að finna slasaða hermenn á vígvellinum og draga þá í skjól , eða standa yfir þeim þar til félagar þeirra komust til að bera þá til baka .
Í fyrri heimsstyrjöldinni , 1914-1918 , höfðu hermenn stríðandi aðila fjölda hunda á vígvöllunum .
Þeir voru oft öruggustu og skjótustu sendiboðar sem völ var á , drógu léttar fallbyssur á vögnum og báru sérgerðar gasgrímur .
Skotar settu upp sérstakan herhundaskóla og einn hundanna þaðan varð frægur þegar hann fór eftir löngum skotgröfum til að koma skilaboðum til höfuðstöðvanna .
Að baki víglínunni voru sett upp sérstök skýli , þar sem særðum hundum var hjúkrað til heilsu .
Í síðari heimsstyrjöldinni 1939-1945 voru þúsundir hunda á vígvöllunum .
Þeir gegndu margskonar hlutverkum .
Bandaríkjamenn þjálfuðu Doberman-hunda til næturvakta á Kyrrahafseyjum .
Þær herdeildir , sem höfðu yfir slíkum hundum að ráða , urðu miklu fyrr varar við japanska hermenn en þær sem treystu á eigin sjón , lyktarskyn og heyrn .
Skriðdrekahundar Í síðari heimsstyrjöldinni þjálfuðu stríðandi fylkingar " skriðdrekahunda " .
Hundunum var kennt að eina von um mat væri undir skriðdreka .
Á vígvöllum var þeim sleppt glorhungruðum til óvinanna .
Þá var búið að festa sprengju á bak þeirra og upp úr sprengjunni stóð pinni .
Þegar hungraðir hundarnir ruddust undir skriðdreka óvinanna rakst pinninn uppundir og allt sprakk í loft upp , skriðdreki og hundur .
Skriðdrekahundarnir voru þjálfaðir í að leita að mat undir skriðdrekum eigenda sinna , svo allnokkrum sinnum kom fyrir að þeir hlupu í vitlausa átt og skemmdu eða eyðilögðu þá .
Einu sinni voru bæði Bandaríkjamenn og Þjóðverjar með fjölda skriðdrekahunda á vígvelli og urðu að hætta bardögum vegna hættunnar af hundunum , sem hlupu trylltir fram og til baka .
Herirnir skutu hundana og gátu svo haldið áfram að skjóta hvor á annan .
Þótt síðari heimsstyrjöldinni lyki voru hundar áfram notaðir af herjum fjölmargra landa .
Sem fyrr voru þeir prýðilegir til varðstöðu , sendiferða og björgunarleiðangra .
Bandaríski herinn var með um fjögur þúsund hunda í Víetnam .
Hundarnir voru hataðir líkt og hermennirnir .
Þegar bandaríski herinn hvarf á braut urðu fjölmargir þeirra eftir .
Ef til þeirra náðist voru þeir gjarnan pyntaðir og drepnir .
Sofandi leðurblökur Þótt hestar og hundar hafi ávallt verið algengustu dýr í hernaði hafa menn svo sannarlega prófað að þjálfa þau fleiri .
Eftir árásina á Pearl Harbour árið 1941 kviknaði sú hugmynd að nota leðurblökur sem eins konar sprengjuflugvélar .
Amerískar leðurblökur geta borið þrefalda þyngd sína og herinn fangaði nokkur þúsund stykki til að nota í tilraunum sínum .
Sprengjur voru settar á leðurblökurnar , en hugmyndin var sú að þegar þeim yrði sleppt yfir Japan myndu þær leita inn í verksmiðjur og önnur stórhýsi .
Þá myndu þær naga ertandi kveikjuna , sem var komið fyrir undir húð á maganum , og sprengjan springa .
Hugmyndin hljómar fáránlega , en samt var henni hleypt í framkvæmd .
Leðurblökum var varpað út úr flugvél á meðan þær voru sofandi , en þær vöknuðu ekki við fallið heldur hröpuðu til jarðar og drápust .
Í síðari tilraunum var þeim varpað vakandi úr flugvél , en árangurinn varð samt engu betri .
Að minnsta kosti urðu þær ekki sá mikli skaðvaldur sem uppfinningamaðurinn hafði vonast eftir og eru flestum gleymdar .
Apar hafa verið notaðir í hernaði og það á grimmilegan hátt .
Í eina tíð þótti snjallt herbragð að kveikja í öpum og láta þá hlaupa inn í búðir óvinanna , þar sem þeir kveiktu í öllu sem fyrir varð .
Nýlegri not af öpum komu berlega í ljós þegar Marokkó bauðst til þess árið 2003 að gefa bandaríska hernum í Írak tvö þúsund apa .
Hlutverk þeirra átti að vera að finna jarðsprengjur – og springa sjálfir í loft upp í leiðinni .
Bandaríski herinn mun ekki hafa þegið boðið .
Ógn í undirdjúpunum Höfrungar voru þjálfaðir til að leita uppi óvinakafara í Víetnam-stríðinu .
Í fyrstu áttu þeir bara að finna kafarana og láta bandaríska hermenn vita .
Þeir fóru létt með það og því var ákveðið að bæta við verkefnin .
Þá rifu þeir köfunarbúnað af óvinunum og drógu þá upp á land til yfirheyrslu .
Þeir stóðu sig vel sem fyrr og því var enn bætt við .
Nú voru hnífar festir á þá og þeir drápu óvinakafara á staðnum .
Af því að hugmyndaauðgi mannanna eru engin takmörk sett þegar kemur að hrottaskap var enn bætt um betur .
Ef höfrungarnir fundu óvinakafara stungu þeir þá með nálum og dældu í þá kolsýringi undir miklum þrýstingi .
Kafararnir sprungu beinlínis í loft upp .
Um fjörutíu Víetkong kafarar létust á þennan hátt og tveir Bandaríkjamenn , sem höfrungarnir stungu fyrir mistök .
Höfrungar og háhyrningar eru nú þjálfaðir á vegum Bandaríkjahers til að leita uppi djúpsprengjur .
Hetjan Cher Ami Dúfur hafa marga hildina háð í styrjöldum heimsins .
Þær hafa borið skilaboð fram og til baka yfir víglínur og oft verið eini möguleiki manna til að koma upplýsingum til hermanna og höfuðstöðva .
Júlíus Sesar notaði bréfdúfur til að færa Rómverjum fréttir af sigrum sínum í fjarlægum löndum .
Bréfdúfur hafa hlotið heiðursmerki fyrir afrek sín .
Ein sú þekktasta var dúfan Cher Ami .
Í fyrri heimsstyrjöldinni var hún í hópi bréfadúfna , sem franski herinn hafði til afnota .
Ein frönsk herdeild var króuð af á milli landa sinna og þýskrar herdeildar .
Landarnir héldu að þar færi önnur þýsk herdeild og skutu stanslaust á herdeildina .
Þá gripu Frakkarnir til þess ráðs að senda bréfdúfur til samherjanna og biðja þá að hætta að skjóta .
Hver dúfan eftir annarri fór í loftið , en Þjóðverjar skutu þær jafnóðum niður .
Aðeins ein dúfa , Cher Ami , komst alla leið .
Dúfan missti annað augað og aðra löppina og fékk mörg skot í bringuna .
En alla leið komst hún nú samt , áður en hún drapst .
Um 250 þúsund dúfur flugu fyrir heri bandamanna í síðari heimsstyrjöld .
Bretar heiðruðu þær bestu með sérstakri medalíu , sem var fuglaútgáfa af Viktoríukrossinum , sem mennskir hermenn fengu .
Svín , rottur og snákar Svín hafa verið notuð í hernaði , en hlutskipti þeirra var ekki öfundsvert .
Þegar Rómverjar notuðu fíla sem eins konar lifandi skriðdreka gripu andstæðingarnir til þess bragðs að þekja svín með tjöru og kveikja í þeim .
Svínin æddu hrínandi áfram og fældu fílana .
Rottur voru notaðar sem lifandi íkveikjur á miðöldum og fyrr , reknar logandi þúsundum saman inn í búðir óvinanna .
Núna eru þær notaðar til að finna jarðsprengjur .
Þær finna lykt af sprengjunum og gefa til kynna hvar þær eru , en eru nógu léttar til að sprengja þær ekki í loft upp .
Eiturnöðrur og snákar af ýmsu tagi voru vinsæl vopn áður fyrr , en teljast ekki til vopna nútímaherja .
Fjarstýrð fiðrildi Bandaríski herinn er nú að gera tilraunir með að koma örsmáum tækjabúnaði fyrir í lirfum fiðrilda , í þeirri von að hægt verði að stýra fullvöxnum fiðrildunum .
Þetta hljómar eins og vísindaskáldsaga , en raunveruleikinn er oft ótrúlegri en skáldskapurinn .
Vísindamenn hersins gera sér vonir um að ef búnaðurinn er settur í lirfurnar muni sárið gróa og fiðrildið ekki finna fyrir aðskotahlutnum .
Búnaðurinn gæti greint ákveðin efni , til dæmis þau sem er að finna í sprengjum .
Eitt lítið , fjarstýrt fiðrildi gæti þannig veitt hernum mikilvægar upplýsingar .
Vísindamennirnir munu áður hafa gert tilraunir með fjarstýringu geitunga .
Geitungarnir fóru hins vegar sínar eigin leiðir , leituðu að mat og maka og létu sem ekkert væri .
Hætt er við að fiðrildin muni líka lifa eftir eðli sínu , þótt vísindamenn vilji fjarstýra þeim .
rsv@mbl.is 