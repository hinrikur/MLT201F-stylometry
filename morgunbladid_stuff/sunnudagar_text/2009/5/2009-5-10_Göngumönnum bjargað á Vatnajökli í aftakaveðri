Eftir Jón Pétur Jónsson jonpetur@mbl.is " ÞETTA gekk vonum framar miðað við veður , " segir Friðrik Jónas Friðriksson , formaður Björgunarfélags Hornafjarðar , sem tók þátt í því að koma átta gönguskíðamönnum til bjargar sem lentu í vandræðum á Vatnajökli í aftakaveðri .
" Það er eiginlega ekki til annað orð yfir það en aftakaveður .
Það var mjög slæmt .
Sérstaklega uppi hjá fólkinu , " segir hann og bætir við að björgunarsveitarmenn hafi fundið hópinn um kl. eitt í fyrrinótt .
Það tókst hins vegar ekki í fyrstu tilraun enda blindbylur og skyggni afar lítið á jöklinum .
" Það var ekki fyrr en við fórum að flauta og láta öllum illum látum að menn gátu fundið hver annan , af því að veðrið var þannig þarna uppi .
" Björgunaraðgerðir hófust um kl. 14 á föstudag og lauk um kl. 7:30 í gærmorgun þegar göngumönnunum var ekið til Hala í Suðursveit .
Ekkert amaði að fólkinu sem hafðist við í tjöldum um 20 km suðaustur af Grímsvötnum .
Um 35 björgunarsveitarmenn á snjóbílum og vélsleðum frá Höfn í Hornafirði , Hellu og höfuðborgarsvæðinu tóku þátt í aðgerðunum .
Hópurinn , sem hafði verið á göngu í nokkra daga , samanstóð af sex Spánverjum og tveimur íslenskum fararstjórum frá fyrirtækinu Íslenskir fjallaleiðsögumenn .
Hópurinn hafði beðið í tjöldum í um það bil tvo sólarhringa eftir því að veðrinu slotaði þegar gripið var til þess ráðs að leita aðstoðar Landsbjargar eftir hádegi á föstudag .
