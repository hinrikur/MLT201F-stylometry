" Við héldum heljarinnar partí í gærkvöldi í tilefni dagsins í dag , svona blöndu af júróvisjónpartíi og fertugsafmæli , " segir Bjartmar Örn Arnarson flugmaður sem er fertugur í dag .
" Ég bauð um fimmtíu gömlum og góðum vinum og kunningjum sem ég hef eignast í gegnum tíðina ; jeppafélögum , fjallgöngufélögum , flugfélögum og alls konar fólki .
Þar sem ég á þrjú lítil börn og yngsta barnið er ekki nema sex mánaða , þá gefst lítill tími almennt til að hitta vini og félaga , þannig að þetta er kjörið tækifæri .
" Bjartur er mikill útivistarmaður og fjallagarpur en hann segist ekki vera með mikil plön um að sigra há fjöll í sumar , hann ætli að njóta þess að vera með börnunum sínum ungu .
" Það er ekki mikið rými fyrir stórar fjallgöngur og ég ákvað til dæmis að fara ekki á Hvannadalshnjúkinn í vor en ég hef gert það nokkrum sinnum .
Ætli maður reyni ekki allavegana að fara upp Esjuna , fjall okkar borgarbúanna .
" Hann segist helst búast við því að verða eins og fertugur gamall karl þetta sumarið og fara í sumarbústað og hanga í heita pottinum .
" Við förum að sjálfsögðu norður , að Sandi í Aðaldal , en þar byggðum við , ásamt systur minni og móður , notalegan bústað á æskuslóðum mömmu .
" khk@mbl.is 