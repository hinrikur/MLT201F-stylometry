Víkverji furðar sig á umræðum um heiðursverðlaun Þráins Bertelssonar sem Alþingi úthlutaði honum fyrir nokkrum árum .
Eftir að Þráinn var kjörinn á þing hafa heyrst háværar raddir um að hann afsali sér verðlaununum .
Víkverji botnar ekkert í þeim kröfum .
Ekki er hægt að ætlast til að Þráinn afneiti listamanninum í sér og frábiðji sér allan heiður sem honum hefur eða á eftir að falla í skaut á listasviðinu .
Menn eiga ekki að vera smásálir en það hafa menn sannarlega verið í þessari umræðu .
Víkverji horfði á kosningasjónvarp RÚV og fannst það ágætt .
Hann botnaði hins vegar ekkert í því af hverju nauðsynlegt var talið að spjalla við unga anarkista sem mættu með klút fyrir andlit svo þeir væru óþekkjanlegir .
Þetta er ekki hópur sem hefur hagað sér þannig að ástæða sé til að sýna honum sérstaka virðingu .
Var það ekki einmitt einhver í þeirra hópi sem kúkaði inni í kjörklefa ? Það er ekki hægt að taka mark á svona fólki , hvað þá að gera því hátt undir höfði .
Þarna fór RÚV sannarlega villu vegar .
Víkverji vill einnig gera athugasemd við vandlætingarfullar umræður á netinu um það að Jóhanna Sigurðardóttir tali ekki tungumál og þurfi túlk á blaðamannafundum þar sem erlendir blaðamenn mæta .
Jóhanna er sannarlega ekki verri þótt hún treysti sér ekki til að tala um gríðarlega flókin mál , eins og efnahagsmál , á reiprennandi ensku .
Og það er ómerkilegt að hæðast að henni fyrir það .
Að lokum verður að minnast á enn eitt óheppilegt atvikið á Bessastöðum en forsetinn kom sér í klandur þegar hann varð að tilkynna sendiherra Bandaríkjanna örfáum mínútum fyrir orðuveitingu að hann fengi enga orðu .
Þetta er vandræðalegt klúður og forsetanum til skammar .
