MEIRA en hálft ár er síðan efnahagur Íslands hrundi og enn er lítið farið að gera fyrir heimilin annað en að slá um þau skjaldborg .
Hægristjórn eyddi landinu með ólögum sínum en nú er komin vinstristjórn og tími til að setja lög til að byggja landið ? Lítið er gefandi fyrir þá speki úr Háskóla Íslands að hægristefna snúist um að græða og grilla en sú vinstri um að lesa ljóð .
Munurinn er mjög skýr : Hægrimenn vilja flytja fjármuni frá þeim fátæku til hinna ríku .
Vinstrimenn vilja flytja auðinn frá þeim ríku til hinna fátæku .
Þá er eðlilegt að þeir efnameiri séu hægrimenn og þeir efnaminni kjósi vinstriflokka , því hvern varðar um jöfnuð og réttlæti þegar hagsmunir eru annarsvegar .
Hinsvegar er ekki eðlilegt að hægrimenn séu í meirihluta því þeir sem hafa minna en meðaltalið eru margfalt fleiri .
Þannig hefur samt verið á Íslandi í áratugi og útkoman er eftir því .
Svo vel hefur hægristefnunni tekist að flytja auðinn að eitt prósent þjóðarinnar á nú meira en meiri hluti þjóðarinnar , þ.e. þeir efnaminni , eiga til samans .
Fjármálafyrirtæki sem hafa aldrei haft annað verkefni en að kaupa og selja hlutabréf í sjálfum sér og öðrum fjármálafyrirtækjum standa verkefnalaus en eigendur þeirra og stjórnendur sópa enn til sín gjaldeyristengdum ofurlaunum meðan kröfuhafar þeirra og lánardrottnar ( skattgreiðendur ) fá ekkert því fyrirtækin eru í greiðslustöðvun .
Vandamálið á Íslandi er ekki peningaleysi heldur misskipting auðsins og dæmið sýnir hversu auðvelt það er að meira en tvöfalda hag hinna efnaminni .
Hætta þarf bara að þrefa um Evrópubandalag , stjórnlagaþing , álver , hvalveiðar og súlustaði en vinda sér í það að framkvæma vinstristefnu þ.e. flytja auðinn frá þeim ríku til hinna .
Til þess þarf bara að breyta fáeinum af þeim ólögum sem hægrimenn samþykktu .
Dæmi : Margir sem tóku lán í húseign sinni standa nú frammi fyrir því að eign þeirra hefur minnkað og mun minnka verulega .
En skuldirnar hafa tvöfaldast og aukast enn og þeir flestir því tæknilega gjaldþrota .
Er einhver vandi að bæta úr því , gera þá ekki gjaldþrota ? Nei , það þarf bara að breyta vöxtunum svo að þeir verði kannski ekki lengur óskavextir hægrimanna ( 10% verðtryggðir vextir og gengistrygging , skuldatryggingarálag og seðilgjöld í ofanálag ) en verði eins og vextirnir hjá öllum öðrum þjóðum .
Ég endurtek : eins og hjá öllum öðrum þjóðum .
Ég man ekki hvenær bankarnir hættu að lána almenningi annað en gengistryggð lán .
Hvort allir eru sammála um að kalla það að taka skortstöðu gegn krónunni skiptir ekki máli en segjum bara að þetta hafi byrjað 1. janúar 2006 .
Breytum því lögunum frá og með þeim degi .
Það eina sem þarf að gera er að breyta höfuðstól húsnæðislána sem tekin voru fyrir þann tíma í það sem þau stóðu í 1. jan 2006 að frádregnum afborgunum greiddum síðan .
Höfuðstóll yngri lána verður eins og hann var þegar lánið var tekið .
Vextirnir verði svo 3 til 5% eins og hjá öðrum þjóðum , hvorki verð eða gengistryggðir .
En kostar þetta ekki eitthvað ? Nei , í fyrsta lagi eru þetta smáaurar miðað við þær fjárhæðir sem stjórnendur og eigendur bankanna hirtu úr þeim síðustu dagana fyrir hrunið .
En smáaurar eru líka peningar , þarf ekki að borga þá ? Nei , í fyrsta lagi hafa bankarnir þegar eða ættu að vera búnir að afskrifa þessi slæmu lán sem augljóslega verða aldrei greidd .
Í öðru lagi breytir litlu í dag hvort lán eru verðtryggð eða ekki .
Það getur orðið talsverður uppsafnaður mismunur eftir 40 ár en eins og danskurinn segir : Den tid den sorg .
Í alversta falli verður á Íslandi viðvarandi bullandi verðbólga og neikvæðir raunvextir í áratugi .
Þá geta lífeyrissjóðir landsmanna ekki greitt út meira en þeir fá inn .
En þeir gera það sjaldnast svo lífeyrisþegar verða ekkert verr settir þó að sjóðirnir hverfi og stjórnendur þeirra geti ekki lengur spilað með þá í erlendum kauphöllum og flogið í þyrlum með vodka og kavíar milli laxveiðiáa í Rússlandi .
Lífeyrissjóðurinn Gildi tekur t.d. inn 11 milljarða á ári en borgar út 6 og ætlar að lækka það um 10% segir Örn Pálsson .
Loks verður að segja : Þeim ólögum ( gjafakvótakerfi , verðtrygging , okurvextir , einkavinavæðing , fjármagnstekju skattfríðindi , náttúruauðlinda útsala , afnám eignarskatta ...
) , sem hægrimenn komu á til að flytja fjármuni þjóðarinnar til sín verður að breyta hvað sem það kostar og hversu hátt sem hægrimenn hrópa um að þá fyrst fari nú allt á hausinn ef hróflað sé við ólögum þeirra .
Sjálfstæðisflokkurinn vill að skuldir einkahlutafélaga og fyrirtækja verði felldar niður en að verðtryggðar og gengistryggðar skuldir húseigenda standi .
Samkvæmt heilsíðu auglýsingu í blöðunum bauðst hann þó til að lána þeim til að lengja hengingarólina um 3 ár .
Eftir það þurfa húseigendur að borga bæði lánin að fullu .
Á þá að þvarga endalaust um Evrópusamband sem hvorki getur né vill bjarga efnahag Íslendinga eða á að vinda sér í vinstristefnu og bjarga heimilunum strax ? Ekki bara fjárhag þeirra , heldur líka mörgum hjónaböndum , mannslífum og barnssálum .
Höfundur er eðlisfræðingur .
