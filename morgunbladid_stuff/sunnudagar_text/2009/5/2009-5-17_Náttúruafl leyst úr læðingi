Eftir Karl Blöndal kbl@mbl.is Þegar LeBron James fer af stað er eins og ekkert fái stöðvað hann .
Hann býr yfir mýkt kattarins , styrk bjarnarins og yfirsýn arnarins .
Og nú virðist sem leið James og félaga hans hjá Cleveland Cavaliers að meistaratitli í körfubolta í NBA-deildinni ætli að verða greið .
Ekkert lið var jafn sigursælt meðan á venjulega leiktímabilinu stóð .
Liðið er komið í úrslit austurdeildar án þess að hafa tapað leik , sigraði bæði Detroit Pistons og Atlanta Hawks 4-0 .
Andstæðingarnir voru nær því að vera fallbyssufóður en keppinautar og þóttu þó engir aukvisar .
Í úrslitakeppninni hefur James að meðaltali skorað 32,9 stig í leik , tekið 9,8 fráköst og gefið 6,8 stoðsendingar .
Yfirburðir eitt , árangur annað James hefur verið einn besti leikmaðurinn í bandaríska körfuboltanum frá því hann gekk til liðs við Cleveland árið 2003 , en hingað til hefur það ekki dugað til þess að vinna titilinn eftirsótta .
Það hefur margsannað sig í NBA að hvað sem öllum hæfileikum líður getur jafnvel tekið mörg ár að byggja upp meistaralið .
Besta dæmið er sennilega Michael Jordan , sem kom til liðs við Chicago Bulls árið 1984 , en varð ekki meistari fyrr en 1991 , sjö árum síðar , og endaði reyndar sem sexfaldur meistari .
" Hæfileikar duga til að vinna leiki , en það þarf liðsheild og greind til að vinna meistaratitil , " sagði Jordan og átti kollgátuna .
LeBron James fæddist 30. desember árið 1984 í bænum Akron í Ohio .
Móðir hans , Gloria , var aðeins 16 ára þegar hún eignaðist hann og föður sínum kynntist hann aldrei .
Honum í föður stað kom Eddie James , sem var kærasti móður hans um tíma , bjó hjá mæðginunum ásamt mömmu Gloriu og bræðrum hennar tveimur og var mjög hændur að drengnum .
Fjölbragðaglíma var eftirlæti drengsins í bernsku og Eddie James gat átt von á því þegar síst skyldi að barnið kastaði sér á hann ofan af húsgögnum með tilþrifum glímukappa .
Samband Eddies við Gloriu entist aðeins í þrjú ár .
Hann komst síðar í kast við lögin vegna fíknefna og peningamisferlis og sat í fangelsi en lét sér alltaf annt um drenginn .
Fyrsta körfuboltann fékk James í jólagjöf ásamt lítilli körfu þegar hann var að verða þriggja ára .
Hans fyrsta verk var að hlaupa með boltann að körfunni og troða með tilþrifum .
Amma James dó úr hjartaslagi þessi jól , aðeins 42 ára og brátt misstu þau húsið , sem þau höfðu búið í .
Gloria flutti með syni sínum í íbúð fyrir lágtekjufólk .
Hún var aðeins nítján ára þegar hún þurfti að standa á eigin fótum .
Lífið þar var enginn dans á rósum .
Ofbeldi og glæpir voru allt um kring .
" Byssukúlurnar flugu og lögreglubílar voru stöðugt á ferðinni , " sagði James síðar .
" Þetta var ógnvekjandi fyrir lítinn dreng , en ég tók aldrei þátt í neinu af þessu .
Ég var ekki þannig ...
Ég vissi að það var rangt .
" Mæðginin fluttu oft og höfðu lítið á milli handanna , en James féll ekki fyrir freistingunum í kringum sig og hafði engan áhuga á að ganga í augun á jafnöldrum sínum .
Hann var einfari nema þegar kom að íþróttum .
Þótt honum tækist að sneiða hjá vandræðum var lítill agi í lífi hans .
Hann sökkti sér í tölvuleiki , en skólinn sat á hakanum .
James segir að í fjórða bekk hafi hann misst úr 82 skóladaga af 160 .
Mamma hans sinnti honum af alúð , en átti erfitt með að halda reglu á lífi sínu .
Þegar James var níu ára byrjaði hann að æfa íþróttir , en körfubolti varð ekki fyrir valinu heldur amerískur fótbolti .
Skömmu síðar tók vinur fjölskyldunnar , Frankie Walker , hann að sér .
James bjó hjá Walker og fjölskyldu hans í þrjú ár og þar kynntist hann fyrst aga .
Nú varð ekki komist hjá því að fara í skólann og vinna heimavinnuna og hann hafði skyldum að gegna á heimilinu .
Í fimmta bekk mætti hann í skólann hvern einasta dag .
Brátt var hann orðinn fyrirmyndarnemandi .
Walker var körfuboltaþjálfari og kynnti James fyrir íþróttinni .
Hann gat ekki mikið , en tók tilsögn vel .
" Ég hef aldrei þjálfað dreng , sem var jafn fljótur að tileinka sér hluti og skara fram úr og LeBron , " sagði Walker og bætti við að hann hefði skorið sig úr krakkahópnum vegna þess að hann hefði nálgast leikinn eins og skákmaður , sem hugsar nokkra leiki fram í tímann .
Walker sagði honum hins vegar ekki að hann væri betri en hinir krakkarnir : " Ég kenndi honum að gefa boltann .
" Eins og stórt óskabein Þegar James fór í St .
Vincent-St .
Mary-menntaskólann tók athyglin að beinast að honum fyrir alvöru .
Talað var um undrabarnið óstöðvandi , táning , sem væri fastur í líkama fullvaxins karlmanns .
" Að horfa á James spila menntaskólabolta er í líkingu við að fylgjast með Bobby Fischer spila í hádegishléinu , eða Dizzy Gillespie marséra með skólahljómsveitinni í hálfleik , " sagði í grein í The New York Times á lokaári James í menntaskóla .
" Eitthvað er alls ekki eins og það á að vera .
" Í greininni var James sagður vera stærsta óskabein í Bandaríkjunum .
Þá þegar voru skóframleiðendur á borð við Nike , Reebok og Adidas farnir að renna hýru auga til James ( hann endaði á mála hjá Nike , örugglega ekki síst fyrir milligöngu Michaels Jordans ) .
Cleveland Cavaliers buðu honum að æfa með sér og var þjálfari liðsins síðar sektaður fyrir uppátækið .
Umtalið um LeBron var svo mikið að kapalsjónvarpsstöðin í norð-austurhluta Ohio sýndi nokkra leiki með liði St .
Vincent-St .
Mary .
Eftirspurn eftir miðum á leiki liðsins var svo mikil að þeir voru færðir úr íþróttasal hans í íþróttahöll Akron-háskóla þar sem sex þúsund manns komast í sæti .
Fleiri komu á leiki menntaskólaliðsins en háskólaliðsins .
Í skólablaði St .
Vincent-St .
Mary voru nemendur beðnir um að biðja James ekki um eiginhandaráritanir eða að sitja fyrir á myndum á skólatíma .
James færði St .
Vincent-St .
Mary þrjá meistaratitla í Ohio .
Hann færði skólanum líka gríðarlegar tekjur , 400 þúsund dollara á ári að talið er .
Það munar um minna .
Yfirburðir hans yfir andstæðingana þóttu slíkir að þjálfari hans lýsti því yfir að sinn helsti vandi væri annars vegar að koma í veg fyrir að honum leiddist og hins vegar að hann rústaði sjálfstrausti mótherjanna .
Hann var sagður búa yfir hæfni Kobe Bryant til að skora , skottækni Ray Allen og yfirsýn Magic Johnson yfir völlinn .
Sem dæmi um athyglina er að þegar menntaskólaliðið hans lék á móti í Trenton í New Jersey í febrúar árið 2003 voru miðar seldir á svörtum markaði og var ekki hægt að verða við óskum allra fjölmiðla um aðgang .
Stór skotskífa á LeBron James Í grein í blaðinu The Village Voice var James sagður vera dæmi um allt , sem væri að í bandarískum íþróttum .
Drengurinn úr fátækrahverfinu var kominn á Hummer , sem búinn var PlayStation leikjatölvu .
Hann fékk hvergi frið fyrir fólki , sem vildi njóta velgengninnar með honum , eiga hlut í hinni glæstu framtíð .
Og hann var farinn að tala um sjálfan sig í þriðju persónu .
" Mér líður bara eins og stór skotskífa hafi verið hengd á LeBron James , " sagði hann á blaðamannafundi þegar hann var nýorðinn átján ára .
" Ég get ekki gert það sem krakkar gera .
Ég verð að halda einbeitingunni og gera það sem er rétt .
" Nokkrum mánuðum síðar var hann kominn í NBA beint úr menntaskóla , aðeins átján ára gamall .
Hann fór fyrstur í nýliðavalinu .
Cleveland Cavaliers hrepptu hnossið .
Næstur á eftir honum var Serbinn Darko Milisic valinn og Carmelo Anthony var þriðji .
Ef Los Angeles heldur áfram að leika af sama áhugaleysinu gætu Anthony , sem leikur með Denver Nuggets , og James mæst í úrslitum NBA í sumar .
Það er eitt að spila í menntaskóla og annað að vera leikmaður í NBA .
Margir veltu því fyrir sér hvort hann væri tilbúinn til að spila meðal hinna bestu , en frammistaða hans var frá upphafi framar væntingum .
Hann sýndi frábær tilþrif , en það hefur tekið tíma að byggja upp lið í kringum hann .
Smám saman hefur Cleveland hins vegar þokast lengra .
2007 komst liðið í úrslit , en tapaði fyrir San Antonio Spurs 4-0 .
Í fyrra lék Cleveland til úrslita í austurdeildinni , en tapaði 4-3 fyrir Boston Celtics , sem síðan urðu meistarar .
Nú líta flestir svo á að fátt geti stöðvað Cleveland .
Ímynd íþróttamanns Tímaritið Vogue var harðlega gagnrýnt í fyrra þegar LeBron James prýddi forsíðu þess ásamt fyrirsætunni Gisele Bündchen .
Hann var hinn óheflaði villimaður , sem girntist hina hvítu konu .
Forsíðunni var líkt við auglýsingaspjald fyrir bíómyndina King Kong .
Ímynd James er hins vegar allt annað en villimannsleg .
Hann er yfirvegaður leikmaður , sem hugsar um liðsheildina en ekki sjálfan sig .
Margir héldu að James væri að gera hrapalleg mistök þegar hann rak umboðsmanninn sinn árið 2006 og fékk þrjá vini sína til að sjá um sín mál í staðinn .
James sagði að hann vildi gefa vinum sínum tækifæri til að sanna sig .
James hafði ekki fyrr útskrifast úr menntaskóla en hann hafði gert auglýsingasamning við Nike upp á 90 milljónir dollara .
James hafði hins vegar ekki verið lengi í NBA þegar hann ákvað að ekki væri nóg að taka við greiðslum , mæta í myndatökur og vörukynningar .
Fjárfestirinn Warren Buffet hefur verið James og vinum hans innan handar , en segir að þeir þurfi ekki á hjálp sinni að halda .
" Ég keypti handa þeim mjólkurhristing og hamborgara og við skemmtum okkur vel , " sagði Buffet eftir að hann lék í auglýsingu á móti James 2007 .
" Ég var gáttaður á því hvað hann var þroskaður , ekki bara líkamlega heldur í peningamálum .
Þegar ég var 21 árs var ég ekki næstum því jafn þroskaður og LeBron .
Kannski var ég ekki orðinn jafn þroskaður þegar ég var 51 árs .
" 