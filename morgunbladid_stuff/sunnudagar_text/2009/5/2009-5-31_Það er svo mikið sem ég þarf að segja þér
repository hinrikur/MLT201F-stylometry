TILEFNI greinar minnar er að vekja athygli þeirra fagmanna sem þroskaþjálfar eru á þeim störfum sem varða fólk sem er með fjölþættar fatlanir , oft kallað ofurfatlað fólk .
Ég hef verið í vettvangsnámi á Hæfingarstöðinni í Bæjarhrauni í Hafnarfirði og heillaðist mjög af þeim störfum sem unnin eru þar , en hins vegar fór ég að skoða og hugsa um hve margir þroskaþjálfar skyldu vera í þessum störfum sem unnin eru á slíkum stað .
Þroskaþjálfar eru sú fagstétt sem algjörlega passar vel inn í slíkt starf og er það miður að ekki skuli fleiri sinna því .
Þroskaþjálfar hafa þessa heildrænu sýn eða ættu að vera með hana og alla þá þolinmæði sem fylgir oft slíkum störfum .
Þó að viðkomandi einstaklingar nái ekki að tala með talmáli þá er svo margt sem þeir eru að segja okkur og margt hægt að fá út úr þeim einstaklingum sem þroskaþjálfar vinna með .
Ég er þroskaþjálfanemi á öðru ári og starfaði með einstaklingi á vettvangstímabili mínu sem mér fannst allt of stutt en kynntist þó ágætlega því starfi er ég var að vinna að einstaklingsáætlun .
Ég las nokkrar greinar er varða þennan hóp fatlaðra .
Með þroskaþjálfun er á fræðilegan og skipulegan hátt stefnt að því að koma fötluðum til aukins alhliða þroska .
Gengið er þá út frá því að allar manneskjur geti nýtt sér reynslu sína , lært og þroskast .
Í starfi sínu taka þroskaþjálfar annars vegar mið af þörfum hvers og eins og hins vegar þeim kröfum sem samfélagið gerir til þegna sinna .
Ennfremur er lögð áhersla á skyldur samfélagsins við hina fötluðu og að samfélagið mæti þörfum þeirra .
Þroskaþjálfun felur m.a. í sér að gerðar eru markvissar þjálfunaráætlanir sem miða að því að auka hæfni einstaklinga til að takast á við athafnir daglegs lífs .
Anna Soffía Óskarsdóttir , kennari í Fjölmennt , kom með frábæran fyrirlestur á einn starfsmannafundinn sem ég sat á vettvangstímabili mínu .
Það var mjög fróðlegt að fylgjast með þessari kynningu og hlusta á fræðslu hennar .
En fræðslan var um boðskipti og kallaði hún fræðsluna : " Það hafa allir mál " .
Maðurinn fæðist með frumstæð líffræðileg viðbragðamynstur sem stýra þróuninni til tengsla , samspils og boðskipta .
Til þess að einstaklingurinn geti þroskað þessa grundvallarvirkni og tengsl og átt virkan þátt í samspili við umhverfi sitt , ( " umhverfistengsl " ( omverdensrelasjoner ) þarf hann að hafa tækifæri til að taka þátt í almennum sammannlegum samskiptamynstrum .
Innihald , form og tilgangur boðskipta stýrist af þeirri reynslu sem einstaklingurinn fær í samskiptum við umhverfið og þeim skilningi sem hann hefur á tíma , rúmi , eiginleikum , orsakasamhengi og magni .
Til að þroska þessi samskipti þarf einstaklingurinn að vera að einhverju leyti virkur gagnvart umhverfi sínu og öðrum einstaklingum og þar kemur kjarni málsins sem tengir starf þroskaþjálfa svo vel inn í þá vinnu .
Þroskaþjálfar eru þeir aðilar sem hafa kunnáttuna og getuna til þess að lesa einstaklinginn og finna út úr þeim boðum sem einstaklingarnir eru að segja okkur , oft er það ekki nema ákveðið depl með auganu eða ákveðið hljóð sem getur sagt okkur svo margt og stundum er það þögnin .
Ég hugsaði oft og mikið um þetta því ég man að faðir minn sagði eitt sinn við mig : Friðþór , við höfum sagt svo margt þó að við höfum ekki sagt eitt einasta orð .
En það voru einmitt þessi boðskipti sem fóru samt á milli okkar og sögðu ýmislegt .
Einstaklingurinn lærir grundvallar-boðskiptahætti í samspili við þann eða þá sem uppfylla grundvallarþarfir hans fyrir fæðu og öryggi .
Áður en einstaklingur lærir að tala eða nota annað skipulegt mál þróar hann boðskipti án orða , með rödd og hreyfingum líkamans , andlitinu , augunum og höndunum eins og ég hef komið inn á hér að ofan .
Boðskipti eiga sér stað í öllum þeim aðstæðum sem einhver er með einstaklingnum og eru hluti af allri umönnun , hvort sem sá er meðvitaður um það eða ekki .
Allir menn sýna atferli sem umhverfið getur túlkað sem merki og brugðist við miðað við ástand einstaklingsins , óskir eða þarfir .
Sé brugðist við þessum merkjum á kerfisbundinn hátt lærir einstaklingurinn að hann geti fengið svar við þörfum sínum eða athugasemdum .
Það hefur sýnt sig í nýrri rannsóknum á boðskiptaferlum alvarlega fatlaðra barna , að forsenda þess að tileinka sér málkerfi , s.s. talmál eða táknakerfi , er að hafa um lengri tíma haft tækifæri til að eiga boðskipti á formálsstigi .
Í því felst að sá / þeir sem annast einstaklinginn hafi leitast við að túlka atferli hans sem boðskipti og gefið honum staðfestingu á því að hann geti valið , tekið ákvarðanir og látið aðra skilja sig .
Mál er því á fyrstu þroskaþrepunum fólgið í því sem gerist milli tveggja einstaklinga , þar sem báðir leggja til túlkun og merkingu í gagnkvæmu samspili .
Mig langar að hvetja ykkur til að skoða störfin ykkar og okkar allra hvað þetta varðar .
Því oft er vinningurinn mestur þar sem sést minnst til .
Þetta málefni er svo sannarlega þarft fyrir þá einstaklinga sem eru í þjálfun á hæfingarstöðum og mun ég leggja fram mína krafta hvað þetta varðar eftir útskrift mína 2010 .
Höfundur er sjúkraliði og þroskaþjálfanemi á öðru ári við HÍ .
