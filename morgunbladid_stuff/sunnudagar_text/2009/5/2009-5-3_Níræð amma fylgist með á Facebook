Eftir Halldóru Þórsdóttur halldorath@mbl.is ÞAÐ voru nú krakkarnir , barnabörnin , sem settu mig inn á Facebook , " segir Guðbjörg Þorsteinsdóttir , sem eftir því sem Morgunblaðið best veit er með elstu Íslendingum á Facebook .
Guðbjörg er fædd 1919 í Hörgshlíð við Ísafjarðardjúp en hefur búið á Ísafirði í rúm sextíu ár .
" Ég vissi ekki að þetta Facebook væri til fyrr en í febrúar .
Þá var búið að setja mig þar inn og dóttursonur minn spurði hvort ég væri á Facebook og sýndi mér síðuna .
Dótturdóttir mín í Danmörku setti svo inn myndina af mér .
" Guðbjörg kveðst hafa nokkuð gaman af Facebook og svo er ágætt að nýta tæknina til að halda sambandi við fjölskylduna , ekki síst þau sem eru erlendis , en Guðbjörg á þrjú barnabörn í Danmörku og eitt sem er búsett í Noregi .
Líkt og margir notar Guðbjörg síðuna helst fyrir létt spjall , svo sem til að óska gleðilegs sumars og senda maíkveðju .
Þó gengur misvel að halda sambandi við fólk , líka á Facebook .
Þá er ekki verra að geta skoðað myndirnar .
" Svo nota ég líka tölvuna til að lesa hitt og þetta , ég skoða gjarnan Morgunblaðið og það sem fólk bloggar .
Svo sé ég BB , fréttavefinn hér á Ísafirði , í gegnum tölvuna .
" Guðbjörg er ekkert endilega viss um að hún sé tæknivæddari en aðrar konur á hennar aldri , netið og Facebook sé bara partur af samtímanum .
Þó eru margir yngri en hún sem eru ekki jafntæknivæddir , hvað þá með Facebook-síðu .
" Kannski erum við svona fréttafús úti á landi , til að vera í sambandi við umheiminn .
Ég væri miklu meira út úr öllu ef ég byggi í Reykjavík .
Þegar maður býr úti á landi ferðast maður suður annað slagið , " segir Guðbjörg að lokum .
