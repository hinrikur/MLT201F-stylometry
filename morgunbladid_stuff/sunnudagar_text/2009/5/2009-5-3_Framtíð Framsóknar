EINS OG alþjóð veit er nú er nýlokið einum sögulegustu þingkosningum síðari tíma hér á landi .
Sú vinstrisveifla sem við sáum í þessum kosningum gefur til kynna að landslag íslenskra stjórnmála gæti verið varanlega breytt .
Það verður í það minnsta langur tími þar til Sjálfstæðisflokkurinn nær þeim styrk sem hann áður hafði .
Nú þegar rykið er að setjast að loknum kosningum þarf Framsóknarflokkurinn , líkt og aðrir stjórnmálaflokkar , að meta stöðu sína .
Ég er stoltur af árangri flokksins í þessum kosningum .
Flokkurinn bætti við sig fylgi um allt land og hefur nú þingmenn í öllum kjördæmum .
Það er flokknum nauðsynlegt til að geta gegnt því forystuhlutverki í íslenskum stjórnmálum sem mikilvægt er að hann gegni .
Árangurinn í þessum kosningum var stórt skref í endurreisn flokksins og staðfesting á því að kjósendur sjá og virða viðleitni okkar til endurnýjunar og þau skilaboð sem flokkurinn kom með frá flokksþingi okkar í janúar .
Það er rétt að hafa það í huga að það eru aðeins liðin tvö ár frá verstu útkomu flokksins í alþingiskosningum í ríflega 90 ára sögu flokksins .
Ég held að enginn hafi getað búist við því Framsóknarflokkurinn næði strax fyrri styrk , en við sýndum í þessum kosningum að við erum sannarlega á réttri leið .
Það er fyrst og fremst þrennt sem skilaði Framsóknarflokknum þeim árangri í kosningunum sem raun ber vitni .
Í fyrsta lagi brást flokkurinn hraðar og betur en nokkur annar stjórnmálaflokkur við eðlilegri kröfu um endurnýjun í kjölfar þeirra hamfara sem átt hafa sér stað í íslensku samfélagi .
Á flokksþingi í janúar tók grasrót flokksins í taumana og sýndi svo ekki verður um villst að það eru hinir almennu flokksmenn sem ráða ferðinni í flokknum .
Nýr formaður flokksins , Sigmundur Davíð Gunnlaugsson , er 34 ára og undirritaður varaformaður flokksins hefur enn ekki náð þrítugu .
Aldursforseti forystunnar er ritarinn , Eygló Harðardóttir , sem er 36 ára gömul og því ljóst að ungu fólki hefur verið falið það verkefni að leiða flokkinn á miklum umrótatímum .
Þetta kunnu kjósendur að meta .
Í öðru lagi er ljóst að markviss og lausnamiðaður málflutningur flokksins í efnahagsmálum náði eyrum kjósenda .
Framsóknarflokkurinn hefur alltaf gefið sig út fyrir að vera flokkur öflugs atvinnulífs og hefur viljað hlúa að ungu fjölskyldufólki , en það er sá hópur sem ber uppi samfélagið .
Hin nýja Framsókn setti fram róttækar og raunhæfar hugmyndir til hagsbóta fyrir heimili og fyrirtæki .
Þetta kunnu kjósendur okkar , og raunar margir aðrir , vel að meta .
Í þriðja lagi er ekki hægt að ná árangri í kosningum nema fyrir þrotlausa vinnu fólks .
Í mínu kjördæmi , sem og um allt land hafa hundruð sjálfboðaliða lagt sitt af mörkum og unnið fyrir flokkinn án þess að ætla sér nokkuð í staðinn .
Starf Framsóknarflokksins byggist á fórnfýsi þessa fólks sem á þúsund þakkir skildar fyrir óeigingjarnt starf .
Að afloknum þessum kosningum er ég sannfærður um að Framsóknarflokkurinn á eftir að gegna mikilvægu hlutverki við endurreisn íslensks efnahags .
Vinstriflokkarnir tveir hafa nú á að skipa meirihluta til að mynda starfhæfa stjórn og þurfa ekki atbeina Framsóknarflokksins til þess .
Ég tel hins vegar að þær lausnir sem við höfum boðað og sú aðferðafræði og sýn á stjórnmálin sem við höfum tileinkað okkur geri það að verkum að aðkoma Framsóknar að landstjórninni sé nauðsynleg til að byggja landið okkar upp á ný .
Ef það verður ekki nú þá verður það sannarlega að afloknum næstu kosningum .
Endurreisn Framsóknarflokksins er rétt að hefjast .
Höfundur er varaformaður Framsóknarflokksins .
