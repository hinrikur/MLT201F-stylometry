Eftir Karl Blöndal kbl@mbl.is John Demjanjuk situr nú í fangelsi í München og bíður þess að yfir honum hefjist réttarhöld vegna glæpa , sem hann er sakaður um að hafa framið í útrýmingarbúðunum í Sobibor í Póllandi í heimsstyrjöldinni síðari .
Demjanjuk var framseldur frá Bandaríkjunum fyrir tæplega hálfum mánuði .
Þetta er ekki í fyrsta sinn , sem sótt er að Demjanjuk .
Hann var framseldur frá Bandaríkjunum til Ísraels fyrir 23 árum .
Honum var gefið að sök að hafa starfað í Treblinka-fangabúðunum og hlotið viðurnefnið Ívan grimmi .
Þar var hann dæmdur til dauða , en ný gögn komu fram í málinu til vitnis um að hann væri ekki Ívan grimmi og hæstiréttur Ísraels hnekkti dauðadóminum .
Demjanjuk var látin laus og fór aftur til Bandaríkjanna .
Hann var hins vegar ekki sloppinn .
Undanfarna mánuði hafa þýsk yfirvöld reynt að fá hann framseldan og nú hafa þau fengið sitt fram .
Enn er ekki víst að Demjanjuk teljist nógu heilsuhraustur til að réttarhöld geti farið fram , en fari svo er ekki ólíklegt að það verði síðustu stríðsglæparéttarhöldin í Þýskalandi vegna heimsstyrjaldarinnar síðari .
Demjanjuk fæddist í Úkraínu árið 1920 og var skírður Ívan .
Þegar hann var tvítugur var hann kvaddur í rauða herinn .
Vorið 1942 var hann tekinn til fanga og um sumarið gaf hann kost á sér til starfa á vegum SS-sveita nasista .
Hann hlaut þjálfun í Trawnik-fangabúðunum eins og um fimm þúsund menn , sem hjálpuðu nasistum við þjóðarmorðið á gyðingum og kallaðir voru trawnikar .
Eftir þjálfunina varð hann vaktmaður á vegum SS-sveitanna .
Hann starfaði í tveimur alræmdustu gereyðingarbúðum nasista , Majdanek og Sobibor í Póllandi .
Þegar stríðinu lauk starfaði hann í fangabúðunum í Flossenbürg í Þýskalandi .
Demjanjuk var skráður í hóp þeirra fjölmörgu , sem voru á vergangi í stríðslok , og starfaði fyrir Bandaríkjamenn í ýmsum flóttamannabúðum í Suður-Þýsklandi til 1951 .
Árið 1952 siglir hann til Bandaríkjanna ásamt konu og barni og kveðst hafa verið stríðsfangi í stríðinu .
Sex árum síðar verður hann bandarískur ríkisborgari og tekur sér nafnið John .
Árið 1977 hefur bandaríska dómsmálaráðuneytið hins vegar málaferli gegn Demjanjuk fyrir að hafa veitt rangar upplýsingar þegar hann varð ríkisborgari og 1981 missir hann ríkisborgararéttinn .
" Reyndur og skilvirkur vaktmaður " Sagt er að Demjanjuk hafi aðeins kinkað kolli þegar handtökuskipunin á hendur honum var lesin upp fyrir hann .
Honum er gefið að sök að hafa átt þátt í að myrða að minnsta kosti 29 þúsund gyðinga í Sobibor .
Í fangabúðunum voru 250 þúsund manns tekin af lífi á einu og hálfu ári .
Ef réttarhöldin fara fram er búist við að þau hefjist seinni hluta sumars .
Vitni munu verða leidd fyrir réttinn , en þau munu ekki geta borið kennsl á hann .
Sönnunargögnin munu liggja í skjölunum .
Til dæmis mun Ignat Daniltschenko , trawniki , sem nú er látinn , tvisvar hafa borið því vitni að Demjanjuk hafi verið " reyndur og skilvirkur vaktmaður " sem hafi rekið gyðinga í gasklefana , það hafi verið hans daglega vinna .
Demjanjuk neitar þessu og kveðst hvorki hafa verið í Sobibor né sent gyðinga í gasklefa .
Thomas Blatt var fangi í Sobibor þegar Demjanjuk er gefið að sök að hafa verið þar vörður .
Hann er nú 82 ára að aldri .
Blatt kveðst ekki muna eftir Demjanjuk í Sobibor , en bætir við að hann muni heldur ekki eftir andlitum foreldra sinna , sem voru myrt í búðunum ásamt yngri bróður hans .
Blatt var í hópi nokkurra fanga , sem sluppu úr Sobibor í uppreisn , sem átti sér stað þar í október 1943 .
Dagblaðið The New York Times hafði eftir Blatt að réttarhöldin sjálf væru mikilvægari en að refsa Demjanjuk .
" Mér er sama þótt honum verði sleppt , vitnisburður hans skiptir mig máli , " sagði Blatt , sem býr í Kaliforníu og hefur skrifað tvær bækur um reynslu sína .
" Margir segja nú að helförin hafi aldrei átt sér stað .
" Þýsk stjórnvöld segja að það væri gott ef réttað yrði í máli Demanjuks .
" Fórnarlömb helfararinnar eiga það inni hjá okkur , " sagði Frank-Walter Steinmeier , varakanslari Þýskalands .
Í stríðsglæparéttarhöldunum í Nürnberg þurftu þeir , sem lögðu á ráðin um helförina , að svara til saka .
John Demjanjuk er gefið að sök að hafa verið lítið tannhjól í drápsvél nasista .
Helförin hefði hins vegar aldrei átt sér stað hefði enginn tekið að sér störf á borð við þau , sem Demjanjuk er sakaður um að hafa gegnt .
Lágpunktur evrópskrar sögu ? John Demjanjuk á yfir höfði sér réttarhöld fyrir aðild að stríðsglæpum nasista á hendur gyðingum .
Demjanjuk er hins vegar ekki Þjóðverji að uppruna , heldur Úkraínumaður .
Talið er að um 200 þúsund manns , sem ekki voru Þjóðverjar , hafi tekið þátt í fjöldamorðum á gyðingum eða jafnmargir og þeir Austurríkismenn og Þjóðverjar , sem áttu beinan þátt í helförinni .
Mál Demjanjuks beinir athyglinni að þessum mönnum .
Í grein í þýska vikuritinu Der Spiegel í liðinni viku er fjallað um hina " evrópsku aðstoðarmenn Hitlers í gyðingamorðunum " : " Með hinum ákærða beinist athygli heimsins í fyrsta skipti að þeim mönnum , sem hingað til hefur eins furðulegt og það er lítill gaumur verið gefinn , úkraínskum lögreglumönnum , lettneskum aðstoðarlögregluþjónum , rúmenskum hermönnum og ungverskum járnbrautarstarfsmönnum .
Einnig pólskum bændum , hollenskum embættismönnum , frönskum borgarstjórum , norskum ráðherrum og ítölskum hermönnum – allir tóku þeir þátt í erkiglæpnum – helförinni .
" Í greininni er ítrekað tekið fram að Þjóðverjar hafi átt upptökin að helförinni og án þeirra hefði hún aldrei átt sér stað .
Hins vegar sé ekki hægt að beina spurningunni um það hvernig þetta gat gerst eingöngu að Þjóðverjum , heldur hinum seku í öllum löndum .
Spurningarnar eru margar .
Hvers vegna myrtu Rúmenar 200 til 400 þúsund gyðinga " af eigin hvötum " , svo notuð séu orð sagnfræðingsins Armins Heinens .
Hvers vegna létu dauðasveitir í þýsku umboði til skarar skríða í Lettlandi , Litháen , Hvíta-Rússlandi og Úkraínu ? Hvers vegna áttu þýskar sveitir milli Varsjár og Minsk svona auðvelt með að æsa fólk til ofsókna á hendur gyðingum ? Sex milljónir gyðinga létu lífið í helförinni .
Án hjálpar annarra en Þjóðverja hefði umfangið aldrei orðið svona mikið .
Þýski sagnfræðingurinn Götz Aly hefur varpað fram þeirri spurningu hvort hin svokallaða lokalausn , helförin , hafi verið " evrópskt verkefni , sem ekki verði aðeins skýrt með sérstökum forsendum þýskrar sögu " ? Aly veltir fyrir sér hvort helförin sé ekki aðeins lágpunktur þýskrar heldur einnig evrópskrar sögu .
Hlýðnin við yfirvaldið Hvernig stendur á því að fólk hlýðir skipunum um að fremja voðaverk ? Hvers vegna hlýddu starfsmenn í fangabúðum á borð við Sobibor fyrirskipunum um að senda gyðinga í gasklefa ? Bandaríski fræðimaðurinn Stanley Milgram gerði árið 1961 tilraun þar sem þátttakendum var gefið að skilja að þeir væru í hlutverki kennara , sem ættu að leggja próf fyrir nemanda í næsta herbergi .
Ef svar nemandans var rangt átti þátttakandinn í tilrauninni að gefa honum raflost .
Tilrauninni stjórnaði maður í hvítum sloppi og hikaði þátttakandinn fyrirskipaði stjórnandinn honum að halda áfram .
Tveir þriðju þátttakendanna hlýddu skipunum stjórnandans þótt " nemandinn " væri farinn að öskra og gilti einu þótt styrkur raflostsins væri aukinn þar til ætla mætti að líf " nemandans " væri í hættu .
Skrefið stigið yfir siðferðisþröskuldinn Sagnfræðingurinn Raul Hilberg hefur varið ævinni í að skrásetja helförina og unnið einstakt verk .
Hann skrifar að þýsk yfirvöld hafi beitt lævísum aðferðum til að gera stjórnir erlendra ríkja meðsekar í fjöldamorðunum á gyðingum , til dæmis með kurteislegum fyrirspurnum um það hvað ætti að gera við gyðinga í viðkomandi landi , flytja þá í burtu , eða leyfa þeim að vera .
Slík fyrirspurn barst króatískum stjórnvöldum , sem kváðust geta fallist á að þeir yrðu fluttir burt .
Í júlí 1942 fyrirskipuðu króatísk stjórnvöldum öllum gyðingum að láta skrá sig .
Innan við tveimur vikum síðar lagði fyrsta sérlest þýsku ríkislestanna af stað með 1200 gyðinga frá Sagreb til Auschwitz .
Fyrsta skrefið var skráning .
Síðan var gyðingum bannað að vinna og eigur þeirra gerðar upptækar .
Loks voru þeir handteknir og sendir í gereyðingarbúðir .
Þetta gerðist jafnt í Austur- sem Vestur-Evrópu .
" Með því að fallast á dauða eins einasta fórnarlambs er hindruninni rutt úr vegi , " segir Hilberg .
Þar með er meðsektin , sem öllu skiptir , orðin til .
" Sá sem myrðir eina einustu manneskju er ekki minni morðingi en sá sem myrðir mörg þúsund manns .
" 