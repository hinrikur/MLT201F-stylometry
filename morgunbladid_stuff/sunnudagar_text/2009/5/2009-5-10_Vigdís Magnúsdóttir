Vigdís Magnúsdóttir fæddist í Hafnarfirði 19. febrúar 1931 .
Hún lést á heimili sínu í Hafnarfirði 25. apríl sl. og var jarðsungin frá Hafnarfjarðarkirkju 7. maí .
Sá sem þetta ritar hitti Vigdísi Magnúsdóttur fyrst í janúar 1973 .
Hún hafði þá nýlega verið ráðin aðstoðarforstöðukona Landspítalans og ég aðstoðarforstjóri .
Við áttum síðan samleið og samvinnu í störfum fyrir íslensku heilbrigðisþjónustuna næstu rúm þrjátíu árin .
Það var auðvelt að hrífast af Vigdísi .
Hún var frá upphafi langt á undan sinni samtíð hvað varðar stjórnun hjúkrunar- og heilbrigðisþjónustu .
Vigdís var eiginlega ekki hefðbundinn stjórnandi .
Hún var fyrst og fremst frábær leiðtogi .
Flestir helstu leiðtogar í hjúkrun í íslenskri heilbrigðisþjónustu í dag hafa notið leiðsagnar og hvatningar hennar .
Leiðtogahæfileikar hennar komu líka vel í ljós þann tíma sem hún gegndi starfi forstjóra Landspítalans .
Vigdís lagði stund á framhaldsnám bæði í Noregi og Bandaríkjunum .
Í henni sameinaðist það besta frá báðum löndum .
Hún hvatti hjúkrunarfræðinga til að afla sér viðbótarmenntunar og reynslu og nýtti hvert tækifæri sem gafst til að fræða í þeim tilgangi að auka og bæta gæði hjúkrunar .
Sparnaður á spítölum og í heilbrigðiskerfinu er ekki bara nútíma fyrirbæri .
Allan tímann sem við Vigdís unnum saman voru eilífar kröfur um sparnað , aðhald og niðurskurð .
Forstjórinn og hjúkrunarforstjórinn þurftu því oft að taka erfiðar ákvarðanir .
Á samstarfstíma okkar var algengt að ýmsir stjórnendur deilda sem höfðu eytt umfram áætlun , notuðu rök eins og " það er vitlaust gefið " eða " það hljóta að vera einhverjar villur í tölvukerfinu " .
Stundum var það því miður rétt .
Vigdís notaði aldrei svona rök .
Hún kom einfaldlega á fundi betur undirbúin en flestir aðrir .
Hún lét vinna góð og fagleg gögn um stöðu mála og rökræddi aðgerðir og framkvæmd .
Vigdís var ákaflega trúuð kona þótt hún bæri trú sína ekki á torg .
Trú hennar var engin yfirborðsmennska heldur var hún hluti af lífssýn leiðtogans , Vigdísar .
Eitt sinn er við tókumst á um samdrátt og niðurskurð í hjúkrun , horfði Vigdís á mig og sagði : " Davíð , þú getur ekki gert mér þetta .
Ég sem bið fyrir þér daglega .
" Kröfur um sparnað og niðurskurð þá voru , eins og nú , þannig að stofnanir gátu ekki hafnað kröfum stjórnvalda .
Við urðum því að sættast á sparnaðinn .
Vigdís hélt áreiðanlega áfram að biðja fyrir mér og hefur eflaust gert það allt til dauðadags .
Þannig var hún .
Henni var afar annt um vini sína .
Vigdís var ekki bara alvörugefin og trúuð .
Hún var líka skemmtileg .
Hvort sem var í litlum hóp eða á mannamótum var hún hrókur alls fagnaðar .
Hlátur hennar og bros var bæði innilegt og smitandi .
Vigdís setti mikið mark á sína samtíð .
Hún kenndi okkur mörgum margt um æðruleysi og manngæsku sem skiptir svo miklu , ekki bara í stjórnun , heldur líka í öllum mannlegum samskiptum .
Það voru virkileg forréttindi að eiga Vigdísi að samstarfsmanni og vin .
Fáum einstaklingum hef ég kynnst á lífsleiðinni sem mér hefur þótt jafnvænt um og hana .
Við Elín og dætur sendum aðstandendum Vigdísar okkar innilegustu samúðarkveðjur .
Davíð Á. Gunnarsson .
Í helgri bók stendur " Kenn oss að telja daga vora að vér megum öðlast viturt hjarta " og Vigdísi Magnúsdóttur var ætíð ljós merking þeirra orða , að hver dagur er dýrmætur , og víst er að hún átti sannarlega viturt hjarta .
Hún lét aldrei mikið fyrir sér fara , en verkin gerðu hana fremsta meðal jafningja .
Fyrir henni var borin virðing af öllu samstarfsfólki enda kunni hún að láta fólk njóta sín , kunni að hrósa og hvetja .
Það kom því af sjálfu sér að til hennar var leitað um æðstu stjórnunarstörf .
Sú sem þessar línur ritar biðlaði til hennar á sínum tíma að taka að sér um stundarsakir stjórn stærsta og án efa eins allra mikilvægasta fyrirtækis landsins sem var Ríkisspítalarnir .
Vigdís hafði þá gegnt stöðu hjúkrunarforstjóra við sömu stofnun um árabil .
Í upphafi áttu þetta að verða örfáir mánuðir en árin urðu fjögur eða allt þar til að sjúkrahúsin voru sameinuð undir merkjum LSH .
Hún gegndi þessu starfi af einstakri útsjónarsemi og kunni að nýta sér víðtæka reynslu sína .
Dugnaður og rósemd einkenndu stjórnunarstíl hennar og hún var sterkust þegar mest á reyndi .
Í erfiðum samningaviðræðum er hún mér ógleymanleg , komst aldrei úr jafnvægi þótt jörðin nötraði undir fótum okkar .
Hún var ómetanlegur félagi og samstarfsmaður sem ég gat alltaf reitt mig á .
Innsæi hennar var svo næmt að það var lærdómur að fylgjast með hvernig hún nýtti sér þá náðargáfu .
Hún var hvetjandi fyrir alla þegar vonleysi og þreyta virtust allsráðandi .
Vigdís var hreinskiptin og það vissu allir nákvæmlega hvar þeir höfðu hana .
Hún notaði engar krúsidúllur eða fjallabaksleiðir og kom sér beint að efninu og leysti erfið mál fumlaust og fljótt .
Og víst er að eins og hún var kurteis í eðli sínu og blíðlynd lét hún engan eiga neitt inni hjá sér ef því var að skipta .
Þegar hún lét menn heyra í sér var það að afar vel ígrunduðu máli og ávallt holl lesning og til þess gerð að bæta og breyta .
Aðalatriði og aukaatriði voru alveg á hreinu hjá henni .
Ég hef ekki kynnst konu sem var jafn laus við sýndarmennsku , konu sem átti jafnmikinn innri frið og Vigdís átti .
Hún leitaði síns friðar í trúnni og bað fyrir sjúklingum og starfsfólki .
Hún trúði alltaf á hið góða í manneskjunni og ræktaði það vel , enda var hún vinmörg og vinföst .
Hún átti einstaklega fallegt heimili þar sem gömul og góð gildi voru í hávegum höfð .
Vigdís bar erfitt sjúkdómsstríð sitt með sömu reisn og allt sem hún þurfti að taka sér fyrir hendur , kvartaði ekki en leitaði sér bata eins og möguleikar buðu upp á og hélt ávallt sínu kærleiksríka viðmóti .
Þrátt fyrir að lát hennar hafi borið brátt að er ég viss um að hún hefur verið í hjarta sínu viðbúin og ekki þurfti hún að kvíða reikningsskilum við Skapara sinn því að á milli þeirra var allt á hreinu .
Að leiðarlokum þakka ég henni allt sem hún gerði fyrir mig , allt sem hún kenndi mér og allar bænirnar sem hún bað fyrir okkur vinum sínum .
Guð blessi minningu góðrar konu .
Ingibjörg Pálmadóttir .
" Þakkið Drottni því að hann er góður , því að miskunn hans varir að eilífu .
" Þessi orð úr Davíðssálmum eru okkur félagsfólki í Kristilegu félagi heilbrigðisstétta ( KFH ) ofarlega í huga er við kveðjum Vigdísi Magnúsdóttur , varaformann félagsins og fyrrverandi formann um árabil .
Kristilegt félag heilbrigðisstétta og starf á þess vegum var Vigdísi afar hugleikið og hugsjón hennar .
Á vettvangi félagsins vann hún ótrauð að meginmarkmiðum þess að efla kristna trú og vekja heilbrigðisstarfsfólk til vitundar um andlegar og trúarlegar þarfir sjúklinga og fjölskyldna þeirra .
Vigdís ásamt fleiri frumkvöðlum í KFH vann af miklum krafti og köllun í því skyni að efla andlega og trúarlega þjónustu og stuðning við fólk sem stendur frammi fyrir áföllum og veikindum í lífinu .
Þessi sýn þeirra á manneskjuna byggðist á kristnum mannskilningi sem leggur áherslu á heildarsýn á manneskjuna og mikilvægi þess að mæta mismunandi þörfum hennar .
Vigdís gerði sér grein fyrir nauðsyn þess að hlúa að manneskjunni á þennan hátt og lagði sig fram um að vinna þessari hugsun brautargengi .
Hún var valin til ábyrgðarmikilla starfa á sviði hjúkrunar og forystu í heilbrigðisþjónustu þar sem hæfileikar hennar , þekking í hjúkrun og kristin lífssýn mörkuðu spor hennar .
Sem stjórnandi og leiðtogi mætti hún samstarfsfólki sínu með virðingu , umhyggju og það að leiðarljósi að virkja krafta hvers og eins og hvetja til góðra verka .
Þjónusta Jesú Krists var fyrirmynd að þeirri nálgun sem hún leitaðist við að temja sér í öllum sínum verkum .
Vigdís var einstök kona .
Hún átti auðvelt með að miðla hugsjónum sínum og hafði með því sterk áhrif á okkur sem störfuðum með henni í KFH .
Hún hafði mikla leiðtogahæfileika , var staðföst en um leið hlý og kærleiksrík .
Bænin var veigamikill þáttur í lífi hennar .
Í gegnum bænina og iðkun trúarinnar fékk hún sína andlegu næringu sem gerði henni kleift að sinna sínum störfum og koma svo miklu til leiðar á lífsleið sinni .
Bænin var farvegurinn og í bæn tókst hún á við verkefnin í KFH sem og á öðrum vettvangi .
Hún bað fyrir okkur félagssystkinum sínum á sama hátt og hún bað fyrir fjölskyldu sinni , þeim sem henni voru kær , sjúklingum og samferða- og samstarfsfólki .
Hún fann hvernig bænin leiddi hana , hvernig leiðir opnuðust og samskipti urðu árangursríkari og ánægjulegri .
Við félagssystkini Vigdísar vorum öll meðvituð um alvarleg veikindi hennar síðustu ár og þökkuðum hvern dag sem við fengum að njóta starfskrafta og nærveru hennar .
Nú eru þeir liðnu dagar það sem við varðveitum í minningum okkar .
Við þökkum Guði fyrir dagana alla sem Hann gaf okkur með Vigdísi .
Þökkum Honum fyrir að hafa gefið okkur hana sem vinkonu , samferðakonu og félagssystur í starfi KFH .
Við lútum höfði í bæn og beiðni og þakkargjörð til Guðs fyrir Vigdísi Magnúsdóttur .
Við færum fjölskyldu hennar og nánustu aðstandendum öllum okkar innilegustu samúðarkveðjur og biðjum Guð að styrkja þau í sorg þeirra og söknuði .
Fyrir hönd KFH .
Sr. Guðlaug Helga Ásgeirsdóttir formaður .
Mig setti hljóða þegar Hóffí hringdi í mig og sagði mér að Dídí vinkona okkar væri látin .
Þetta átti ekki að koma á óvart en gerði það samt .
Hún greindist með alvarlegan sjúkdóm fyrir rúmum 12 árum , sem henni tókst með óbilandi kjarki , elju og dugnaði að lifa með .
Það var mikill lærdómur fyrir okkur samferðamennina .
Leiðir okkar Vigdísar lágu fyrst saman þegar ég byrjaði að læra hjúkrun 1955 .
Þá var hún eldri nemi á sínu síðasta ári .
Á þessum árum var Hjúkrunarskólinn ekki bara skóli heldur líka heimili nemanna .
Við kynntumst því fljótlega eldri nemunum sem tóku okkur svo vel , hlúðu að okkur og urðu margar hverjar okkar fyrirmyndir á lífsleiðinni .
Vigdís var ein af þeim .
Á 6. og 7. áratug síðustu aldar var í gildi samkomulag milli Íslands og Bandaríkjanna .
Samkvæmt því gátu útskrifaðir hjúkrunarfræðingar farið til Bandaríkjanna og dvalið þar í tvö ár , aflað sér viðbótarþekkingar og reynslu með vinnu á spítala , gegn því að snúa aftur heim og skila þannig þekkingunni til baka til heimalandsins .
Árið 1958 fór Vigdís ásamt skólasystur sinni og vinkonu , Hólmfríði Stefánsdóttur , til Chicago og var þar í tvö ár við nám og störf á Rush Presbyterian St .
Lukes medical center .
Þar öðlaðist hún dýrmæta reynslu sem hún vitnaði oft til svo og allra vinanna og velunnaranna sem hún kynntist og ræktaði vinskap við ævilangt .
Ég og tvær skólasystur mínar fréttum af þessu ævintýri Vigdísar og Hólmfríðar í Chicago og ákváðum að feta í þeirra fótspor .
Við vorum svo heppnar að koma til Chicago tveimur mánuðum áður en Vigdís fór heim og tók hún á móti okkur og var búin að ryðja brautina til að auðvelda okkur að öðlast þau tækifæri og þá reynslu sem hún bjó að eftir dvölina þar .
Þannig var hún alltaf , ruddi brautina fyrir þá sem á eftir komu .
Vigdís gegndi miklum ábyrgðarstörfum alla tíð , bæði sem forstjóri ríkisspítalanna en lengst af sem hjúkrunarforstjóri Landspítala .
Hún var mikill hjúkrunarfræðingur , leiðtogi og mannþekkjari , sem kappkostaði að laða það besta fram hjá starfsfólki sínu , sjúklingunum til hagsbóta .
Hún gerði sér jafnframt far um að fylgjast með líðan starfsfólksins og fjölskyldum þess .
Dyrnar á skrifstofunni hennar voru alltaf opnar og þeir eru ófáir starfsmennirnir sem fóru léttari í lund af hennar fundi .
Ég og fjölskylda mín eigum Vigdísi mikið að þakka fyrir alla vináttuna , umhyggjuna , glaðværðina og áhugann á öllu því sem við vorum að gera .
Það eru dýrmætar minningar .
Við söknum hennar sárt .
Innilegar samúðarkveðjur sendum við ástvinum og samferðafólki Vigdísar .
Guð blessi hana og varðveiti .
Bjarney V. Tryggvadóttir .
Eins hef ég beðið Drottin , það eitt þrái ég , að ég fái að dveljast í húsi Drottins alla ævidaga mína til þess að horfa á yndisleik Drottins og leita svara í musteri hans .
Því að hann geymir mig í skjóli sínu á óheilladeginum , hylur mig í fylgsnum tjalds síns og lyftir mér upp á klett .
En ég treysti því að fá að sjá gæsku Drottins á landi lifenda .
( Sálm .
27:4 -5,13 ) Dídí tók undir þessi orð úr sálmum Davíðs og einnig undir orð Jesú þar sem hann segir við Mörtu í Betaníu : " Ég er upprisan og lífið .
Sá sem trúir á mig mun lifa þótt hann deyi .
Og hver sem lifir og trúir á mig mun aldrei að eilífu deyja .
Trúir þú þessu ? " Hún segir við hann : " Já , Drottinn .
Ég trúi að þú sért Kristur , Guðs sonur , " ( Jóh .
11:25 -27. ) Þetta var líka svar og vitnisburður hennar hjartkæru vinkonu minnar .
Alla sína ævi , allt til þess dags er Drottinn kallaði hana heim í dýrðarríki sitt , átti hún þessa bjargföstu trú .
Vinátta okkar Dídíar stóð á traustum grunni einlægni og tryggðar , engan skugga bar þar á .
Við áttum samstarf á Landspítalanum , í Kristilegu félagi heilbrigðisstétta og í kristniboðsstarfi Íslendinga í fjarlægum löndum .
Oft leituðum við til hvor annarrar með hin margþættu fyrirbænarefni og áttum einlægar trúnaðarsamræður .
Einkum lá okkur mjög á hjarta að biðja fyrir Kristilegu félagi heilbrigðisstétta , en þar vorum við saman í stjórn frá stofndegi þess í janúar 1978 að undanskildum þeim árum sem ég var í Afríku .
Dídí bar mikla umhyggju fyrir samstarfsfóki sínu á Landspítalanum og bað fyrir þeim .
Hún leiðbeindi , uppörvaði og var sálusorgari margra .
Hún stjórnaði í auðmýkt en festu , frá henni stafaði birtu , friði , kærleika og von .
Í langvarandi veikindum sínum haggaðist hún aldrei .
Styrkleiki hugar hennar og jákvæðni var virkur fram á síðustu stundu .
Engin orð geta lýst til fullnustu þakklæti mínu fyrir allt það , sem Dídí var mér .
Megi blessun Drottins og bænir hennar fylgja öllum , sem henni voru kærir .
Margrét Hróbjartsdóttir Á fyrstu dögum sumars , mót hækkandi sól , kvaddi kær vinkona .
Hugurinn var skýr og andinn sterkur til hinstu stundar en líkaminn veikur .
Vigdís var einstakur vinur , heilsteypt og sönn og bar skilyrðislausa umhyggju fyrir velferð annarra .
Vigdís var hógvær frumkvöðull og hafði afgerandi áhrif á þróun hjúkrunar og heilbrigðisþjónustu á Íslandi .
Hún var þjónandi leiðtogi sem naut hvarvetna óskiptrar virðingar og trausts .
Vigdís lauk prófi í hjúkrun og fór ung til náms í Bandaríkjunum .
Þaðan bar hún heim nýja strauma , hugmyndir og dýrmæt tengsl til framdráttar hjúkrun hér á landi .
Bar þar hæst samstarf hennar við dr. Luther Christman frumkvöðul í hjúkrunarfræði .
Meðal hugmynda hans sem urðu hér að veruleika má nefna háskólamenntun í hjúkrun , tengsl rannsókna og starfsins , fræðslu til sjúklinga , hjúkrunargreiningar og nýja hugsun í stjórnun .
Í stjórnunarnámi sínu í Noregi vann Vigdís áfram með þessar hugmyndir og einbeitti sér að lýðræðislegri stjórnun og siðfræði stjórnunar sem voru hornsteinar forystu hennar og grundvöllur góðs árangurs .
Hugmyndir sem hún þróaði á námsárunum endurnýjaði hún í samstarfinu um þjónandi forystu hér á landi og var starfinu fyrirmynd og styrkur .
Vigdís forðaðist að vera í sviðsljósinu og hafði ekki þörf fyrir heiður eða hól en hafði þeim mun meiri metnað til að samferðafólkið blómstraði .
Hún stóð fast á skoðunum sínum og kom þeim á framfæri af sannfæringu og hreinskilni með afburða samskiptahæfileikum .
Aðspurð um góða stjórnun sagði hún mikilvægast að þykja reglulega vænt um starfsfólkið og að geta beðist fyrirgefningar á vanhugsuðum ákvörðunum eða orðum – því allir geta gert mistök .
Vigdís grundvallaði líf sitt og starf á bæn .
Trúfestin endurspeglaðist meðal annars í baráttunni fyrir því að andlegum og trúarlegum þörfum sjúklinga væri mætt innan heilbrigðisþjónustunnar .
Hún var brautryðjandi og forystukona Kristilegs félags heilbrigðisstétta og sá hugsjón sína um starf presta og djákna á sjúkrahúsum verða að veruleika .
Hógværð einkenndi trú Vigdísar .
Bænin var hennar meginstyrkur í daglegum störfum og hún bað Jesú að vera með sér í för með samstarfsfólki og í krefjandi og ábyrgðarmiklum verkefnum .
Hún hvíldi í vissunni um að Guð væri yfir henni .
Vigdís var í senn fáguð heimsdama og hugrökk baráttukona .
Hún var glaðvær , víðsýn og skapandi og fátt var skemmtilegra en að tala við hana um nýjar hugmyndir .
Allt frá fyrstu árum okkar í hjúkrun hvatti Vigdís okkur til góðra verka og lét hvorki hefðir né hefðbundnar skoðanir trufla stuðning sinn eða góð ráð .
Hún var áhrifavaldur í lífi okkar og sterkasta fyrirmynd í starfi .
Samveran við Vigdísi síðustu árin var okkur blessun og sannur heiður .
Vigdís kvaddi í birtu vorsins , þeirri birtu sem hún sjálf bar með sér og gaf svo örlátlega til samferðafólks .
Við þökkum dýrmæta vináttu og umhyggju til hinstu stundar .
Sigrún Gunnarsdóttir og Lovísa Baldursdóttir .
Líf hvers manns er mikilvægt og stórfenglegt ! Það kemur svo sterklega í hugann þegar lífinu lýkur .
Minningabrot , kærleiksorð , umhyggja , allt hið góða og löngu liðna , raðar sér í hugann eins og skínandi perlur eða logandi ljós .
Kynni okkar Vigdísar hófust fyrir nærri 50 árum .
Það var KFUK-starfið í Hafnarfirði sem tengdi okkur saman og batt órjúfanleg vináttubönd .
Það var gott að starfa með Vigdísi .
Ljúflyndi hennar og vandvirkni kom fram í öllu starfinu og í mannlegum samskiptum .
Yngri deildin , unglingadeildin , aðaldeildin , kristniboðsdeildin , sumarbúðirnar í Kaldárseli , þetta voru hóparnir þar sem við störfuðum saman í vináttusamfélagi .
Skipulag og undirbúningur , bænastundir , félagsfundir og eftirvinna af ýmsum toga var persónulegt og ljúft í samfélagi við Dídí , eins og hún var ávallt kölluð í vinahópnum .
Vigdís var hjúkrunarfræðingur .
Þegar ég hitti hana í fyrsta sinn , var hún að koma heim frá framhaldsnámi erlendis , og var hennar beðið með eftirvæntingu í KFUM og KFUK í Hafnarfirði .
Á fjarvistartíma hennar höfðum við þrjár systur farið að aðstoða í unglingastarfinu þar , og þegar Dídí loks kom , fannst okkur við þekkja hana af umtalinu einu .
Hún átti síðar eftir að bæta við sig meiri menntun , því henni var mikilvægt að vinna störf sín af þekkingu og nákvæmni .
Síðustu ár barðist Dídí við heilaæxli sem þrýsti á viðkvæmar stöðvar og truflaði eðlilegt líf .
Þrátt fyrir ítrekaðar aðgerðir var varanleg lækning ekki möguleg .
Við skyndilegt fráfall þessarar trúföstu vinkonu leitar á hugann orðið " musteri " .
Í samfylgd Dídíar upplifði ég tvö sérstök musteri : Annað musterið var heimili hennar , bæði meðan hún bjó með Sigríði , móður sinni , og eftir að hún varð ein .
Dídí umgekkst móður sína af einstakri virðingu og umhyggju og varð okkur hinum yngri eftirminnilegt fordæmi .
Fallegt og notalegt heimilið og andrúmsloftið sem þar ríkti , skapaði vellíðan eins og maður væri hluti af fjölskyldunni .
Hitt musterið var Dídí sjálf .
Með persónuleika sínum , vináttu , ljúflyndi og hlýju brosi bar hún áfram kærleiksboðskap Krists .
Þessi tvö musteri munu í minningunum halda áfram að veita blessun í líf okkar margra .
Guð blessi minningu mætrar konu og alla fjölskyldu hennar og vini .
Í virðingu og þakklæti : Stína Gísladóttir .
Ég kynntist Vigdísi Magnúsdóttur fyrrverandi hjúkrunarforstjóra Landspítalans fyrst þegar hún skrifaði mér til Bandaríkjanna þar sem ég var að ljúka framhaldsnámi og bauð mér vinnu í hjúkrunarstjórn Landspítalans fyrir tæpum 25 árum .
Þau kynni urðu upphaf að margra ára samstarfi sem aldrei bar skugga á , fyrst meðan ég starfaði undir hennar stjórn á Landspítalanum og ekki síður eftir að ég tók við starfi hjúkrunarforstjóra Borgarspítalans .
Það var í þá daga þegar hugtökin hagræðing og sparnaður þekktust vart innan heilbrigðisþjónustunnar og ekkert var of gott fyrir sjúklinginn .
Það voru forréttindi á þeim tíma að fá að starfa með Vigdísi .
Vandaðri og betri manneskju er vart hægt að hugsa sér .
Vigdís var ein af þessum manneskjum sem búa yfir einstakri hugarró og æðruleysi og hún var ein trúaðasta manneskja sem ég hef kynnst .
Þessir eiginleikar hennar nýttust henni oft vel í því erilsama starfi sem hún gegndi lengst af og ekki síður hin síðustu ár þegar hún tókst á við erfið veikindi með þeim styrk sem fáum er gefinn .
Vigdís var hjúkrunarkona í bestu merkingu þess orðs , hagsmunir sjúklinga voru henni ævinlega ofarlega í huga og hún vék sér aldrei undan því að verja þá , hvernig sem á stóð .
Hún var okkur yngri hjúkrunarfræðingunum góð fyrirmynd , hún var skemmtileg blanda af gömlum vitringi og stelpugalgopa .
Hún kunni að leiðbeina okkur og segja til þannig að allir gengu betri af hennar fundi .
Fyrir henni voru allir jafnir , hver sem staða þeirra var í samfélaginu , hún gerði góðlátlegt grín að þeim sem tóku sig of hátíðlega og töldu sig eiga mikið undir sér .
Á sama hátt sýndi hún þeim sem minna máttu sín einlæga virðingu og lagði sig gjarnan fram við að leysa úr þeirra vanda og létta þeim lífið .
Vigdís bjó yfir þeim fágæta eiginleika að trúa alltaf á það besta í manninum og hún var frábær mannþekkjari .
Fyrir kom þó að hún varð að viðurkenna að mat hennar hafði verið rangt og það olli henni vonbrigðum .
Það var gaman að hlæja með Vigdísi , hún bjó yfir skemmtilegri kímnigáfu sem hún faldi stundum fyrir ókunnugum .
Ýmsir virðulegir samstarfsmenn mislásu oft kænsku þessarar reyndu konu og stjórnanda þegar þeir héldu sig hafa leikið á hana til að koma sínum málum í höfn .
Vigdís leit þá út fyrir að vera sakleysið uppmálað þegar það hentaði , en alltaf með það fyrir augum að verja hagsmuni sjúklinga og spítalans .
Því miður hafa fundir okkar ekki verið jafntíðir hin síðari ár .
Ég hugsa þó oft til Vigdísar í öllum þeim erfiðu málum sem tekist er á um í heilbrigðisþjónustunni í dag .
Hún hafði einstakan hæfileika til að leysa flókin samskiptamál betur en flestir aðrir sem ég hef þekkt .
Ég kveð hana með virðingu og þakklæti .
Sigríður Snæbjörnsdóttir .
Mig langar til að minnast minnar góðu velgjörðarkonu , Vigdísar Magnúsdóttur , með örfáum orðum .
Mín fyrsta minning um hana er úr Kaldárseli , sumarbúðum KFUM & K , rétt fyrir sunnan Hafnarfjörð .
Hún var foringi er við systurnar dvöldum þar sem börn , fyrir rúmlega 40 árum .
Vigdís var einstaklega vinsæll foringi , elskuð og dáð af öllum sem í Kaldárseli voru , enda skemmtileg , úrræðagóð og elskuleg kona með sérstaklega góða nærveru .
Ég kynntist henni svo betur á mínum fullorðinsárum bæði sem leiðtoga og stjórnanda í hjúkrun og spítalaþjónustu og sem samstarfskonu í stjórn Kristilegs félags heilbrigðisstétta .
Vigdís var alltaf hin sama , alveg eins og þegar ég kynntist henni fyrst .
Hún var dýrmæt fyrirmynd , alltaf jafn umhyggjusöm og velviljuð öllum , bæði sjúklingum og starfsfólki .
Hún var mikilsvirtur leiðtogi og ráðsnjall stjórnandi , sem vildi leyfa öllum að njóta sín .
Hún gekk um og gjörði gott – lagði gott til hvar sem hún kom .
Hennar bjargfasta trú lagði grundvöll að gjörðum hennar .
Það eru dásamleg forréttindi að hafa fengið að kynnast Vigdísi og njóta elskusemi hennar og velvildar í öll þessi ár og fyrir það er ég mjög þakklát .
Hún skilaði góðu dagsverki í víngarði Drottins og gat því örugg sofnað í þeirri vissu , að hún héldi heim til Hans , sem hún helgaði líf sitt og starf .
Guð blessi minningu hennar .
Laura Sch .
Thorsteinsson .
Tvær minningargreinar um Vigdísi Magnúsdóttur runnu saman í Morgunblaðinu á föstudag .
Við birtum greinarnar því aftur og biðjum hlutaðeigandi afsökunar á mistökunum .
Kveðja frá Félagi íslenskra hjúkrunarfræðinga Með Vigdísi Magnúsdóttur , heiðursfélaga í Félagi íslenskra hjúkrunarfræðinga , er genginn mikill leiðtogi í hjúkrun .
Leiðtogi sem var treyst til að gegna æðstu stjórnunarstöðum á stærstu heilbrigðisstofnun landsins , leiðtogi sem stóð fyllilega undir því trausti .
Vigdís var farsæll leiðtogi og stjórnandi í hjúkrun .
Eftir sérnám í spítalastjórnun var hún ráðin hjúkrunarforstjóri Landspítala en því starfi gegndi hún frá 1973 til 1995 , en þá tók Vigdís við stöðu forstjóra Landspítalans sem hún gegndi um þriggja ára skeið .
Vigdís var mildur stjórnandi .
Hún lagði áherslu á jafnvægi milli vinnu og fjölskyldulífs og vildi að sínu fólki liði vel í vinnunni .
Hún gerði engu að síður kröfur , þó mestar til sjálfrar sín .
Kraftur og eldmóður einkenndi störf hennar .
Hún hafði yndi af hjúkrunarstarfinu og lýsti því sjálf svo í viðtali í Tímariti hjúkrunarfræðinga að það væri " mikil guðsgjöf að fara alltaf í vinnuna , vera með væntingar og finnast gaman " .
Þau ár sem Vigdís starfaði sem hjúkrunarforstjóri lagði hún áherslu á að annast sjálf sem flestar ráðningar hjúkrunarfræðinga .
Hún vildi kynnast hverjum og einum hjúkrunarfræðingi og það var sannarlega aðdáunarvert að hún þekkti alla hjúkrunarfræðinga sem störfuðu undir hennar stjórn með nafni .
Hún vildi líka að allir fengju að njóta sín .
Vigdís lagði ætíð áherslu á heiðarleika og hreinskilni í samskiptum sem ávann henni virðingu og vináttu margra .
Hópur hjúkrunarfræðinga sýndi vináttu sína meðal annars í verki þegar þeir fylgdu Vigdísi í meðferðir erlendis vegna veikinda hennar .
Í störfum sínum hafði Vigdís velferð sjúklinganna ætíð í brennidepli .
Hennar leiðarljós var að þekking og færni hjúkrunarfræðinganna nýttist sjúklingunum sem best .
Viðhorf og framganga Vigdísar hafa verið , og verða um ókomin ár , fyrirmynd annarra hjúkrunarfræðinga .
Störf Vigdísar fyrir hjúkrun , hjúkrunarfræðinga og ekki síst skjólstæðinga hjúkrunar eru ómetanleg .
Fyrir þau vilja hjúkrunarfræðingar þakka .
Blessuð sé minning Vigdísar Magnúsdóttur , hjúkrunarfræðings .
Elsa B. Friðfinnsdóttir , formaður .
Kærleikur er það fyrsta sem kemur í hugann þegar Vigdísar Magnúsdóttur er minnst .
Hún var einstök kona .
Vigdís var mikill leiðtogi og á sinn hógværa hátt leiddi hún flókna og yfirgripsmikla starfsemi á Landspítalanum .
Þótt verkefnin væru mörg gaf hún aldrei til kynna að hún ætti annríkt og var alltaf til staðar ef til hennar var leitað .
Vigdís hafði einstakan hæfileika til að hlusta á fólk , ráðleggja því og laða það besta fram í fólki .
Hún trúði á eiginleika fólks og getu og treysti því fullkomlega fyrir verkefnum sínum en var samt á einhvern hátt alltaf nálæg .
Hún lyfti öðrum fram en sóttist sjálf ekki eftir frama né hóli .
Vigdís hafði mikil áhrif á ákvarðanir er tengdust störfum okkar beggja .
Þar sýndi hún manngæsku , innsæi og trú á getu okkar til að takast á við ný viðfangsefni .
Eftir að samstarfi á Landspítalanum lauk héldust áfram vinatengsl sem einkenndust af áhuga hennar á vellíðan fjölskyldunnar , á framförum í heilbrigðis- og velferðarmálum og trú á hinu góða og gleðinni í lífinu .
Við þökkum henni allt sem hún var okkur .
Guð blessi minningu Vigdísar Magnúsdóttur .
Vilborg Ingólfsdóttir og Leifur Bárðarson .
Vorið á Íslandi er yndislegur tími .
Daginn er tekið að lengja , fuglarnir gleðja okkur dag hvern með söng sínum og túnin grænka .
Allt vaknar eins og af dvala og einhvern veginn mætir maður nýjum degi fullur eftirvæntingar .
Vigdís Magnúsdóttir vinkona okkar sem nýlega kvaddi þennan heim var að okkar mati vorsins barn .
Hún sagði oft sjálf að hún hlakkaði til hvers dags og full eftirvæntingar beið hún þess sem hann bar í skauti sér .
Með þessu jákvæða viðhorfi sínu mætti Vigdís okkur fyrir hartnær 30 árum þegar hún sem þáverandi hjúkrunarforstjóri Landspítalans réð okkur til starfa sem hjúkrunarfræðinga á spítalann með þeim orðum að spítalinn þyrfti á okkur að halda .
Það var okkur mikil hvatning .
Hún blés okkur einnig miklum eldmóði í brjóst , treysti okkur til verksins , hafði trú á þessum ungu stelpum og gaf okkur ákveðið frelsi undir ástríkum aga .
Mikið vatn er runnið til sjávar síðan , en alltaf hefur Vigdís fylgst með , hvað við erum að starfa og hvernig verkefnin hjá okkur ganga .
Hún hafði einlægan áhuga á fólki og leiðsögn hennar var gott að fylgja .
Hún reyndi aldrei að ráðskast með okkur , heldur þvert á móti hvatti okkur til góðra verka , kom með hugmyndir og stundum var eins og hún væri í þessum efnum , allt til dauðadags , örlitlu skrefi á undan okkur .
Hún var víðsýn , réttsýn , kjörkuð , en um leið ákaflega praktísk .
Vigdís hafði óbilandi áhuga á að hjúkra fólki .
Hún vildi að það væri gert með virðingu fyrir manneskjunni og að okkar fyrsta hugsun væri alltaf hjá sjúklingnum , – hvað kæmi honum best .
Þessi áhersla hennar hefur verið okkur leiðarljós í starfi og stundum finnst okkur að hún leiðsegi okkur þótt hún sé ekki nálæg því nægilegt er að hugsa með sér hvernig myndi Vigdís hafa leyst þetta .
Sökum heilsubrests hafði henni farið líkamlega nokkuð aftur undanfarið en þrátt fyrir það bjó hún ein allt fram á síðustu stund og hugsaði um sig sjálf , dyggilega studd af frændfólki og vinum .
Hún bjó sjálf yfir mikilli reisn og hún ætlaðist til að öðrum væri sýnd virðing og reisn , líka þeim sem þurftu á aðstoð annarra að halda .
Við leiðarlok þökkum við af heilum hug fyrir leiðsögn , vinskap , traust og trúmennsku sem hún hefur alla tíð sýnt okkur .
Það er á okkar ábyrgð að tileinka okkur og fylgja því eftir sem hún kenndi og lagði svo mikla áherslu á , – að á sjúkrahúsum skyldi hagur sjúklinga ávallt vera öðru ofar .
Við þökkum samfylgd og biðjum henni Guðs blessunar .
Ellý , Gyða og Hrund .
