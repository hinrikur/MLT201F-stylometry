Þjóðarsálin verður að gæta þess að breytast ekki í smásál .
Það er háttur smásálar að vera stöðugt á vaktinni , horfa vökulum augum á umhverfið og náungann og hringja síðan viðvörunarbjöllum ef einhver hefur gerst sekur um þá viðbjóðslegu synd að eignast eitthvað .
Uppáhaldssetning smásálar er : " Hvað kostaði þetta ? " Fyrst byrjar smásálin að reikna út hvað spara megi með því að ráðamenn leggi ráðaherrabílum sínum , bjóði upp á vatn eða sykurlaust kaffi í staðinn fyrir vín og snittur í móttökum og keyri á eigin bíl á stjórnmálafundi úti á land og borgi sjálfir bensínið í stað þess að fara með flugvél og láta ráðuneytið borga .
Síðan byrjar smásálin að fylgjast með lífsmynstri náungans í næsta húsi og henni líkar ekki það sem hún sér .
Þar er fólk sem virðist eiga nóg af öllu : hús , jeppa og heitan pott í garðinum og leyfir sér meira að segja að fara til útlanda þrátt fyrir himinhátt gengi .
Ekkert réttlæti í því , segir smásálin og verður enn argari þegar hún hugsar til þess að Jón í næsta húsi hefur haldið góðu vinnunni sinni þar sem hann er með 750.000 í mánaðarlaun og Gunna eiginkona hans er nýbúin að fá stöðuhækkun og er með svipuð laun .
Mjög ergilegt meðan ég er bara með 350.000 á mánuði og skulda út um allt , hugsar smásálin og bætir við í huganum : Þetta þarf að leiðrétta snarlega .
Smásálin hefur nóg að gera við útreikninga eins og þessa og hefur reyndar svo mikið yndi af þeim að hún kann ekki að stoppa .
Henni nægir ekki að vita af hæfilegum sparnaði í ríksgeira og á heimilum heldur telur hún aldrei nóg að gert .
Hún er föst í smásálarlegum útreikningum sínum enda er hún nú einu sinni þeirrar gerðar að hún má helst ekki til þess vita að einhver hafi það sæmilega gott .
Það er engin ástæða til að einhverjum líði skár en öðrum og síst má maðurinn í næsta húsi eiga meira en smásálin .
Innst inni vill smásálin að allir séu á hausnum .
Henni finnst það miklu auðveldari tilhugsun en sú að sumir séu alls ekki í klandri .
Þegar smásálinni er bent á að kannski sé þessi þankagangur ekki til eftirbreytni tryllist hún og telur viðkomandi lifa í stórlegri blekkingu um ástandið .
Íslenska þjóðarsálin á ekki að breytast í öfundarfulla og tortryggna smásál .
Það er ekki þannig að allir sem lifa góðu lífi hafi auðgast af því að arðræna þjóðina og séu sekir um glæpi .
Þjóðarsálin á heldur ekki að tala eins og ráðamenn þjóðarinnar séu upp til hópa illa meinandi fólk sem lifi fyrir framapot og hugsi um það eitt að skara eld að sinni köku .
Fólk er einfaldega svo miklu betra en smásálin heldur að það sé .
kolbrun@mbl.is Kolbrún Bergþórsdóttir 