" ÉG er ekki vön að gera mikið veður út af afmælisdögunum mínum .
Mér finnst reyndar alltaf svolítið merkilegar þessar tölur sem talan 11 gengur upp í .
Svo kannski ég baki eitthvað af því tilefni og athugi hvort einhver birtist , " segir myndlistarmaðurinn og rithöfundurinn Sigrún Eldjárn sem í dag fagnar 55 ára afmæli sínu .
Aðspurð segir hún einn af eftirminnilegri afmælisdögum sínum hafa verið fyrir fimm árum en þá opnaði hún sýningu í Ráðhúsi Reykjavíkur .
Þar voru til sýnis málverk , portrettmyndir af öldruðum dúkkum , snjáðum böngsum og öðrum gömlum leikföngum .
" Ég er ekki mikið fyrir að halda upp á afmælið mitt en þarna gerði ég það á þennan hátt og mér fannst það bráðskemmtilegt , " segir hún .
Spurð að hverju hún er að vinna núna segist hún stöðugt vera með bækur fyrir krakka í smíðum .
Tvær bækur um Kugg , Málfríði og mömmu hennar eru einmitt nýkomnar út .
Auk þess málar hún alltaf inn á milli en segir þó ekki listsýningu vera í kortunum alveg á næstunni .
Ekki kemur á óvart að Sigrún nefnir skriftir og myndlist sem sín helstu áhugamál .
" Ég vinn fyrir mér með áhugamálum mínum , " segir hún .
ylfa@mbl.is 