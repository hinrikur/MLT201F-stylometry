HUGMYNDIR hafa verið uppi um ýmsar útgáfur af fyrningarleiðum sem flestar eiga það sammerkt að útfærsla þeirra tekur langan tíma .
Hagsmunaaðilar í greininni , auk sveitarstjórna víða um land óttast áhrifin sem slíkar breytingar kunna að hafa í för með sér .
Ljóst er að um þá leið sem kynnt hefur verið mun ekki nást sátt .
Því er nauðsynlegt að opna umræðuna um aðrar leiðir .
Hugmynd okkar byggist á því að ríkið taki gjald af veiðiheimildum byggt á úthlutun núverandi kvótakerfis og sátt náist á milli hagsmunaaðila um útfærslu .
Þeir hagsmunaaðilar sem um ræðir eru stjórnvöld , útgerðarmenn , lánardrottnar útgerðarinnar og sjómenn .
Heildarskuldir sjávarútvegsins eru taldar vera um 500 milljarðar króna .
Slíkar skuldir eru íþyngjandi fyrir sjávarútveginn , og verða nær óyfirstíganlegar fyrir greinina verði þær skildar eftir samhliða því að fyrningarleiðin nái óbreytt fram að ganga .
Mikill hluti skuldanna er kominn til vegna viðskipta með veiðiheimildir .
Veiðiheimildir sem nauðsynlegt var að kaupa vegna hagræðingar og rekstraröryggis í greininni .
Fallist menn á að nú sé tækifærið til að ríkið yfirtaki veiðiheimildirnar verður það að vera gert í fullri sátt og þannig að sjávarútvegur haldi hér áfram og styrkist í kjölfarið .
Eftir yfirtöku ríkisins á veiðiheimildum er tillaga okkar með eftirfarandi hætti .
Veiðiheimildarnar verði leigðar aftur til útgerðar í samræmi við áður útgefna úthlutun í kvótakerfinu .
Ef útgerð vill ekki leigja til sín allar þær heimildir sem hún á rétt á , þá skulu þær renna í sameiginlegan frjálsan pott sem ætlaður er til nýliðunar í greininni .
Framsal eða framleiga heimilda verður óheimil .
Útgerð getur aðeins einu sinni hafnað úhlutun , t.d. vegna viðhalds eða bilana , eftir það kemur til skerðingar sem rennur þá í frjálsa pottinn .
Þetta myndi styrkja stöðu nýliðanna .
Einnig teldum við rétt að skoða þá hugmynd að taka 2-3% af öllum botnfisktegundum við yfirtöku kvótans til að auka vægi frjálsa pottsins .
Telja má að verði hugmyndir sem þessar að veruleika náist sátt um þau ágreiningsatriði sem fylgt hafa kvótakerfinu frá upphafi .
Að ljóst sé að kvótinn sé sameign þjóðarinnar og veðsetning á óveiddum fisk í sjónum er óheimil .
Að nýliðun verði innbyggð í kerfið og allir hafi þar sömu möguleika í krafti dugnaðar og útsjónarsemi .
Að öll aukning eða minnkun í kvóta verði jafnt yfir alla látin ganga og þá miðað við úthlutunarrétt viðkomandi á því fiskveiðiári sem um ræðir .
Segja má að hugmynd þessi miði að tvennu .
Að kvótinn verði eign ríkisins og að ljóst sé að útlagður kostnaður skili sér til baka í formi leigugjalds sem innheimt verður .
Það leigugjald verður þó að vera það sanngjarnt að það megi á nýjan hátt takast að skjóta eðlilegum rekstrarskilyrðum undir sjávarútveginn .
Til þess að þetta verði unnt verður ríkið því að reikna út hver sá kostnaður verði sem slík yfirtaka hefur í för með sér .
Finna verður leið til að dreifa þeim kostnaði yfir eins langan tíma og mögulegt er .
Við þetta minnka heildarskuldir sjávarútvegsins verulega og rekstrarskilyrði hans batna .
Mikilvægt er að hagsmunaaðilar komi sér saman um hvert innlausnarverð á kvótanum skuli vera , sem lagt verði til grundvallar á uppgreiðslu skulda útgerðarinnar .
Með þessari aðferð er eignaréttur þeirra sem keypt hafa kvóta virtur og sanngirni gætt gagnvart þeim við yfirtöku kvótans .
Sú greiðsla sem ríkið innir af hendi yrði í þessu tilfelli í formi ríkisskuldabréfa til langs tíma .
Tillaga okkar reynir á eins mildilegan hátt og mögulegt er að taka tillit til hagsmuna allra aðila , og að ekki sé kippt rekstrarskilyrðunum undan þeim atvinnuvegi sem við nú verðum að reiða okkur á við gjaldeyrisöflun fyrir þjóðina .
Við undirritaðir teljum brýnt að nú þegar hillir undir breytingar á því kerfi sem aldrei hefur náðst samstaða um leiti menn allra leiða sem mögulegar eru til að fá ásættanlega niðurstöðu .
Þessi hugmynd okkar gengur lengra en flestar sem áður hafa komið fram .
Þannig að í stað langs aðlögunartíma sé kvótinn yfirtekinn á mjög skömmum tíma með samkomulagi aðila , og rekstrargundvöllur sjávarútvegsins þannig tryggður til framtíðar .
.
Hannes er innanhússarkitekt og Sigurvin er fyrrv .
útgerðarmaður .
Höfundar eru áhugamenn um þjóðmál .
