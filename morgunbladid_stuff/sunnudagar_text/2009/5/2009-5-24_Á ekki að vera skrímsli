Eftir Magnús Halldórsson magnush@mbl.is Íslensk fyrirtæki standa mörg hver höllum fæti eftir hrun bankakerfisins í október og bendir margt til þess að íslenska ríkið þurfi að koma stórum fyrirtækjum til bjargar , a.m.k. tímabundið .
Sú þróun er þegar hafin .
Fyrr í vikunni leysti Íslandsbanki til sín 42 prósent hlutafjár í Icelandair Group og ræður nú yfir 47 prósentum hlutafjár .
Óbeint stýra kröfuhafar , nýju ríkisbankarnir þar helst , nálægt 90 prósentum af hlutafé félagsins og því má segja að Icelandair hafi verið þjóðnýtt , að stærstum hluta .
Margt bendir til þess að fleiri fyrirtæki verði yfirtekin af íslensku bönkunum á næstunni , ekki síst vegna erfiðrar lausafjárstöðu .
Steingrímur J. Sigfússon fjármálaráðherra hefur nú , öðru sinni , mælt fyrir frumvarpi um stofnun hlutafélags til að stuðla að endurskipulagningu þjóðhagslega mikilvægra fyrirtækja .
Markmiðið með slíku félagi , sem oftast hefur verið nefnt eignaumsýslufélag , er að aðstoða lánastofnanir við að leysa úr vandamálum fyrirtækja sem eru með skuldir á bakinu sem þau ráða ekki við .
Endanlegt markmið er síðan að koma fyrirtækjunum aftur á laggirnar og í hendur nýrra eigenda .
Þar með væri lífvænlegur grundvöllur kominn undir starfsemi þeirra að nýju .
Erfitt að koma málinu í gegn En þetta er ekki einfalt mál eins og meðferð málsins í þinginu sýnir .
Tillagan um eignaumsýslufélag er komin frá sænska bankasérfræðingnum Mats Josefsson , ráðgjafa ríkisstjórnarinnar .
Hann kynnti hana á fundi í Þjóðmenningarhúsinu í byrjun febrúar og lagði áherslu á það á fundinum að íslensk stjórnvöld væru " ekki að stofna skrímsli " .
Frekar væri einblínt á að koma íslenskum fyrirtækjum til bjargar , sem atvinnulífið í heild gæti illa verið án .
Allt frá því hugmyndirnar komu fram hefur verið ráð fyrir því gert að 10 til 15 fyrirtæki geti farið inn í félagið , eða verið í sameiginlegri umsjá þess með bönkunum .
En spurningin sem svara þarf , áður en fyrirtæki eru færð inn í félagið , er hvort þau teljast þjóðhagslega mikilvæg og eigi þar með erindi inn í félagið .
Á Alþingi , og einnig á vettvangi Samtaka atvinnulífsins , hefur verið um það deilt hvort skilgreiningin á þjóðhagslega mikilvægum fyrirtækjum bjóði ekki upp á handahófskennt mat stjórnvalda á því hvaða fyrirtæki verða innan eignaumsýslufélaganna og hver ekki .
Dregist of mikið að taka á málum Frá því bankarnir hrundu í byrjun október , og neyðarástand skapaðist í íslensku efnahagslífi , hafa íslensk fyrirtæki gengið í gegnum erfitt tímabil .
Í fyrstu stóð til að endurreisa bankana í febrúar , síðan í apríl og nú er stefnt á júní .
Á þessum tíma hafa íslensk fyrirtæki laskast illa .
Lausafé þeirra hefur hjá mörgum nánast þurrkast upp og eiginfjárstaða versnað samhliða gengisfalli krónunnar .
Þar hafa háir stýrivextir hraðað þróun til hins verra þar sem fjármagnskostnaður hefur verið sérstaklega sligandi .
Þegar Josefsson kynnti hugmyndir sínar um eignaumsýslufélag sagði hann skorta nokkuð á að íslenska ríkið væri nógu stefnumarkandi sem eigandi bankanna .
Gekk hann reyndar svo langt á blaðamannafundinum í Þjóðmenningarhúsinu að segja ríkið " ekki hafa tekið eigendaábyrgð " .
Ljóst er að forsenda þess að eignaumsýslufélag geti þjónað tilgangi sínum er að bankarnir hafi burði til þess að hjálpa fyrirtækjunum sem fara þangað inn .
Án banka , sem hafa traustan tilverugrundvöll , verði hjálparhöndin til fyrirtækja máttlítil .
Tafist hefur að stofna efnahagsreikning og leggja nýju bönkum , á grunni innlendrar starfsemi gömlu föllnu bankanna , til eigið fé .
Þrátt fyrir þetta hafa stjórnendur nýju bankanna sagt stöðu þeirra " sterka " .
Allt bendir til að íslenska ríkið verði eigandi að mikilvægum íslenskum fyrirtækjum á næstunni , ekki aðeins á sviði samgangna , eins og þegar er orðið , heldur einnig á öðrum sviðum .
Til þess að eignaumsýslufélag virki sem best þarf bankakerfið að vera risið á traustari grunni en nú .
Áætlað er að það geti gerst í næsta eða þarnæsta mánuði .
Ríkisbankarnir verði við stýrið " Ég hef verið algjörlega ósammála nauðsyn þess að eignaumsýslufélag ríkisins verði stofnað .
Frekar líst mér betur á að bankarnir sjálfir komi sínum félögum á laggirnar , og aðstoði viðskiptavini sína á þeim vettvangi , " segir Vilhjálmur Egilsson , framkvæmdastjóri Samtaka atvinnulífsins .
Hann telur bankana sjálfa betur til þess fallna að taka til sín félög , og hjálpa þeim að halda sjó í gegnum erfiðleika , heldur en eignaumsýslufélag á vegum ríksins .
" Það hefur aldrei verið mikilvægara en nú að standa vörð um samkeppnissjónarmiðin og ég tel mikla hættu á því að þau verndist ekki nægilega vel ef ríkið setur tiltekin fyrirtæki inn í félag og heldur þeim gangandi þar .
Betra væri að bankarnir hefðu sitt verklag , hver með sínum hætti , til þess að sjá um fyrirtæki sem lentu í vanda .
Það myndi síður brjóta gegn samkeppnislögunum heldur en það , að láta ríkið handvelja fyrirtæki inn í eitt eignaumsýslufélag .
" Hann segist enn fremur undrandi á því að þessi leið hafi verið valin til þess að leysa úr vanda fyrirtækja sem mikilvægt væri að héldu lífi .
" Eftir hrun bankanna var fyrst og fremst rætt um að bankarnir myndu stofnsetja félög til þess að leysa til sín félög sem væru í kröggum .
Það var ekki fyrr en sænski sérfræðingurinn [ Mats Josefsson innsk .
blm .
] kom með sínar hugmyndir að stefnubreytingin varð , " segir Vilhjálmur .
Fyrirtæki á sviði fjarskipta , samgangna , fasteignaþróunar og matvælaframleiðslu standa höllum fæti , samkvæmt heimildum Morgunblaðsins , og eru töluverðar líkur á að þau þurfi á aðstoð að halda á næstu misserum .
Atburðarásin Mörgum fyrirtækjum hefur um nokkurt skeið verið haldið gangandi af lánveitendum og kröfuhöfum .
Þar á meðal eru Eimskip , Icelandic Group , Icelandair , Teymi , Sjóvá og fleiri stór félög og fyrirtæki .
Þá er staða eigenda margra fleiri fyrirtækja óljós , þar á meðal Símans og VÍS .
Exista , eigandi þeirra félaga , vinnur nú að fjárhagslegri endurskipulagningu í samvinnu við kröfuhafa .
Óljóst er enn hvernig leyst verður úr stöðu félagsins .
Komi til þess að íslenskir bankar leysi til sín fleiri félög og fyrirtæki gæti komið til þess að þeim yrði stýrt í eignaumsýslufélagi á vegum banka , og þar með ríkisins .
Hvert fyrirtæki er þó metið sérstaklega .
Íslandsbanki og Kaupþing hafa verið með eignaumsýslufélög á sínum snærum , frá því snemma á þessu ári .
Á vegum Íslandsbanka starfar félagið Miðengi en undir það heyra síðan fimm félög sem halda utan um mismunandi eignaumsýsluverkefni .
Hlutur bankans í Icelandair mun fara inn í þetta félag .
Hjá Kaupþingi eru fyrir hendi tvö eignaumsýslufélög , Landfestar og Eignasel .
Undir Landfestar heyra fasteignaverkefni , sem bankinn hefur leyst til sín , en undir Eignaseli eru meðal annars fyrirtæki sem bankinn hefur yfirtekið , Hekla og Penninn .
Landsbankinn hefur þegar stofnað eignaumsýslufélög sem annast eiga annars vegar umbreytingu á kröfum bankans í hlutafé og hins vegar umsýslu með slíkt hlutafé að umbreytingu lokinni .
Félögin , sem heita Reginn ehf. og Eignarhaldsfélagið Vestia ehf. , munu annars vegar fara með eignarhald bankans á fasteignum eða hlutafé fasteignafélaga og síðan um Vestia fara með eignarhald bankans á hlutafé annarra rekstrarfélaga .
Framkvæmdastjóri félaganna eru Helgi S. Gunnarsson og Steinþór Baldursson .
