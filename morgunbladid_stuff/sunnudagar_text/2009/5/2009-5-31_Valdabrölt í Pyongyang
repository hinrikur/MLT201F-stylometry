Eftir Karl Blöndal kbl@mbl.is Norður-Kóreumenn láta ófriðlega um þessar mundir .
Í upphafi vikunnar lýstu þeir yfir því að þeir hefðu öðru sinni sprengt kjarnorkusprengju í tilraunaskyni .
Daginn eftir lýsti Barack Obama Bandaríkjaforseti yfir stuðningi við bandamenn Bandaríkjamanna í Austur-Asíu og Sameinuðu þjóðirnar fordæmdu kjarnorkutilraunina .
Yfirvöld í Norður-Kóreu svöruðu með því að skjóta skammdrægum fimm flugskeytum í tilraunaskyni og á fimmtudag lýstu þau yfir því að vopnahléið , sem batt enda á Kóreustríðið , væri ekki lengur í gildi .
Á föstudag greindu ónafngreindir embættismenn í bandaríska varnarmálaráðuneytinu frá því að mikið gengi á þar sem Norður-Kóreumenn væru vanir að skjóta á loft langdrægum flaugum .
Ýmsar kenningar hafa verið settar fram um það hvað sé nú á seyði í Norður-Kóreu .
Stjórnvöld í Pyongyang hafa gefið út herskáar yfirlýsingar , en talið er ólíklegt að þeir muni láta sverfa til stáls .
Þá vaknar spurningin hvort fyrir norðurkóreskum ráðamönnum vaki að búa til samningsstöðu gagnvart nýjum Bandaríkjaforseta .
Líklegra þykir þó að tilþrifin séu ætluð fyrir innanlandsmarkað .
Kim Jong-il , leiðtogi Norður-Kóreu , fékk hjartaslag í fyrrahaust og nú er talið að hann sé að undirbúa valdaskipti .
Norður-Kórea er lokað land og þjóðfélagið er í rúst .
Þjóðin hefur gengið í gegnum yfirgengilegar hörmungar á undanförnum árum .
Í landinu fer fram leiðtogadýrkun með valdboði , en fólk býr við frumstæðustu skilyrði .
Bændur þurfa að yrkja jörðina með berum höndum .
Reynt er að telja þjóðinni trú um dásemdir Norður-Kóreu með ýmsum ráðum .
Á sjónvarps- og útvarpstækjum , sem seld eru í landinu , er aðeins hægt að ná einni rás þar sem ríkisfjölmiðlana er að finna .
Ef til vill heldur Kim Jong-il að hann geti náð til fólksins með því að sýna að hann geti boðið umheiminum byrginn og þannig tryggt að sonur hans taki við völdum að honum gengnum .
Hinn útvaldi sonur hins útvalda sonar Norður-Kórea er farsakennt ríki og væri hið mesta skemmtiefni ef vanhæfir leiðtogar landsins hefðu ekki kallað endalausar hörmungar yfir íbúa þess .
Þegar Kim Jong-il vantaði í hátíðahöldin á þjóðhátíð Norður-Kóreu 9. september í fyrra hófust miklar vangaveltur um heilsu leiðtogans og framtíð landsins .
Talið er að hann hafi fengið vægt hjartaslag í ágúst og farið í aðgerð í kjölfarið .
Nú velta menn því fyrir sér á nýjan leik hver muni taka við af honum og beinist athyglin að yngsta syninum , Kim Jong-un .
Kommúnistaríkið Norður-Kórea er orðið að ættarveldi .
Kim Jong-il er sonur byltingarleiðtogans Kim Il-sung .
Í tuttugu ár var Kim Jong-il hinn væntanlegi arftaki föður síns .
Þegar Kim Il-sung lést fyrir 15 árum var því ljóst hvað tæki við .
Kim Jong-il hefur hins vegar ekki farið sömu leið og faðir hans og sennilega talið að það myndi veikja sig að velja arftaka .
Kim Jong-il er sagður greindur og gera sér grein fyrir því að tæknilega er Norður-Kórea á leikskólastigi .
Meira að segja eru til upptökur , þar sem hann segir hluti um ástandið í Norður-Kóreu , sem almenningur yrði handtekinn fyrir að láta sér um munn fara .
Hann er sagður drekka mikið og hafa sérstakt dálæti á kvikmyndum .
Um 15 þúsund myndir eru í safni hans og hann lítur á bandarískar bíómyndir sem heimildarmyndir .
Tak hans um valdataumana byggist á því að Norður-Kórea er lokað land og áróðursvél stjórnvalda gengur stöðugt .
Skilyrðislaus krafa er um virðingu fyrir leiðtoganum og má til dæmis ekki brjóta dagblaðið Pyongyang Tímann saman ef mynd er af honum á forsíðu – og það er nánast alltaf mynd af honum á forsíðunni .
Dýrkunin á Kim Jong-il er þó ekki sú sama og á föður hans .
Kim Il-sung var sólin , Kim Jong-il er morgunstjarnan .
Kim Jong-il á þrjá syni með tveimur konum .
Elsti sonurinn heitir Kim Jong-nam .
Hann er nú 38 ára og var talið að hann yrði arftakinn .
Hann var hins vegar settur út af sakramentinu eftir að hann reyndi að komast til Japans á fölsuðu vegabréfi frá Dóminíska lýðveldinu árið 2001 .
Hann mun hafa ætlað að fara með fjölskylduna í Disneyland í Tókýó .
Nú mun Kim Jong-nam vera tíður gestur í spilavítum Makaá og iðulega með ljóskur upp á arminn .
Í miðið er Kim Jong-chol , sem yfirleitt er afgreiddur þannig að faðir hans telji að hann sé of veikburða til að taka við .
Heimildin um þetta er fyrrverandi kokkur hirðar Kim Jong-il , sem greindi frá því í bók að leiðtoginn teldi annan son sinn " stelpulegan " .
Reyndar er það svo að heimildir um það , sem gerist í Norður-Kóreu , eru af svo skornum skammti að virðulegustu fjölmiðlar hika ekki við að geta í eyðurnar og nærast á orðrómi , sem oft er ákaflega hæpinn .
Yngsti sonurinn heitir Kim Jong-un og er talinn um 25 ára .
Hermt er að hann hafi verið skipaður til setu í norðurkóreska þjóðvarnarráðinu .
Þar situr hann ekki í innsta hring , en ráðið hefur hins vegar verið þeim , sem vilja glöggva sig á uppbyggingu valdapíramídans í Norður-Kóreu , ómetanleg heimild .
Kim Jong-un er sagður líkastur föður sínum af bræðrunum í útliti , skoðunum og gildismati – hvað sem það þýðir .
Af þremur eiginkonum sínum er Kim Jong-il sagður hafa haldið mest upp á móður hans , Ko Yong-hee , sem lést í bíslysi 2004 .
Kim Jong-un lærði við alþjóðlega skólann í Bern í Sviss og er sagður halda upp á vestrænar poppstjörnur , hraðskreiða þýska bíla , körfubolta og leikarann Jean-Claude van Damme .
Hvernig það mun gagnast væntanlega verðandi leiðtoga Norður-Kóreu er önnur saga .
Tvær til þrjár milljónir létust í hungursneyðinni Í Norður-Kóreu ríkir skortur á öllum helstu nauðsynjum og almenningur þjáist af vannæringu .
Ekki eru nema nokkur ár síðan gríðarleg hungursneyð , sem alfarið er talin hafa verið af mannavöldum , gekk yfir landið .
Talið er að á milli tvær og þrjár milljónir manna hafi látið lífið á einum áratug .
Flóttamenn frá Norður-Kóreu lýstu ástandi , sem aldrei kom fyrir augu umheimsins þótt frásagnir birtust í blöðum .
Þeir sögðu að landið væri eins og eyðiland , neglt væri fyrir dyr og glugga á verksmiðjum , dráttarvélar og vörubílar gengju fyrir gufuvélum , sem knúðar væru með því að brenna við , heilu þorpin stæðu auð , sums staðar væru fjöldagrafir , annars staðar lægju lík á víðavangi , alls staðar væru munaðarlaus börn , þvengmjó , sem nærðust á trjáberki og laufum .
Sameining vex Suður-Kóreumönnum í augum Bæði Norður- og Suður-Kórea stefna í orði kveðnu að sameiningu .
Tilhugsunin um sameiningu vex þó Suður-Kóreumönnum í augum , þeir sjá fyrir sér að tilkostnaðurinn við að reisa Norður-Kóreu við yrði þeim ofviða .
Núverandi stjórnvöld hafa tengt hugmyndir um samvinnu við kröfu um endurbætur , en sú var ekki raunin um og upp úr aldamótum .
Þá var lögð áhersla á bætt samskipti og sætti gagnrýni , sérstaklega meðal andófsmanna frá Norður-Kóreu , að suður-kóresk stjórnvöld skyldu láta mannréttindi sitja á hakanum .
Það þótti marka tímamót þegar Kim Dae Jung , fyrrverandi leiðtogi Suður-Kóreu , heimsótti Norður-Kóreu , en síðar kom í ljós að bílaframleiðandinn Hyundayi hafði borgað norður-kóreskum ráðamönnum 100 milljónir dollara fyrir að taka á móti honum .
