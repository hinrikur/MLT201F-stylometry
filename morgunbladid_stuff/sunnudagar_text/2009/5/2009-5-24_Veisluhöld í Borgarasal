" ÉG ætla að bjóða nokkrum kunningjum til smá veislu í Borgarasal Leikfélags Akureyrar , " segir Þráinn Karlsson leikari sem fagnar 70 ára afmæli sínu í dag .
Veislan fór fram í gærkvöldi og er blaðamaður ræddi við Þráin átti hann von á að gestir yrðu mest starfsfólk leikhússins og fólk því tengt .
Hann hafði ekki undirbúið skemmtiatriði fyrir veisluna en kvaðst glaður taka á móti afmælisvísum .
Þráinn hefur staðið lengi á sviði .
Hann fagnaði 50 ára leikafmæli sínu 2006 , og eru þau orðin ófá verkin sem hann hefur leikið í hjá Leikfélagi Akureyrar frá því að hann steig þar fyrst á svið sem unglingur .
Í vetur tók hann þátt í uppfærslu leikfélagsins á Músagildru Agöthu Christie .
" Ég mun síðan leika í fyrsta verkefni næsta vetrar .
" Hann kveðst ekki mega gefa upp um hvaða verk sé að ræða en segir hlutverkið gjörólíkt persónu sinni í Músagildrunni .
" Það er þetta sem hefur haldið manni við efnið í öll þessi ár .
Flóran hefur verið það mikil að maður hefur ekki fest í neinu einu , heldur fengið að leika mörg og misjöfn hlutverk , " segir Þráinn og kveðst ætla að láta heilsuna ráða því hvenær hann setjist í helgan stein .
annaei@mbl.is 