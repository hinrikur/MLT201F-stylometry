Eftir Kristján Jónsson kjon@mbl.is Hamingja hjóna sem hafa orðið foreldrar með aðstoð sæðisgjafa er ómæld , þeim er sama þótt gjafinn sé nafnlaus karlmaður einhvers staðar úti í heimi .
Ekki er verra að vegna þess hve vandlega sýni af sæðinu er skimað áður en það er notað við tæknifrjóvgun er tíðni svonefndra fæðingargalla aðeins um 20% af því sem gerist meðal barna sem koma í heiminn við hefðbundinn getnað .
Oftast hafa foreldrarnir engan áhuga á því að " faðirinn " hafi frekari afskipti af lífi þeirra eða barnsins .
En margir velta því nú fyrir sér hvort hagsmunir barnsins eigi ekki alltaf að vera í fyrirrúmi .
Hvað ef barnið vill , þegar það er komið til vits og ára , vita meira um uppruna sinn ? Kannanir sýna að eitt af hverjum þrem börnum óþekktra gjafa segist eindregið vilja fá slíkar upplýsingar .
Þótt nafnleynd tryggi persónuvernd gjafans getur hún um leið verið skerðing á persónuvernd barnsins .
Lögum hefur víða verið breytt á síðustu árum , samkynhneigð pör fá nú að nota sæðisgjafa og einstæðar mæður einnig .
Og nafnleyndinni hefur verið aflétt í Svíþjóð , Noregi , Hollandi , Bretlandi , Sviss , Ástralíu og Nýja-Sjálandi .
Er þá tryggt að barnið geti við 15-18 ára aldur fengið allar upplýsingar sem það vill um faðernið .
Ekki hefur skort hrakspár og margir hafa fullyrt að þeir sem gæfu sæði hefðu engan áhuga á því að 19 árum síðar bankaði einhver upp á og segði : Pabbi ! Hvað með meðlög óþekktra sæðisgjafa ? Og hvað með meðlögin ? Hæstiréttur Pennsylvaníu úrskurðaði í fyrra að manni sem gaf sæði bæri ekki skylda til að greiða móðurinni meðlag með tvíburunum sem hún eignaðist .
Þau þekktust en höfðu gert munnlegt samkomulag um að hann fengi engan umgengnisrétt , á hinn bóginn fengi hún ekki nein meðlög .
Og rétturinn staðfesti að svo skyldi vera .
Líklegt er að vitnað verði til þessa úrskurðar í sambærilegum málum framvegis .
Fleiri mál tengd sæðisgjöfum og nafnleynd eru á döfinni .
Olivia Pratten , 26 ára gömul kona í Kanada og barn óþekkts sæðisgjafa , höfðaði í desember í fyrra mál gegn stjórnvöldum í Bresku Kólumbíu og læknafélaginu og sakaði þessa aðila um mismunun .
Ættleidd börn fengju allar upplýsingar um blóðforeldra sína en það fengju ekki börn þeirra sæðisgjafa sem héldu nafni sínu leyndu .
Einnig væri leyndin skerðing á öryggi hennar , gjafi sem fengi erfðatengdan sjúkdóm seint á ævinni gæti ekki varað barnið við .
Barnið gæti auk þess á fullorðinsárum lent í því að eiga í kynferðislegu sambandi við ættingja án þess að vita af því .
Flækjurnar geta því verið margvíslegar .
En hvaða áhrif hefur það að aflétta leyndinni ? Fyrstu tölur um þróun mála í Bretlandi eftir að leynd var aflétt 2005 ( og hætt að borga gjöfum meira en sem nemur útlögðum kostnaði ) bentu reyndar til þess að mjög hefði fækkað í hópi sæðisgjafa .
En að sögn blaðsins The Independent árið 2007 kom síðar í ljós að um var að ræða ófullkomnar upplýsingar , í reynd hafði gjöfunum fjölgað .
En talið er að samsetning hópsins hafi breyst , sæðisgjafar séu eldri en áður , oft ráðsettir heimilisfeður .
Þeir hafi síður áhuga en stúdentarnir á að fá peninga fyrir viðvikið en gefi sæði af því að þeir hafa samúð með barnlausu fólki .
Götótt leynd í heimi DNA-gagnabanka Dæmi eru um að gjafinn eigi yfir 100 börn og hnattvæðingin spyr ekki um landamæri .
Eftir að leynd var aflétt í Svíþjóð á níunda áratugnum hafa allmargir Svíar notfært sér að margir danskir sæðisgjafar nota nafnleynd .
En heldur hún ? 15 ára strákur í Bretlandi komst árið 2005 hjá móður sinni yfir fæðingardag sæðisgjafans auk upplýsinga um menntun hans og borg .
Hann lét greina DNA-erfðaefni sitt og keypti sér aðgang að gagnabanka með erfðafræðilegum upplýsingum .
Með því að þrengja stöðugt leitina og bera saman Y-litninga , sem erfast í karllegg , fór svo að hann fann sinn óþekkta föður .
Hagsmunir barnsins gegn leyndinni Helstu rökin með því að nafni sæðisgjafa sé haldið leyndu eru aðallega tvenns konar , " segir Vilhjálmur Árnason , prófessor í heimspeki , en hann hefur fjallað mikið um siðfræðileg álitamál .
" Annars vegar að með leynd sé verið að hugsa um hagsmuni sæðisgjafans .
Ef gætt sé leyndar eigi hann ekki á hættu að vera með einhverjum hætti krafinn um ábyrgð síðar .
Einnig er bent á að að nafnleysi auki líkur á að karlmenn gefi sæði .
Svíar bönnuðu nafnleynd í þessum efnum 1980 , í fyrstu dró mjög úr fjölda sæðisgjafa en sú þróun gekk síðar til baka .
Hins vegar er sagt að það sé í þágu hagsmuna sumra foreldra , amk .
að þeirra áliti , að þurfa ekki að skýra frá því að barnið hafi komi í heiminn með þessum hætti .
Rökin með því að upplýsingarnar séu aðgengilegar , að ekki sé svo um hnútana búið að útilokað sé að kynna sér þau , eru fyrst og fremst hagsmunir barnsins .
Það sé í rauninni óviðunandi forræðishyggja að viðkomandi einstaklingur eigi ekki sjálfur rétt á þessum gögnum .
Opinská umræða er betri gegn fordómum en pukur Ég hef því viljað aflétta nafnleynd þannig að einstaklingurinn geti allavega fengið upplýsingarnar þegar hann verður lögráða .
Ég tel að réttarþróun á undanförnum árum hafi stefnt að því að taka meira tillit til hagsmuna barnsins og ég hef fært fyrir því rök að hagsmunir þess fullveðja einstaklings sem barnið síðar verður eigi að ráða .
Yfirleitt er talað um að eftir 18 ára aldur eigi barn rétt á að fá aðgang að öllum þeim gögnum sem til eru um það .
Einnig má nefna ákveðin velferðarrök og þungi þeirra hefur aukist mjög á síðari árum með auknum möguleikum á erfðafræðilegum prófunum .
Ef reynt er að leyna þessu er ákveðin hætta á að einstaklingurinn komist amk .
að því að hann sé ekki í erfðafræðilegum skilningi barn þeirra sem hafa alið hann upp sem sitt barn .
Loks má minna á að nauðsynlegt getur verið fyrir einstakling að fá upplýsingar um uppruna sinn vegna ýmissa erfðasjúkdóma .
Hægt er að fara þá þann milliveg að komi upp slíkur vandi sé hægt að veita undanþágu frá leyndinni .
En þá er um leið búið að segja einstaklingnum að hann sé getinn með þessum hætti .
Ein rökin sem stundum heyrast gegn því að aflétta nafnleynd eru félagsleg , að það ríki fordómar gagnvart þeim sem getnir eru með sæðisgjöf og einnig gagnvart foreldrum sem grípa til slíkra ráða til að eignast barn .
En ég held að opinská umræða sé betri í baráttu gegn fordómum en pukur .
" Viðmælandi er prófessor í heimspeki við Háskóla Íslands .
Ljóshærðir Danir Ákvæði um nafnleynd sæðisgjafa , sem oft eru háskólanemar , eru mjög mismunandi eftir ríkjum .
Almennt hefur verið talið að sé nafni sæðisgjafa ekki leynt dragi það úr áhuga manna á að gefa sæði .
Reynslan er samt misjöfn , í Bretlandi jókst fjöldi sæðisgjafa eftir að leynd var afnumin 2005 .
Fleira getur haft áhrif , m.a. banna lög í Suður-Kóreu að stofnun selji annarri stofnun sæði .
Í Kanada er skortur á sæðisgjöfum vegna þess að sett hafa verið lög sem banna að sæðisgjafa sé borgað .
Danir flytja út meira af sæði en nokkur önnur þjóð og ástæðan mun einkum vera sú að gæði þess eru talin mikil .
Sæðisgjafar fá ekki háar greiðslur í Danmörku , margir þeirra gefa sæði af manngæskunni einni .
Hægt er að velja eins og á Íslandi , sumir gjafar velja að vera nafnlausir , aðrir hafna leyndinni .
Margt fólk utan Danmerkur , sem fær upplýsingar um menntun , hæð og útlit en ekki nafnið , vonar að barnið verði hávaxið og ljóshært ef sæðisgjafinn er Dani .
Slíkar væntingar leika að sögn heimildarmanna sitt hlutverk .
Lögin á Íslandi Í lögum nr. 55 um tæknifrjóvgun segir í 4. grein um kynfrumugjafa [ sæðisgjafa ] : * Óski gjafi eftir nafnleynd er heilbrigðisstarfsfólki skylt að tryggja að hún verði virt .
Í þeim tilvikum má hvorki veita gjafa upplýsingar um parið sem fær gjafakynfrumur eða um barnið né veita parinu eða barninu upplýsingar um gjafann .
* Óski gjafi ekki eftir nafnleynd skal stofnunin varðveita upplýsingar um hann í sérstakri skrá .
Verði til barn vegna kynfrumugjafarinnar skal varðveita upplýsingar um það og parið sem fékk kynfrumugjafafrumurnar í sömu skrá .
Barnið sem verður til vegna kynfrumugjafar þar sem gjafi óskar ekki eftir nafnleynd , getur er það nær 18 ára aldri óskað eftir aðgangi að skrá skv. 3. mgr. til að fá upplýsingar um nafn gjafans .
Nú fær barn upplýsingar um kynfrumugjafa hjá stofnuninni og ber henni þá eins fljótt og auðið er að tilkynna honum um upplýsingagjöfina .
