ÞAÐ kemur mörgum í opna skjöldu að missa vinnuna .
Fótunum er oft kippt undan fólki , og stundum ná örvænting , þunglyndi og vonleysi tökum .
Kannski er fjárhagurinn allur á ystu nöf , og eins og allt þyrmi yfir þegar vinnan hverfur , og vandamálin virðast óviðráðanleg .
Finna má margar heimildir á netinu sem mæla með því að launþegar búi sig undir þann möguleika að missa vinnuna .
Með því að vera tilbúinn er hægt að bregðast mun hraðar og markvissar við hinum nýju aðstæðum og þannig auka líkurnar á að finna góða vinnu fyrr en ella .
Ekki hvað síst getur það dregið stórlega úr kvíða og örvinglan að hafa strax í upphafi yfirsýn yfir stöðuna og þá möguleika og tækifæri sem eru til staðar .
Það er ekki síður gagnlegt að hafa þessa yfirsýn þegar vel árar , og getur gefið fólki það sjálfstraust sem þarf til að t.d. sækjast eftir launahækkun eða reyna fyrir sér hjá öðru fyrirtæki .
Yfirsýn yfir fjárhag og reynslu Gott fyrsta skref getur verið að fara yfir og uppfæra starfsferilsyfirlitið ( CV-ið ) , og taka þannig stöðutékk á þeirri reynslu , þekkingu og menntun sem þú ert með í farteskinu .
Sumir hafa bætt við sig alls kyns menntun og víkkað þekkingu sína eða ábyrgð síðan störf hófust hjá fyrirtækinu , og gagnlegt að rifja upp það sem áunnist hefur .
Þá er rétt að fara yfir fjárhag heimilisins .
Það er alltaf gott að hafa skýra yfirsýn yfir tekjur , gjöld , eignir og skuldir .
Ef staðan er ekki góð þarf að gera áætlun og reyna að koma málum í betra horf .
Margir mikla fyrir sér að gera úttekt á fjármálunum , en þá getur verið gott að leita aðstoðar góðs ættingja eða þjónustufulltrúa .
Er til varasjóður sem grípa má til ef tekjur skerðast í lengri tíma ? Hvar væri hægt að skera niður óþarfa ef tekjur minnka , og hvernig yrði staðan þá ? Hvaða styrkir og bætur standa til boða ? Með því að sjá þessa möguleika fyrir stendur þú mun styrkari fótum ef skellurinn kemur .
Möguleikarnir í stöðunni Loks er ráð að gera aðgerðaáætlun um hvað tekur við ef uppsagnarbréfið berst .
Þar er hægt að skrá niður lista yfir mikilvæg atriði eins og að fara tímanlega á skrá hjá Vinnumálastofnun , hjá hvaða fyrirtækjum gæti verið best að byrja að leita að vinnu , og hvernig nota má ættingja , vini og gamla kollega til að styðja og styrkja atvinnuleitina .
Það er líka hægt að gera ráð fyrir öðrum möguleikum , eins og að fara aftur í nám , og þá skoða hvaða spennandi menntun er í boði og hvernig væri hægt að fjármagna námið .
Að endingu er rétt að huga að því hvernig er best að bregðast við á því augnabliki sem til uppsagnar kemur .
Með því að vera vel undirbúinn má forðast uppnám og angist , og þess í stað vera reiðubúinn með mikilvægar spurningar , s.s. hvaða aðstoð vinnuveitandinn kann að geta veitt við atvinnuleitina og hversu lengi laun og ýmis fríðindi eða réttindi munu haldast .
