Fyrir um áratug eða svo eignaði Eminem sér heiminn með húð og hári .
Hann umbylti ekki bara hipphoppheimum , náhvítur drengurinn , heldur kjamsaði gula pressan á honum látlaust í árafjöld a la Amy Winehouse .
Eminem setti hljóðnemann á hilluna árið 2005 en er nú afturgenginn með plötu sem ber tilhlýðilegan titil , Relapse .
Það er ekkert að marka það lengur þegar dægurtónlistarmenn segjast vera hættir fyrir fullt og fast í bransanum .
Þegar þeir koma með slíkar yfirlýsingar er hins vegar öruggt að þeir snúa aftur fyrr frekar en síðar .
Þannig er a.m.k. raunin með hann Eminem okkar .
Sem kóngur ríkti hann Frægðarsól Eminem skein skært árin 1999 til 2005 .
Hún blindaði má segja .
Á þeim tíma komu út fjórar breiðskífur , ein kvikmynd ( og meðfylgjandi plata ) og óteljandi hliðarverkefni auk þess sem Eminem kom mörgum rapparanum á framfæri , eins og t.a.m. The Game og 50 Cent .
Eminem vakti athygli fyrir mergjaða texta og hann virtist knúinn áfram af mjög svo raunverulegum innri djöflum .
Hreinskiptin uppgjör hans við erfiða æsku og fjölskyldulíf í textum stuðuðu marga og oftsinnis gekk hann fram af hinni sjálfskipuðu smekklögreglu með því að draga hin og þessi málefni , og manneskjur , sundur og saman í háði .
Textarnir voru þá studdir af mikilli eðaltónlist en meginhöfundur hennar var vesturstrandarkóngurinn sjálfur , Dr. Dre , en saman mynduðu þeir Eminem ósigrandi öxulveldi .
Okkar maður sýndi þá snemma fram á mikla náðargáfu í því að spila á markaðinn , nýta sér fjölmiðla og fyrirsagnir til að halda nafni sínu á lofti .
Utangarðsímyndin reyndist honum líka heldur betur happadrjúg .
Allt varð honum að hamingju ; George Bush lýsti því yfir að hann væri mesta hætta sem bandarísk ungmenni hefðu nokkru sinni staðið frammi fyrir og nóbelsverðlaunaskáldið Seamus Heany lýsti því yfir að Eminem væri gott skáld .
Madonna hefði ekki getað gert betur í að fiska gott og slæmt umtal , hægri vinstri .
Já , Eminem var með heiminn í höndum sér .
Þar til ...
Í hyldýpi þunglyndis ...
að síðasta hljóðversplatan , Encore ( 2004 ) kom út .
Hún sló vitaskuld í gegn en það er nóg að virða umslagið fyrir sér til að sjá að þetta var kveðjuplata .
Strax í upphafi næsta árs fór orðrómur um að Eminem ætlaði að gefa tónlistarferilinn upp á bátinn fyrir fullt og allt í gang .
Hann ætlaði aftur á móti að sinna forstjóra- og upptökustjórnandastörfum .
Um tíma voru menn á því að næsta plata ætti að heita The Funeral en sú plata reyndist svo vera öllu sakleysislegri safnplata undir heitinu Curtain Call : The Hits .
Síðustu tónleikar Eminem fóru svo fram í ágúst , 2005 .
Og reyndar voru nokkrir slegnir af þar sem Eminem var búinn á því , útúrtaugaður og orðinn háður svefnlyfjum .
Árið eftir endurgiftist hann fyrrverandi konu sinni , Kimberly Scott , en hjónabandið entist bara í tæpa þrjá mánuði .
Besti vinur hans , DeShaun " Proof " Holton var þá myrtur ( Relapse er tileinkuð honum ) og nú tók Eminem , eðlilega , að sortna fyrir augum .
Það er hart að vera ( heimsfrægur ) rappari .
Eminem leitaði á náðir lyfja , lokaði sig af og steyptist í hyldýpi þunglyndisins .
Fréttir af frekari tónlistarsköpun Eminem hafa þó læðst reglulega út síðan og Relapse hefur verið í farvatninu lengi vel .
Platan fór svo fyrst að rúlla haustið 2007 en þá hóaði Eminem í sinn gamla félaga , Dr. Dre .
Eminem hefur nú líka endanlega rifið sig frá fíkninni og er kominn á fullt stím .
Þannig er framhaldsskífa , Relapse 2 , áætluð í haust , líklega til að vinna upp tapaðan tíma og flýta fyrir endurheimt heimsyfirráðanna .
Og nú er ég bara að hálfgrínast , við höfum löngum séð að allt getur gerst í viðsjárverðum heimi poppsins .
arnart@mbl.is Geta hvítir menn rappað ? HIPP-hoppið á rætur í borgarmenningu blökkumanna í Bandaríkjunum og lengi vel var tónlistin þeirra og bara þeirra .
Eftir því sem formið breiddist út og varð vinsælla fóru bleiknefir að reyna sig við listina í æ ríkari mæli .
Hér er listi yfir nokkra sem eru með þetta : Beastie Boys Besta sönunnin fyrir því að hvítir menn geta svo sannarlega rappað .
The Streets Bretinn Mike Skinner gerði allt vitlaust fyrir réttum fimm árum með snilldarlegri götuljóðlist sinni .
Sage Francis Ugluspegill og ólíkindatól , fjölhæfur skolli og frumlegur .
" Rímnasnilld frá helvíti , " eins og maðurinn sagði .
El-P Maðurinn á bakvið farsælan feril Company Flow , stofnandi hins áhrifaríka Def Jux og einn helsti arkitekt neðanjarðarhipp-hopps eins og við þekkjum það í dag .
Sérleg skammarverðlaun : Vanilla Ice , Snow , Joaquin Phoenix .
Arnar Eggert Thoroddsen 