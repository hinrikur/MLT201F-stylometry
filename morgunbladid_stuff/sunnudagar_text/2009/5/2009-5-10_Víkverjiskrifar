Það var engin kreppa í Kringlunni 2. maí 2009 þegar Víkverji lagði þangað leið sína .
Mannfjöldinn var slíkur að Víkverji stansaði hvað eftir annað til að horfa í kringum sig .
Verslun var greinilega í blóma á þessum degi .
Það lá við að Víkverji yrði hneykslaður og oftar en einu sinni hugsaði hann : " Veit fólkið ekki að það er kreppa ? " En svo sá Víkverji að sér og áttaði sig á því að hann ætti að gleðjast vegna þess að enn væri nóg af fólki sem ætti peninga og fyndi lítið fyrir kreppunni .
Víkverji er einn af þeim fjölmörgu sem skulda meira í húsnæðislán en sem nemur virði eignarinnar .
Víkverji tekur því eins og hverju öðru hundsbiti og heldur áfram að borga af lánunum meðan hann hefur efni á því .
Sá dagur kann að koma að Víkverji geti ekki staðið í skilum en það þýðir ekkert að leggjast í þunglyndi út af hlutum sem gerast bara kannski .
Helmingur af húsnæðisláni Víkverja er í erlendri mynt .
Þegar hann tók það lán var enginn til að vara hann við , allra síst bankinn hans .
Víkverji bíður þess nú , líkt og landsmenn allir , að gengið verði hagstæðara og lánið lækki .
Ef það lækkar ekki tekur það Víkverja 80 ár að borga það upp og hann verður þá orðinn 132 ára gamall .
Allt bendir til að Víkverji muni ekki skilja neitt eftir sig nema skuldir .
Víkverji leit inn í nýja fiskverslun , Bryggjuhúsið á Höfðabakka .
Þar er vitanlega gnægð af fiski en auk þess er hægt að fá þar danskt smurbrauð og fleira góðgæti .
Víkverji er einlægur aðdáandi danska smurbrauðsins og keypti sér brauðsneið með graflaxi og aðra með kjúklingabringu og karríhrísgrjónum .
Þetta var dýrindis kvöldmatur .
Í Bryggjuhúsinu er hægt að kaupa alls kyns sósur , þar á meðal tartarsósu , og heimagert remúlaði heillaði Víkverja mjög og hann hyggst fara aftur í sömu búð og kaupa sér skammt af því .
Svo verður að segjast eins og er að taðreykta bleikjan var beinlínis unaðsleg .
