ÞAR sem meistarinn mikli David Lynch er staddur hér á landi , í þeim tilgangi að rétta af geðheilbrigði þjóðarinnar hvorki meira né minna , leiðir maður ósjálfrátt hugann að listrænum þrekvirkjum mannsins .
Og strax skýtur upp kolli sjónvarpsþáttaröðin Twin Peaks , eða Tvídrangar eins og þetta var glæsilega þýtt .
Þættirnir umbyltu hugmyndum manna um hvað hægt væri að gera við sjónvarpsþáttaformið og ég fullyrði að annað eins tímamótaverk hefur ekki sést á skjánum , fyrr eða síðar .
Snilldin er svo mögnuð , dirfskan svo mikil að mann setur hljóðan bara þegar maður hugsar um þættina .
Mér er til efs að menn kæmust upp með annað eins í dag , að lauma gallsúrri djöflasýru inn á heimili grunlausra vísitölufjölskyldna og það á besta tíma .
Hvernig er það , er ekki tilhlýðilegt að ríkið gjaldi þessum örláta snillingi líku líkt og gangist fyrir endursýningum á þáttunum ? Það væri alveg jafnmikið þjóðþrifaverk og hugmyndir Lynch um hugleiðsluhópana .
Ég segi hins vegar sem minnst um það hvort ítrekrað áhorf á Twin Peaks hjálpi mikið upp á laskað sálarlíf .
En eins og öll alvörulist er næringin mikil og góð .
Arnar Eggert Thoroddsen 