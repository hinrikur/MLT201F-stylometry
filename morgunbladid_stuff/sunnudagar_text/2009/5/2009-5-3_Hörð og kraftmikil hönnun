Eftir Ingveldi Geirsdóttur ingveldur@mbl.is " SUMARLÍNAN er innblásin af strengjalist ( string art ) sem er skrautaðferð sem var mjög heit á sjöunda áratugnum , myndir eru þá búnar til með því að strengja band á milli nagla , " segir Eygló Margrét Lárusdóttir fatahönnuður þegar hún er spurð hvað hafi veitt henni innblástur við gerð nýju sumarlínunnar .
" Innblásturinn byrjaði með strengjalist en leiddist svo út í eitthvert teknó / goth , sem er nokkuð sérstakt .
" Eygló hannar undir nafninu EYGLO og selur hönnun sína aðeins í Kronkron á Laugavegi .
Sumarlínan kom í verslunina fyrir um tveimur vikum .
" Ég vann línuna á mjög stuttum tíma vegna barneigna og því er hún kannski svolítið einföld en mjög klæðileg .
Ég hannaði aðeins kjóla í þetta skiptið sem eru frekar fyrir konur í yngri kantinum , þetta eru svona meiri partíföt .
Annars hef ég alltaf náð til mjög breiðs aldurshóps með hönnun minni .
" Sumarkjólar Eyglóar eru tvennskonar ; þröngir og stuttir eða mjög víðir úr silki .
" Það er svolítið reif í þröngu kjólunum mínum og afturhvarf til tíunda áratugarins .
Það gerðist eiginlega óvart , ég horfi alls ekki með stjörnur í augum aftur til þess tíma .
" Stuðlabergið heillandi Eygló saumar allar flíkurnar í sumarlínunni sjálf og segir hún það ekki mikið mál enda selji hún bara í einni búð .
" Ég hef látið sauma fyrir mig á Indlandi .
En það er svo dýrt að láta framleiða fyrir sig núna að ég ákvað að borga mér frekar sem saumakonu .
" Haustið er ekki langt undan og Eygló vinnur nú á fullu að haust- og vetrarlínunni 2009/2010 .
" Ég er að vinna með form á stuðlabergi í haustlínunni .
Hún verður áfram þung eins og sumarlínan , hörð og kraftmikil .
Ég verð líka með meira af flóknum flíkum , kápur og jakkar fá að fljóta með , ekki aðeins kjólar eins og núna , " segir Eygló sem hefur ekki sótt innblástur í náttúruna fyrr en nú .
" Ég fór að heillast af formi grjótsins .
Mér finnst spennandi að vinna með það og smásjármyndir af grjóti geta verið mjög flottar , því er ég að hugsa um að blanda stafrænu prenti inn í haustið og veturinn .
" Eygló fór fyrst að selja í búðum hérlendis árið 2006 og segir hönnun sinni hafa verið tekið mjög vel .
" Ég þarf að fara að taka skrefið í að selja erlendis .
Það þyrmir svolítið yfir mig núna að reyna að koma nýju merki út í allri heimskreppunni .
Næsta skref er samt að setja upp netsíðu til að selja í gegnum , ég fæ fyrirspurnir að utan og góð viðbrögð í gegnum erlendar bloggsíður og því væri gaman að fara að kíkja á netsölu .
" 