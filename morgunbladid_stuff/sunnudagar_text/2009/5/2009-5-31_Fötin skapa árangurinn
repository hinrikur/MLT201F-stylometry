Eftir Ásgeir Ingvarsson asgeiri@mbl.is " ÞAÐ AÐ klæðast rétt í vinnunni er fyrst og fremst spurning um að vera trúverðugur í því hlutverki sem viðskiptavinurinn væntir , " segir Heiðar Jónsson snyrtir .
" Hvernig fólk svo klæðist fer eftir því við hvað það vinnur : að klæða sig rétt þegar höndlað er með peninga er annað en að klæða sig við hæfi þegar t.d. selja á tískufatnað eða byggingarvörur .
" Traust eða tískusveiflur Heiðar nefnir sem dæmi að í fjármálageiranum sé algengt að leita í dökkbláan og hefðbundinn fatnað : " Dökkblái liturinn verkar traustvekjandi , og er t.d. af þeim sökum líka algengur í einkennisfatnaði þeirra sem sjá um öryggismál , " segir hann .
" Ef , aftur á móti , verið er að selja vöru sem tengist ákveðinni ímynd eða tísku þarf starfsfólk að setja sig í allt annan gír , og þarf þá að klæða sig í stíl við vöruna og reyna að koma þannig fyrir að það móti viðhorf viðskiptavinarins í garð vörunnar .
Í slíku samhengi getur blái liturinn reynst of " leiðinlegur " og betra að leita í vinalega og hlýja liti eins og t.d. grænan .
" Rétt klædd fyrir stöðuhækkun En það er ekki aðeins viðmót viðskiptavinanna sem skiptir máli .
Að velja réttu fötin getur líka haft áhrif á starfsframann og ímynd innan vinnustaðarins ráðið úrslitum um hver heldur starfi og hver fær stöðuhækkun .
" Það er ákveðin list að klæða sig rétt , því það er auðvelt að fara yfir strikið .
Kúnstin er að klæða sig " upp metorðastigann " en samt á þann veg að enginn fatti hvað vakir fyrir þér .
Skilaboðin verða að vera falin því annars er hætt við að fólk fari að verða vart um sig .
" Lykilatriði segir Heiðar að velja vönduð föt úr góðum efnum sem liggja vel á líkamanum : " Það skiptir líka máli að vera duglegur að pressa og strauja , og velja fylgihluti í stíl , " segir hann .
" Hugsa þarf vel um fötin , vera í vandlega pússuðum skóm , og gæta þess að samræmi sé á heildarmyndinni .
Um leið þarf að forðast að vera eins og nýkominn af tískusýningu : glæsileikinn á að vera til staðar en samt ekki yfirþyrmandi .
Aðrir eiga að sjá , en samt ekki sjá muninn .
" Gott að veita viðmið Heiðar segir það góðan sið að vinnuveitendur leggi línurnar um hvernig æskilegt er að fólk klæði sig innan fyrirtækisins .
" Þannig skilur starfsfólkið betur til hvers er ætlast , en þessi viðmið geta um leið skapað svigrúm fyrir fólk til að leyfa sínum persónulega stíl að koma fram .
Reglur um klæðaburð á vinnustaðnum þurfa alls ekki að þýða að fólk þurfi að vera leiðinlega klætt eða megi ekki sýna hugmyndaflug .
" Að sögn Heiðars eru Íslendingar enn að læra að fóta sig í fataheiminum og þroska með sér stílvitund : " Í löndum Evrópu býr fólk að arfi margra kynslóða sem vissu hvaða fatnaður var við hæfi við ólík tækifæri , en hér á landi er þessi hefð stutt og okkur hættir til að skorta þá tilfinningu fyrir klæðaburði sem íbúar annarra þjóða fá með uppeldinu , " segir hann .
" Þennan menningarmun má t.d. sjá vel á götum ítalskra borga .
Þar eru allir smart , og klæddir við hæfi , þó að " tískan " sé ekki endilega áberandi .
Ef þú ferð inn í banka þar í landi er enginn sem ekki er klæddur við hæfi , en samt fer því fjarri að allir séu eins til fara .
" Heiðar ráðleggur bæði fyrirtækjum og almennum starfsmönnum að vera meðvitaðir um áhrif klæðaburðar jafnt sem litavals , enda geta þau haft áhrif á ímynd og árangur rekstrarins : " Frægasta dæmið um úthugsað útlit og litaval er sennilega McDonalds , en um leið og viðskiptavinurinn kemur þangað inn tekur á móti honum appelsínugulur litur sem kallar fram löngun .
En við afgreiðslukassann og umhverfis borðin verður guli liturinn sterkari : hann er hlýlegur en þreytir augun svo fólk staldrar stutt við á hörðum stólunum og er því haldið á braut þegar næsti vegfarandi lætur heillast af appelsínugula litnum .
" Segir Heiðar geta reynst vel að leita ráðgjafar stílista treysti yfirmenn sér ekki sjálfir til að marka stefnuna : " Það myndi þá varla þurfa nema einn dag fyrir hæfan stílista til að skoða vinnustaðinn og veita leiðbeiningar um hvað mætti betur fara , og móta stefnuna í samstarfi við yfirstjórnendur .
" Háskalegur hárvöxtur Að sögn Heiðars eru hárgreiðsla , rakstur , hreinlæti og förðun ekki síður mikilvæg en fötin sem fólk klæðist .
" Eins og það getur verið fallegt að vera með skeggbrodda eða nota fjólublátt tískunaglalakk og hangandi skartgripi , þá á það einfaldlega alls ekki við á sumum stöðum .
Í tilfelli karlmanna reynist velgengni í starfi oft í öfugu hlutfalli við hárvöxt á höfði og í andliti , og jafnfegrandi og það getur verið þegar kona hneppir blússunni svo að sjáist í brjóstahöldin þá er það ekki endilega rétta útlitið fyrir vinnustaðinn .
" Útlit eða þægindi ? Þó fatnaðurinn þurfi að endurspegla rétta ímynd þá þarf líka að vera að hægt að koma einhverju í verk .
Mörgum þykir bindið fara að þrengja fullmikið að eftir langan vinnudag , eða háir hælarnir þreyta auma fætur , en Heiðar segir þó oftast hægt að finna leiðir til að klæða sig glæsilega án þess að það þurfi að koma niður á þægindum .
" Við eigum að stefna að því að vera vel klædd , en ekki endilega elta stífustu hefðirnar sem þekkjast t.d. á Wall Street eða City í Lundúnum .
Í stað þess að vera í sandölum má kannski velja mokkasínur frekar en reimaða skó og fá þannig formlegra yfirbragð án þess að það bitni verulega á þægindum .
" 