Eftir Baldur Arnarsson baldur@mbl.is Það er orðið áliðið þegar blaðamaður rekst á Jonas Gahr Støre , utanríkisráðherra Noregs , í veislusalnum þar sem prúðbúnir gestir loftslagsráðstefnunnar í Tromsø höfðu fyrr um kvöldið hlýtt á innblásnar ræður um gildi þess að draga úr losun gróðurhúsalofttegunda .
Fyrr um daginn hafði Støre svarað því til á blaðamannafundi að ekki væri hægt að ganga út frá því sem vísu að Norðmenn myndu nýta olíu- og gaslindir sínar á norðurskautinu , yfirlýsing sem blaðamaður áleit í hæsta máta ótrúverðuga .
Nú skyldi ráðherrann tekinn á beinið .
Sjónarhornið þarf að vera rétt – Á sama tíma og þið brýnið fyrir öðrum þjóðum að grípa til aðgerða í loftslagsmálum fyrirhuga norsk stjórnvöld gasvinnslu fram yfir 2060 .
Því er ljóst að þið munuð flytja út koldíoxíðslosun .
Til hvaða aðgerða hyggst stjórnin grípa til að vega á móti þessu ? " Í fyrsta lagi skulum við horfa á málið frá réttu sjónarhorni .
Norðmenn fara eftir alþjóðlegum skuldbindingum sínum um losun gróðurhúsalofttegunda sem þýðir að við munum fara eftir skuldbindingum Kýótó-sáttmálans auk 10% viðbótarsamdráttar , að eigin frumkvæði .
Hluti af því mun varða aðgerðir í Noregi sem ná til bílaflotans , samgangna og iðnaðarins , olíu- og gasiðnaðarins og svo framvegis .
Hluti af því mun nást með aðgerðum utan landsins í ríkjum á borð við Kína , þar sem við getum stuðlað að hreinni orkuvinnslu og fengið kolefniskvóta .
Ef evrópska kvótakerfið ber árangur munum við geta hafið verslun með kvótann .
Annað atriði sem verður að hafa í huga er að 95% af orkuframleiðslu Norðmanna koma frá endurnýjanlegum orkugjöfum , einkum vatnsorku .
Þá flytjum við út nær 100% af gasvinnslu okkar .
Ef framlag Norðmanna til loftslagsreikningsins væri að lýsa því yfir að við hygðumst draga gasútflutnin okkar saman um helming myndu þeir sem kaupa gasið af okkur kaupa kol í staðinn .
Jarðgas er hreinasta jarðefnaeldsneytið við bruna .
Þegar þetta er lagt saman er kolefnisfótspor Norðmanna , hvort sem um er að ræða verslun okkar eða athafnir erlendis eða heimavið , jákvætt framlag til heildarmyndarinnar .
" Munu standa við skuldbindingar – Þú sagðir fyrr í dag að stjórnin yrði reiðubúin til að greiða fyrir kolefnislosun í framtíðinni .
Álítur þú að norskur almenningur verði tilbúinn til að fjármagna slík kaup í gegnum hærri skatta ? " Við Norðmenn höfum tekið á okkur alþjóðlegar skuldbindingar sem hefð er fyrir því í Noregi að efna .
Við munum leggja okkar af mörkum til samdráttar á koldíoxíðslosun , að hluta til erlendis og að hluta til heima fyrir .
Fyrir kostnaðinn sem af því hlýst að draga úr losuninni um eitt tonn í Noregi mætti stuðla að samsvarandi samdrætti um 10 tonn í öðrum ríkjum .
Því sýnist það skynsamlegt að kaupa kolefniskvóta , að því gefnu að kvótakerfið virki .
" – Hvað myndir þú segja við þeirri kaldhæðnu túlkun að á sama tíma og stjórn þín dregur athygli að samhengi losunarinnar og mikillar bráðnunar íss á norðurskautinu er Statoil [ sem er 65% í ríkiseigu ] að undirbúa vinnslu jarðefna langt fram í framtíðina ? Støre grípur fram í .
" Ég tel ekki að þetta sé kaldhæðin túlkun .
Ég álít að þetta sé sanngjörn spurning .
Þeir sem segja að þetta sé norsk þversögn hafa rétt fyrir sér .
Þetta er hins vegar ekki sérnorsk þversögn heldur þversögn heimsins , því að á næstu áratugum munum við reiða okkur á jarðefnaeldsneyti .
Alþjóðaorkustofnunin spáir því að á næstu tveimur áratugum verði hlutur jarðefnaeldsneytis ráðandi .
Það er mikill vöxtur í vindorku , sólarorku , sjávar- og öldufallaorku og jarðvarmaorku .
Sá vöxtur er hins vegar tiltölulega nýhafin og því er ljóst að við verðum háð jarðefnaeldsneyti .
Spurningin er þá hvernig við getum dregið úr losuninni .
Norðmenn , í gegnum fjárfestingu sína í bindingu og förgun kolefnis , geta lagt sitt af mörkum með þeirri tækni .
Ég tel því ekki að þetta sé kaldhæðin túlkun .
Ef framlag Norðmanna væri að helminga gasútflutning sinn eða draga úr honum myndi það ekki hafa í för með sér samdrátt í koldíoxíðslosun á heimsvísu .
Það myndi leiða til aukinnar losunar frá kolabruna .
" – Hvenær sérðu fyrir þér að tæknin við bindingu og förgun kolefnis fari í víðtæka notkun ? " Hún er þegar nokkuð umfangsmikil á Sleipnissvæðinu – en vitaskuld hefur kolefnisskattur átt þátt í því – en það er erfitt að segja .
Á þessari stundu er tæknin ekki fjárhagslega hagkvæm .
Sá dagur þegar slík tækni verður hagkvæm rennur oftar en ekki fyrr upp en ráðgert var í upphafi .
Við þurfum að sýna fram á að tæknin virki .
Síðan þurfum við að hafa gjald á kolefni , sem er nógu hátt , og þá mun dæmið ganga upp .
Ég er sannfærður um að þetta muni ganga eftir .
" Þurfa ekki að skammast sín – Norðmenn hafa yfir digrum olíusjóði að ráða á sama tíma og þeir boða metnaðarfulla stefnu í loftslagsmálum .
Hvers vegna grípa stjórnvöld því ekki þegar í stað til sjóðsins til að flýta fyrir þeim umskiptum þegar jarðefnaeldsneyti víkur fyrir rafmagni sem orkugjafi bílaflotans ? " Í fyrsta lagi þurfa Norðmenn ekki að skammast sín fyrir hvernig þeir ráðstafa fé úr sjóðnum .
Við erum eina OECD-ríkið sem uppfyllir eitt prósent takmarkið um þróunaraðstoð [ sem hlutfall af vergri þjóðarframleiðslu ] .
Við höfum náð forystu í fjárfestingu í [ kolefnisbindingu í ] skóglendi sem nemur 500 milljónum Bandaríkjadala á ári .
Við fjárfestum markvisst í tækni um bindingu og förgun kolefnis og erum tilbúnir til að gera meira .
Hvað bílaflotann snertir tel ég að við getum gert mikið þar .
Flestir stjórnmálaflokkar landsins hafa einhvers konar áætlanir um hvernig stuðla megi að útbreiðslu bifreiða sem ekki losa frá sér gróðurhúsalofttegundir .
Noregur er hins vegar ekki bílaframleiðsluríki .
Noregur er land þar sem samgöngukerfið einkennist af miklum fjarlægðum .
Það er því ekki hægt að breyta orkuinnviðum samgöngukerfisins á einni nóttu með lagasetningu .
Við verðum hins vegar að sýna metnað í málinu en slík umskipti verða að vera hluti af alþjóðlegri viðleitni í þessa veru .
" – Heimildarmenn mínir í olíuiðnaðinum í Noregi fullyrða að ríkisstjórnin verji svo litlu fé til uppbyggingar endurnýjanlegra orkuinnviða að því fari nærri að um blekkingarleik sé að ræða ? " Hlustaðu .
Ég virði það sjónarhorn um leið og ég tel að við verðum að fjárfesta í endurnýjanlegri orku .
En tökum Noreg fyrir .
Noregur er land þar sem 98% raforkuframboðsins koma úr endurnýjanlegri orku .
Ekkert ríki getur jafnað það , nema kannski Ísland .
Noregur er ríki þar sem 65% heildarorkuframboðsins [ jarðefnaeldsneyti meðtalið ] koma úr endurnýjanlegri orku .
Ef þú skoðar málið út frá almennri skynsemi þá yrði fjárfesting fyrir fleiri krónur til að auka veg endurnýjanlegrar orku í Noregi samanborið við fjárfestingu í ríkjum eins og Bretlandi þar sem hlutur endurnýjanlegrar orku er 1 – 2%.. .
í alvöru talað , við þurfum að skoða málið í víðara samhengi .
Statoil er að fjárfesta gífurlega mikið í vindorkuverum undan ströndum Bretlands .
Einhver kynni að spyrja : " Hvers vegna eru þeir að gera þetta í Bretlandi en ekki í Noregi ? " Það skiptir ekki máli .
Ef Bretland hefur , af góðri ástæðu , niðurgreiðslur fyrir endurnýjanlega orku , þá ætti fjárfestingin að fara til Bretlands .
Það er meiri skynsemi í að reisa vindorkuver í Bretlandi , þar sem hlutur endurnýjanlegrar orku er 2% , en að verja gífurlegu fé til þess sama í Noregi .
Við höfum svigrúm á sviði endurnýjanlegrar orku , einkum vindorku , sem ég held að eigi framtíðina fyrir sér , líkt og öldu- og sjávarfallaorkuver .
" Flytji út endurnýjanlega orku – Telurðu raunhæft að Norðmenn muni flytja út öldu- og sjávarfallaorkutækni með sama hætti og Danir hafa flutt út vindorkutækni ? " Ég tel að svo kunni að fara .
Mín skoðun er að Noregur hafi möguleika á að verða meiriháttar útflytjandi endurnýjanlegrar orku .
" – Með rafköplum til Evrópu ? " Með rafköplum til Evrópu .
Ég gæti séð að innan nokkurra ára gætum við haft gríðarstóra vindorkugarða á hafi úti þaðan sem orkan yrði flutt í köplum til Noregs og þaðan til Evrópu .
" – Varstu heiðarlegur í því svari þínu að Noregur myndi hugsanlega ekki hefja olíuvinnslu á norðurskautinu af umhverfisástæðum ? " Að sjálfsögðu var ég heiðarlegur , " segir Støre hissa .
" Ég lýg ekki að gestum slíkra málþinga , að sjálfsögðu er ég heiðarlegur ! Það sem ég er að segja er að Noregur hefur hægt og sígandi fært sig norðar á bóginn við olíuvinnslu eftir því sem olíutækninni fleygir fram .
Nú er í gildi framkvæmdaáætlun þar sem skýrt er tekið fram hversu langt norður á bóginn við getum farið .
Ég er aðeins að slá varnagla .
Sumir segja að á norðurskautinu sé að finna fjórðung jarðgasbirgða heimsins og að þess vegna beri okkur að hefja vinnslu þar .
Málið er ekki svo einfalt .
Til að byrja með eru lindirnar mjög langt frá markaðssvæðum .
Það verða því mörg önnur svæði , að því er sérfræðingar segja , þar sem vinnslukostnaðurinn verður mun lægri .
" – Mun þessi röksemdafærsla halda árið 2035 þegar gengið hefur verið á olíuna á tímum meiri eftirspurnar ? " Ég ætla að árið 2035 verði tæknin til öruggrar olíuvinnslu [ á svæðinu ] orðin mun fullkomnari .
Þegar ég var unglingur var ég mjög mótfallinn olíuvinnslu norður af 62. breiddargráðu , það er suður af Þrándheimi , af því við álitum að miðað við tæknikunnáttu okkar væri slíkt ómögulegt .
Nú erum við komin undan ströndum Hammerfest , ekki með borpöllum heldur með neðansjávartækni .
Engan hefði getað dreymt um það árið 1975 , eða árið 1980 .
Ég veit ekki hvað tæknin kann að hafa upp á að bjóða árið 2035 .
Kannski verður þá hægt að bjóða upp á hreina nálgun þar sem fram fer fullkomin kolefnisförgun .
Það er ekki vinnslan sem felur í sér áskoranir heldur losunin .
Ég tel að þessi dagur muni koma .
Við munum hins vegar ekki asa að þessu marki og því segi ég að Noregur muni ekki asa út í [ olíuvinnslu ] á norðurskautinu .
" – En eru ekki allar líkur á að þessi tækni verði fyrir hendi árið 2035 og að þið munið því hafa val um hvort þið hefjið vinnsluna eða ekki ? " Líklega , en þá muntu hafa heyrt forsætisráðherra stjórnar minnar lýsa því yfir að við eigum þá að vera búin að jafna kolefnislosun okkar .
" 