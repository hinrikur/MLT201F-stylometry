Eyjapeyjarnir í Foreign Monkeys , sem sigruðu í Músíktilraunum með glans árið 2006 , sendu frá sér sína fyrstu breiðskífu á dögunum og mál til komið , myndu einhverjir segja .
Platan heitir π ( Pí ) og er það visst öfugmæli með hliðsjón af innihaldinu , því lögin eiga fátt sameiginlegt með hinni margfrægu óræðu tölu .
Þvert á móti bera þeir fjórmenningar afskaplega auðskiljanlegt rokk á borð – blátt áfram og bylmingsgott .
Strax í fyrsta laginu , " Million " , blasir við að hér verður hlustandinn ekki tekinn neinum vettlingatökum , og hin góðu fyrirheit sem þar eru gefin halda fullkomlega þaðan í frá .
Við tekur " Love Song " , sem er eitt besta lag plötunnar , og strákarnir slá ekki af fyrr en upp er staðið og geislinn hættir að lesa diskinn .
" Black Cave , Molla " og " Bibi Song " eru allt saman dúndurflott lög sem ættu að seðja hvers manns rokkhungur og rúmlega það .
Er þá ótalið hið frábæra " Los " , sem er hálfgerður hápunktur og dettur inn um miðbik plötunnar .
Lagið er ekki nema tæpar tvær mínútur en minnir helst á eitthvað sem Soundgarden hefðu getað hrist fram úr erminni um það leyti sem meistaraverkið Superunknown kom út .
Ekki einasta eru Foreign Monkeys sérlega naskir á að splæsa saman í þétt og gefandi riff heldur eru þeir bráðflinkir að flétta saman góða laglínu .
Afraksturinn er eftir því .
Áhrifin sem greina má á plötunni eru öll úr ágætis áttum .
Eitthvað segir mér að þeir kumpánar kunni að meta Queens Of The Stone Age og það meira en lítið , auk þess sem fönkaður bassinn og einstaka drýsilöskur Boga Ágústs Rúnarssonar söngvara minna heilmikið á Faith No More með Mike Patton í ham .
Svei mér ef smá virðingarvotti er ekki beint að FNM í laginu " WhemWhem " ; það kallast alltént sterklega á við " Caffeine " af plötunni Angel Dust .
Strákarnir verða þó síst vændir um að sigla alfarið í kjölfari erlendra spámanna ; hljómurinn allur er bara svo úrvalsgóður að sveitin stendur öðrum framandi og erlendum spendýrum fyllilega á sporði .
Frumraun apanna er einfaldlega svaka fín .
Það sakar svo síst að lögin er flest í styttra lagi og lopinn hvergi teygður , utan í tveimur síðustu lögunum .
Þau eru áberandi lengst og hefði satt að segja mátt stytta þau nokkuð í aftari endann .
Það kemur þó engin ósköp að sök , og sem fyrr segir er platan skotheldur gripur fyrir þá sem vilja bylmingsfastan fantamálm – og rúmlega það .
Jón Agnar Ólason 