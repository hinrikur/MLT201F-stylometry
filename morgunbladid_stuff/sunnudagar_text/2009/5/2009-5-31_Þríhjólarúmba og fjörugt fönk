Þegar þeir George Foreman og Muhammad Ali glímdu um þungavigtartitilinn í hnefaleikum í Zaire ( sem heitir nú Kongó ) haustið 1974 var haldin mikil tónlistarhátíð í Kinshasa þar sem James Brown kom fram meðal annarra .
Brown naut þá vinsælda í Vestur- og Mið-Afríku , en tónleikarnir í Kinshasa gerðu hann að stórstjörnu í Afríku og áttu eftir að hafa mikil áhrif .
Á áttunda áratugnum var fest í lög í Kongó að fatlaðir væri undanþegnir sköttum og í framhaldi af því fóru margir fatlaðir út í rekstur smáfyrirtækja í innflutningi og heildsölu og þjónuðu þá borgum og bæjum við Kongófljót .
Í einni slíkri ferð kynntust tveir fatlaðir tónlistarmenn , Ricky og Coco , og fóru að djamma saman á heimsiglingunni eftir annasaman dag .
Meðfram braskinu sönkuðu þeir að sér öðrum tónlistarmönum sem voru í sömu stöðu og sveitin fór að spila á kvöldin víða í borginni .
Á endanum varð þetta samstarf þeirra að hljómsveit , Staff Benda Bilili , en höfuðstöðvar sveitarinnar voru og eru við dýragarðinn í Kinshasa , þar sem margir sveitarmanna hafast við á nóttunni .
Allir gengu af göflunum Stofnendur Staff Benda Bilili , Ricky og Coco , muna það vel þegar James Brown kom til Kinshasa og lýsa því svo að allir tónlistarmenn borgarinnar hafi gengið af göflunum við að sjá hann spila .
Áhrifanna gæti líka enn þann dag í dag , meðal annars hjá þeim og heyra má á nýrri plötu þeirra félaga , Très très fort sem Crammed gefur út .
Tónlistin sem sveitin spilar er kongósk rúmba , einmitt vel krydduð af fönki að hætti James Brown og reggí frá Bob Marley , en einnig ýmislegar hugmyndir úr öðrum afbrigðum þjóðlegrar mið-afrískrar tónlistar .
Hljóðfærin eru sum all-frumstæð og mörg heimasmíðuð og eins eru magnarar og hljóðnemar líka oft heimagerðir eða púslað saman úr haugarusli ( ein helsta stjarna sveitarinnar er Roger , munaðarleysingi sem ólst upp á götum Kinshasa og smíðaði sér hljóðfæri úr mjólkurdós , gömlum boga og einum gítarstreng ) .
Liðsmenn Staff Benda Bilili eru allir hreyfihamlaðir , fórnarlömb lömunarveiki , fara um á heimasmíðuðum þríhjólum á daginn og framfleyta sér með því að selja ýmislegt dót ; sælgæti , sígarettur og smáflöskur með áfengi meðal annars .
Þeir hafa getið sér gott orð í heimaborginni og segir sitt að þegar kom að því að hvetja fólk til að kjósa í þingkosningum í Kongó 2006 var hljómsveitin fengin til að semja lag sem varð gríðarlega vinsælt í útvarpi og sjónvarpi , en lagið var tekið upp af starfsmönnum Sameinuðu þjóðanna í Kongó .
Því hefur verið haldið fram að góða kosningaþátttöku megi meðal annars þakka þessu lagi , en sveitin fékk lítið fyrir sinn snúð ; 10.000 kr. hver liðsmaður hennar , en nú eru í gangi málaferli þar sem þeir reyna að heimta meira fé frá stofnuninni .
Froskakvak og umhverfishljóð Undanfarin ár hefur belgíska fyrirtækið Crammed Discs kortlagt kongóska nútímatónlist með plötum með Konono N ° 1 , sem er Íslendingum að góðu kunn og Kasai All Stars .
Fyrrnefnda sveitin er ættuð frá Bazongo-héraði á mærum Kongó og Angóla , Kasai All Stars frá Kasaï-héraði en með Staff Benda Bilili erum við komin í miðbæ stórborgarinnar .
Staff Benda Bilili komst á samning hjá Crammed fyrir tilstilli franskra kvikmyndagerðarmanna sem búsettir eru í Kinshasa og belgísks tónlistarfræðings sem búið hefur í Kinshasa undanfarin ár , en kvikmyndagerðarmennirnir hafa fylgt sveitinni eftir undanfarin ár og sett fjölmörg myndskeið með henni inn á YouTube .
Fyrsta plata þeirra félaga , Très très fort , kom út um daginn , eins og getið er , og var tekin upp utan dyra , eins og heyra má ( froskakvak og ýmis umhverfishljóð sem krydd ) , í rjóðri við dýragarðinn um miðja nótt , en rafmagn fyrir upptökugræjuna ( Macintosh fartölva ) var fengið ( ólöglega ) úr veitingahúsi skammt frá með mjög , mjög langri framlengingarsnúru .
Rúmba verður að rúmbu Þegar þrælar voru fluttir yfir Atlantshaf frá Afríku til Ameríku tóku þeir með sér tónlistarhefðir sem gerbreytt hafa vestrænni menningu .
Ekki er þó bara að áhrifa gæti í Vesturálfu , heldur hefur sú tónlist sem varð til meðal annars í Karíbahafi borist aftur yfir Atlantsála , en nú í austurátt .
Á fjórða áratugnum varð það með hápunktum velmegunar í stórborgum Vestur- og Mið-Afríku að eiga grammófón og þar sem lítið var til af upptökum með afrískri tónlist hlustuðu menn á plötur víða að , þar á meðal frá Kúbu .
Kúbversk rúmba varð fljótlega gríðarlega vinsæl og sveitir eins og Sexteto Habanero , Septeto Nacional og Sexteto Occidente urðu gríðarlega vinsælar í Kongó meðal annars .
Kongóbúar þekktu grunnþætti tónlistarinnar , enda voru þeir komnir frá Afríku , og kunnu líka vel að meta viðbætur sem komið höfðu úr öðrum áttum .
Á gömlum upptökum má heyra kongóska tónlistarmenn reyna að herma eftir kúburúmbunni og syngja meira að segja á einhverskonar spænsku eða á eigin tungumáli en með spænskum áherslum í sönglínu , en smám saman settu þeir eigin svip á tónlistina , löguðu hana að kongóskum veruleika .
Ekki síst var hún löguð að þeim hljóðfærum sem tiltæk voru ; engar fiðlur eða píanó , en nóg af gíturum .
arnim@mbl.is Árni Matthíasson 