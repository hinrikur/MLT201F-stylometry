HÆSTIRÉTTUR Íslands hefur brugðist sínu hlutverki eins kirfilega og mögulegt er .
Fyrir alllöngu var þáttur í útvarpinu þar sem hæstaréttarritari gerði grein fyrir störfum réttarins .
Ein af aðferðum hæstaréttar í gegnum árin er þögnin .
Með þessari aðferð hefur þessi stofnun komist hjá því að útskýra og verja það sem framkvæmt hefur verið innan kerfisins .
Þegar einn af lögmönnum skrifaði bók um ranglæti hæstaréttar var svar réttarins eingöngu þögnin .
Þarna er í raun verið að misnota þann trúnað sem felst í því valdi sem rétturinn hefur .
Það er alveg augljóst að þegar rétturinn hefur dæmt ranglega mundi hann fljótlega reka í vörðurnar ef hann þyrfti að útskýra hvernig hinni röngu niðurstöðu hefði verið náð .
Nafnið sem þessi hæsti réttur ber er því miður ákaflega villandi .
Það sem er framkvæmt þar er að gefa endanlegan úrskurð í ágreiningi en þegar úrskurðurinn er rangur hefur hann því miður ekkert með réttlæti að gera .
Þessi dómstóll í þessu landi hefur verið skilgetið afkvæmi einnar fræðistofnunar sem heitir Háskóli Íslands og hefur þannig orðið mengaður af einstefnu og einlitun frá þeirri stofnun .
Einnig hefur val á dómurum í réttinn verið þannig að pólitísk áhrif hafa náð að menga réttarstöðu þessarar stofnunar og gera hann þannig úr garði að áhrif stjórnvaldsins hafa í mörgum tilfellum sett skugga á réttindi hins almenna borgara gegn stjórnvaldinu .
Í sumum tilfellum hefur hæstiréttur hreinlega unnið eins og afgreiðslustofnun fyrir ríkisvaldið .
Eitt af þeim atriðum sem þarf að taka upp í nýrri stjórnarskrá hlýtur að vera að ganga þannig frá málum að þessi armur kerfisins geti undir engum kringumstæðum skýlt sínum röngu niðurstöðum bak við þögnina .
Nýlega var afhjúpað minnismerki á Akureyri um mál sem hæstiréttur hafði dæmt ranglega .
Þar hafði dómur réttarins fallið með ríkisvaldinu en þegar málinu var vísað til Mannréttindadómstóls Evrópu og ríkisvaldið sá sína sæng uppreidda var málið bara hreinlega þaggað niður til að koma í veg fyrir að þetta yrði opinber þjóðarskömm .
Núna er enn ein skömmin í gangi en það er dómur hæstaréttar um mál sjómanna sem voru að nota mannréttindi sem helguð eru af Sameinuðu þjóðunum og hefur nýlega komið mjög skýr svör um að kvótakerfi sem hæstiréttur hefur dæmt , er brot á skuldbindingu ríkisvaldsins um mannréttindi .
Það sem ríkisvaldið hefur tekið sér fyrir hendur er að reyna að salta málið og þannig að reyna að draga málið niður í þeirri von að komast hjá því að framkvæma nauðsynlegar breytingar .
Fyrir alllöngu kom upp lagasetning um stóreignaskatt og í framhaldi af því mörgum árum seinna viðbót við þá grundvallarréttarmisnotkun og hlaut nafnið Ekknaskatturinn .
Hvorttveggja ætti að hafa verið dæmt ólögmætt í hæstarétti en vegna hundstryggðar réttarins við stjórnvaldið var dæmt í stóreignaskattinum ríkisvaldinu í hag .
Ef allt gengur eftir útlitinu í dag , kemur upp sú staða að ætlunin er að leggja á nýjan eignaskatt .
Mörg þúsund íbúðir eru fokheldar og fást ekki peningar til að klára þær og eru þetta því þetta eignir sem gefa engan arð þar eð þær eru óíbúðarhæfar .
Það sem kemur upp úr kafinu er að þessar arðlausu eignir verða væntanlega eignarskattsskyldar .
Ákvæði stjórnarskrárinnar um að eignarrétturinn sé friðhelgur hefur verið fótum troðinn bæði af Alþingi " hinu háttvirta " og Hæstarétti Íslands .
Þegar bæði Alþingi og Hæstiréttur ganga fram á fullri ferð í því að vanvirða stjórnarskrárbundin réttindi er kominn tími til að ganga þannig frá stjórnarskrármálum að þessi réttindi verði ekki fótum troðin .
En það er einmitt það sem er brýnast að gera í dag .
Höfundur er ellilífeyrisþegi .
