Tveir myndlistarmenn búa við Hringbraut , annar á 58 og hinn á 111 .
Þeir opnuðu saman myndlistarsýningu síðastliðið föstudagskvöld á Listasafni Íslands .
En þar með er líklega upp talið það sem þeir eiga sammerkt , því þeir eru ekki af sömu kynslóðinni og ólíkir sem listamenn , fyrir utan að þeir fara sjaldnast troðnar slóðir .
Pétur Blöndal tók hús á Hrafnkeli Sigurðssyni og Kristjáni Guðmundssyni .
Eldhúsið er stílhreint heima hjá Hrafnkeli Sigurðssyni , veggirnir hvítir og grænir , burstað stál í háfnum og niðurskornar appelsínur á kringlóttu borði .
En það vekur athygli að hvorki þar , né annars staðar í íbúðinni , eru myndir á veggjunum .
" Mig langar einfaldlega ekki til að setja neitt á veggina , " segir hann .
" Mér finnst þetta fínt svona .
Ég flutti hingað í ágúst í fyrra og leyfi því bara að gerast þegar það gerist .
" Í hinni íbúðinni á sama stigapallinum á Hringbraut bjuggu Guðmundur Árnason og Áslaug Sigurðardóttir , foreldrar Kristjáns Guðmundssonar , sem sýnir með Hrafnkeli í Listasafni Íslands .
– Svona er heimurinn lítill , segir blaðamaður .
" Já , merkilegt , " svarar Hrafnkell .
Slátraraeinvígi " Þetta eru allt ný verk á sýningunni , utan eitt sem er frá því í fyrra , " segir Hrafnkell .
" Það er verkið 7x7 línumenn sem var sýnt á Eiðum fyrir ári .
Auk þess er vídeó á sýningunni , sem ég frumsýndi á Hreindýr 700-vídeólistahátíðinni á Egilsstöðum .
Það nefnist Slátraraeinvígi og er unnið sérstaklega fyrir sláturhúsið þar í bæ .
Í því slást tveir slátrarar .
Þeir eru báðir ég .
" – Hvernig slást slátrarar ? " Þeir ógna hvor öðrum hangandi á ketkrókum .
Ragga Gísla vann hljóðmynd fyrir einvígið og það má segja að vídeógjörningurinn sé í rökréttu framhaldi af því sem ég hef áður gert .
– Má bjóða þér te ? " – Já takk .
Hrafnkell stendur upp og byrjar að blanda og hræra í könnu af nákvæmni sælkerans , en lætur það ekki trufla rytmann í viðtalinu .
" Nema í þessu vídeói klæðist ég búningi í fyrsta sinn og er í hlutverki .
Það er nýjung , en annars er dæmigert fyrir vídeólistaverk að listamaðurinn leiki hlutverk og það sé sett í lykkju .
Þessi tvö verk , 7x7 línumenn og Slátraraeinvígi , eru vídeóinnsetningar , en í því felst að einnig er unnið með rýmið .
Auk þess er ég með ný ljósmyndaverk og skúlptúr úr steinsteypu , Concrete Credit eða steinsteyptan nafnalista , með 64 mismunandi útgáfum af nafninu mínu .
Það er listi af útlendingslegum nöfnum , sem vekur áhorfendur til umhugsunar um hvaða þetta fólk er – og hverrar þjóðar .
En það er sem sagt ég .
Ef til vill ég sem útlendingur .
Kveikjan að því verki varð til í London , þar sem ég var útlendingur árum saman og fólk skildi ekki nafnið mitt .
En mér finnst líka spennandi að taka eitthvað sem er eins geirneglt og nafnið manns , leysa það upp og gera það að fljótandi fyrirbæri , en um leið steypa það í steinsteypu og gera það konkret .
" – Þú leyfir þér að flakka á milli ólíkra miðla ? " Þó að ljósmyndin sé gegnumgangandi í verkum mínum , þá hef ég haft þörf fyrir og gaman af því að spreyta mig á nýju formi .
Nú var það steinsteypa , sem er sérstaklega gefandi og skemmtilegt .
" – Af hverju í ósköpunum ? " Það er mikil áskorun að glíma við svona gróft og þungt efni .
Og kannski fær steypan einhverja merkingu í hrunadansinum í þjóðfélaginu .
En ég eltist ekki við það .
" – Það hlýtur þó að vera freistandi fyrir listamenn að hafa áhrif á þjóðfélagsumræðuna ? " Alls ekki .
Það er ekki fyrir mig .
Ég læt öðrum það eftir .
En ég held að það komi samt í gegn ; maður býr við þetta umhverfi og er mataður á ákveðnum upplýsingum .
Það hlýtur að hafa áhrif .
Ég vona bara að þau séu ekki neikvæð , því umræðan er svo niðurdrepandi .
Ég reyni að láta það ekki hafa áhrif á mig .
" Eiðar Ljósmyndirnar á sýningunni eru teknar í Slippnum .
" Það eru tvær ljósmyndir sem nefnast Stjórnborðssjóndeildarhringur og Bakborðssjóndeildarhringur .
" Hrafnkell lítur brosandi á blaðamann .
" Þetta eru flott og löng nöfn .
Og kannski skipið sé fundið sem áhöfnin tilheyrði í ljósmyndaseríu sem ég gerði fyrir þremur árum .
– Viltu hunang ? " – Já takk .
Sælkerate í glösum , blandað hunangi og sítrónum , og spjallið heldur áfram .
" Línumenn 7x7 var sýnt í sundlauginni á Eiðum og það vídeóverk er útgangspunktur sýningarinnar .
Ég leitaði að einhverju sem væri nógu ólíkt , en harmóneraði samt við það .
Og þá varð fyrir mér steinsteypti klumpurinn ! 7x7 línumenn er vídeó af 49 verkamönnum sem mynda ferning uppi á heiði og hreyfa sig í takt .
Steingrímur E. Guðmundsson gerði klikktrakk sem þeir hreyfðu sig eftir ; það var svo flott að tónlistin var notuð í myndbandinu á endanum .
En upphafið að verkinu má rekja til þess þegar ég vann á Eiðum .
Þá bjuggu þar slóvenskir línumenn , sem unnu við Kárahnjúka og fylltu alla ganga af skítugum verkamannagöllum .
Ég tók myndir af göllunum sem mynduðu nokkurs konar veggteppi á göngunum , og fyrr en varði var ég búinn að gera þetta verk .
Það liðu tvö ár og þá voru þeir komnir á mynd í næsta herbergi .
En kveikjan var gallarnir á göngunum .
" – En þú notaðir aldrei myndirnar af göllunum ? " Nei , þetta er dæmi um ferli sem er meira og minna ómeðvitað , en eftir á að hyggja frekar lógískt .
" – Og það endaði í steinsteypu ? " Það er einhver samhljómur í því , útlendingarnir og kreditlistinn í steypunni .
" Matstofa Vinnudagarnir eru misjafnir í lífi Hrafnkels , venjulegur vinnudagur ekki til .
" Þeir eru allir ólíkir finnst mér , " segir hann .
" Í þrjár vikur hef ég eytt nánast hverjum degi í að sandblása steypuklump í S. Helgasyni .
Mér fannst það bara gaman , að standa við klefann og sandblása frá níu á morgnana til sex á kvöldin og hlusta á útvarpið .
Dagurinn leið eins og í draumi .
Ekki er síðra að eiga kost á að rölta um hverfið , á skrítnu matsölustaðina á Smiðjuveginum , eins og Matstofu Sóleyjar .
Ég virðist því kunna verkamannalífinu vel , að vinna með búninga og nú þetta .
" – Ertu kannski í búningi við sandblásturinn ? " Nei , ég stend fyrir utan klefann .
En ég hef sandblásið áður , þegar ég gerði nælonhúðað basalt fyrir 12 árum .
Þá fór ég í galla sem var eins og kafarabúningur með súrefnisslöngu .
Það fannst mér mjög heillandi ! " – En þetta er varla dæmigerður vinnudagur listamannsins ? " Nei , það er rétt .
Ég byrja daginn gjarnan á því að fara í sund .
Svo vann ég heima í vetur , lagði eitt herbergi undir teiknivinnu og annað undir tölvuvinnu .
Verkefnin eru í sjálfu sér óþrjótandi , ég sit við skrifborð , teikna og pæli , og flestir dagar eru mjög fjölbreyttir .
Ég er alltaf að fást við eitthvað nýtt .
" – Vaknarðu snemma ? " Já , þegar fer að birta .
" – Og drekkur te frekar en kaffi ? " Nei , ég drekk kaffi á morgnana .
Ég geng eins og uppvakningur niður að útidyrum og næ í Fréttablaðið , þó að ég hafi lofað sjálfum mér að hætta því .
Helst vil ég forðast þennan heilaþvott , ömurlegar fréttir af ástandinu í þjóðfélaginu .
Eins skrýtið og það er , þá stenst ég það aldrei .
Ég vildi að ég myndi vakna og taka upp ljóðabók – lesa hana yfir kaffinu .
" Hann kinkar kolli .
" Ég stefni að því ! Sjokk Þegar Hrafnkell var í Myndlistar- og handíðaskólanum tilheyrði hann Oxsmá-grúppunni , en það var samstarfshópur listamanna .
" Eftir það hafði ég meiri löngun til að vinna á eigin vegum og hef lítið verið í slagtogi við aðra listamenn .
Það má segja að ég hafi klárað hóppakkann snemma .
" Að lokinni sýningu á Listahátíð hyggst Hrafnkell ferðast um landið og safna í sarpinn .
" Svo stendur til að fara til Rússlands í haust – en um annað er óvissa .
Maður setur allt í þessa sýningu – og vonar það besta ! " – Er óvissan uppspretta sköpunarinnar ? " Nei , það er ekkert hollt við hana .
Hún er slítandi og dregur kraft úr manni – orkusuga .
Þá er betra og heilbrigðara að búa við meira öryggi .
Mér var úthlutað starfslaunum í tvö ár 2003 og það var meiriháttar sjokk að upplifa það – að búa í tvö ár við fasta innkomu ! Fyrst vissi ég ekkert hvernig ég átti að mér að vera og fannst það mjög skrýtið .
En það reyndist alveg frábært .
Það má vera að neyðarástand kreisti út úr listamönnum eitthvað , sem þeir fengju annars aldrei útrás fyrir .
En það á ekki við mig .
" – Hvenær fórstu að helga þig ljósmyndun ? " Það var alveg óvart .
Ég hafði áhuga á ljósmyndun sem táningur og fór meira að segja á námskeið í félagsmiðstöðinni Bústöðum ! Ég var einmitt að finna mynd sem ég tók 14 ára og hún er alls ekki svo langt frá því sem ég fæst við núna .
Síðan lagði ég myndavélina á hilluna .
Í Myndlistar- og handíðaskólanum fékkst ég við grafík , þá heillaði prentaðferðin mig , og seinna meir vann ég með klippimyndir , klippti ljósmyndir úr bókum og blöðum , notaði túristalitskyggnur úr Rammagerðinni og póstkort úr íslenskri náttúru .
Það leiddi til þess að ég fór að nota ljósmyndir .
Og síðan lá einhvern veginn beint við að ég næði í mitt eigið efni , í stað þess að sækja það í Rammagerðina .
Það var uppgötvun fyrir mig : " Já heyrðu , ég get bara tekið þessar myndir sjálfur ! " Í nokkur ár var ég í klippimyndaleik með ljósmyndir , en árið 1997 fór ég að taka ljósmyndir sjálfur .
Ég kalla það hreina ljósmyndun , því ég klippi ekki myndirnar eða breyti þeim mikið .
En ég legg aldrei upp með að gera ljósmyndaverk , heldur kviknar hugmynd sem þróast í ljósmynd .
Það á til dæmis við um skipamyndirnar .
Fyrst var ég með málverk í huga og velti því lengi fyrir mér hvernig ég gæti málað þau , en skyndilega rann upp fyrir mér að ljósmyndatæknin gæti líka verið sniðug ! " Landslagið Hugurinn stefndi snemma í listina .
" Ég man að vinur minn spurði þegar ég var táningur : " Hvað langar þig til að gera þegar þú verður stór ? " Ég hef verið fimmtán , sextán ára og hugsaði mig vel um , en svaraði því svo að ég vildi verða góður myndlistarmaður .
" – Góður ! Það sýnir metnað ! " Já , ég stefni enn að því , og er ánægður með að ég sagðist ekki aðeins ætla að verða myndlistarmaður – kannski á það eftir að skipta sköpum ! Á þessum tíma hafði ég kynnst Óskari Jónassyni , sem var tveimur árum á undan mér og byrjaður í listnáminu .
Ég hugsa að hugmyndin hafi kviknað við þau kynni .
" – Eru verk þín samtöl við aðra listamenn ? " Ekki meðvitað , en ég sæki alltaf í eitthvað , vitna í eitthvað , eins og þessar nýju ljósmyndir .
Þetta eru stór málverk sem eru púra amerískur abstrakt-expressjónismi .
En ég veit ekki hvernig á að staðsetja vídeóin – hvað má líkja þeim við .
En áhrifavaldarnir voru fyrst íslensku málararnir .
Þá vann ég með landslagið – íslensku landslagshefðina í málverkinu .
Það var rótin .
Ég velti því hins vegar aldrei fyrir mér í vinnuferlinu hvernig ég get staðsett verkið eða við hvað ég miða .
" – Hugmyndin er allsráðandi ? " Já , en ég viðurkenni að ég er undir miklum áhrifum frá amerískum málurum og mínimalistum og Brit Art-liðinu .
Ég bjó í Englandi á þessum tíma og gengst alveg við áhrifunum .
" Æskan Hrafnkell bjó í æsku í Bústaðahverfinu , var í Breiðagerðisskóla og Réttó , alinn upp í Ásgarðinum – og æskan var ósköp venjuleg , að sögn listamannsins .
" Ég þekkti ekkert annað og veit ekki betur en hún hafi verið venjuleg .
Þá var þetta algjört úthverfi ; þar lágu borgarmörkin á þeim tíma .
Það var stutt að fara niður að Elliðaánum eða að klifra í steinhlössunum í Bústaðahverfinu .
Ég man til dæmis eftir okkur félögunum , sex eða sjö ára , klifrandi efst uppi í mæninum á Bústaðakirkju .
Þetta var barnmargt hverfi og ýmislegt gekk á .
Einu sinni var ég tekinn fastur af Fossvogingum , píndur og settur í fangelsi .
Þá var ég sjö ára Ásgarðingur .
Fossvogingarnir vissu alveg hvað þeir vildu : " Þarna er Ásgarðingur , náum honum ! " " Þegar fjölskylduhagi ber á góma segist Hrafnkell vera einhleypur og hommi , en hann segir það ekki í neinum forgrunni í listinni .
" Ég kem ekki beint inn á það , " segir hann .
" En mér finnst ég gefa það í skyn .
Kannski sést það á þessari búningadýrkun ; þar er stutt í gay-kúltúrinn .
En samt er hugmyndin alls ekki sótt í þá áttina .
Það vildi bara þannig til , og ef ég er spurður , þá jú , ég get tengt það .
" Hann sér að glasið er orðið tómt hjá blaðamanni : " Meira te ? " Já takk .
