HÁSKÓLABÍÓ hefur undangengnar vikur sýnt heimildakvikmynd Þorfinns Guðnasonar og Andra Snæs Magnasonar , Draumalandið , er byggist á samnefndri bók þess síðarnefnda .
Þetta er merkileg heimild um skammsýni og múgsefjun , sem svo mjög hefur einkennt afstöðu þeirra , sem líta á álverin sem hina einu raunhæfu leið til atvinnuuppbyggingar .
Áður en álverið var reist á Reyðarfirði voru hér fyrir tvær slíkar verksmiðjur sem kunnugt er .
Ekki minnumst við þess að þvílíkar hallejúsamkundur hafi verið haldnar handa eigendum þeirra einsog átti sér stað á Reyðarfirði og Húsavík , þó enn sé ekki risið álver um þær slóðir og óvíst að af verði .
Maður skammast sín fyrir að vera Íslendingur , þegar maður horfir uppá þá niðurlægingu og þann lágkúruhátt , sem einkenndi marga ráðamenn , þegar forstjóri Alcoa mætti til Reyðafjarðar til að taka þátt í hátíðahöldunum .
Í þessari sigurvímu var ekki haft fyrir því að spyrja óþægilegra spurninga .
Hvað borgar álrisinn fyrir raforkuna ? Í hvað á að nýta allt þetta ál sem flutt er úr landi ? Hve mikill hluti þess fer í hergagnaiðnað ? Skyldu einhverjir hafa velt því fyrir sér hvort hluti af álinu hafi verið notaður í vopn til að drepa börn og gamalmenni í Írak og Palestínu og víðar ? Það kom fram í viðtali við Ragnar Axelsson ljósmyndara , að hann hefði verið ávíttur fyrir að sýna myndir af því svæði , sem fara átti undir vatn .
Stuðningsmönnum áliðnaðar á Austurlandi finnst affarasælast að komandi kynslóðir komist ekki að því , hvernig það land leit út , sem var eyðilagt á altari mammons .
Valgerður Sverrisdóttir , þáverandi iðnaðarráðherra , sagði , með samanbitnar varir , eitthvað á þá leið , að þetta landsvæði sem færi undir vatn væri svo sem ekkert sérlega fallegt .
Og Jakob Björnsson , fyrrum orkumálastjóri , sagði að úr því náttúran væri alltaf að breyta sjálfri sér , mættu mennirnir gjöra það líka .
Það er sorglegt til þess að vita , að meðal ráðamanna hafi verið einstaklingar sem er andskotans sama um íslenzka náttúru og vilja fúsir fórna henni fyrir stundargróða .
Helgislepjan og hræsnin við vígslu Kárahnjúkavirkjunar og uppbyggingu álversins náði hámarki , þegar kór söng íslenzkt ættjarðarlag og prestur blessaði skemmdarverkin á hálendinu ! Þeim sem kæra sig kollótta þó hálendinu sé sökkt , er trúlega einnig sama hvernig farið var með verkalýðinn , sem vann við Kárahnjúkana .
Erlendir verkamenn fóru í setuverkfall og kröfuðust betri vinnufatnaðar og bættrar aðstöðu .
Þeim kröfum var svarað með því að senda þá heim , sem höfðu sig mest í frammi einsog fram kom í viðtali við leiguþý ítölsku verktakanna .
Kom verkalýðshreyfingin þeim til hjálpar ? Barðist hún fyrir bættum kjörum þeirra ? Nei , enda voru forystumenn hennar búnir að leggja blessun sína yfir þessar framkvæmdir .
Nokkrar velviljaðar alþýðukerlingar sáu aumur á verkamönnunum og prjónuðu lopasokka á þá , svo þeir króknuðu ekki úr kulda .
Ekki hafði Impregilo efni á þvílíkum lúxus ! SIGURÐUR JÓN ÓLAFSSON , fyrrum starfsmaður álversins í Straumsvík .
Frá Sigurði Jóni Ólafssyni 