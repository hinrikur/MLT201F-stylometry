Eftir Valgerði Þ. Jónsdóttur vjon@mbl.is Sem lítill drengur á Smyrilsveginum í Vesturbæ Reykjavíkur á sjötta og sjöunda áratugnum bar hann út og seldi blöð , safnaði glerflöskum til að selja og stóð vaktina eldsnemma á morgnana fyrir utan bakaríð í hverfinu .
" Ég beið eftir að bakararnir kláruðu að baka vínarbrauðin til að fá endana handa móður minni og bróður , " segir Þorgeir Daníel Hjaltason , eða Thor Daniel Hjaltason eins og ævintýramaðurinn , frumkvöðullinn og athafnamaðurinn hefur kallað sig eftir að hann fluttist til Bandaríkjanna fyrir fjórtán árum .
Thor dugar honum sem hönnuði .
Þótt lífsbaráttan hafi verið býsna hörð á árunum áður virðist núna flest ganga honum í hag eftir því sem ég komst næst þegar ég sló á þráðinn til hans í Dallas í Texas .
Þar hefur hann búið undanfarin ár ásamt Lauru , eiginkonu sinni , og Thorinu , tveggja og hálfs árs dóttur þeirra .
Listrænir ljósaskúlptúrar eiga hug hans allan þessa dagana .
Thor kallar þá einfaldlega IQ , en vöruheitið er IQ Illuminated Sculptures .
Nafnið rímar við fyrirtækið , Innovative IQ , sem hann stofnaði þar vestra í janúar 2008 .
Trúlega engin tilviljun að IQ er notað í báðum nöfnum , enda þekkt skammstöfun hugtaksins Intelligence Quotient , sem þýðir greindarvísitala , en hugmyndin byggist einmitt á viti ; grænu hugviti , nánar tiltekið , sem ekki að ósekju er svo vinsælt um þessar mundir .
Ekki hafði alveg kviknað á perunni þegar ég las um og skoðaði þessa nýstárlegu og orkusparandi hönnun Thors á vefnum innovativeiq.com .
Því liggur beinast við að spyrja hvernig grænt hugvit gæti mögulega verið fólgið í skúlptúrum með þessum líka gríðarstóru ljósum , að því er virtist ? LED-ljósaundrið " Hugmynd mín að hönnun og gerð ljósaskúlptúra og ljósalampa er ekki ný af nálinni .
Hins vegar reyndist hún ekki framkvæmanleg fyrr en stórlega endurbætt kynslóð af svokölluðum LED-ljósum ( Light-emitting diode ) kom á markað fyrir þremur árum .
Ljósin hafa verið í stöðugri þróun allt frá því þau voru uppgötvuð í Rússlandi um 1920 .
Það er engin furða að þau þyki bylting í ljósatækni því LED-perur nota 80% minni orku en venjulegar flúorperur , þær þurfa ekkert viðhald , endast allt að 100 þúsund klukkutíma og eru umhverfisvænar .
Ýmis fyrirtæki framleiða LED-ljósin , sem eru agnarsmá , en Kínverjar eru leiðandi í samsetningu .
Möguleikar ljósanna í hönnun eru ótakmarkaðir , " segir Thor hrifinn og fer reyndar ívið dýpra í tæknilegar útlistingar á ljósaundrinu .
" Ég hef hannað 35 skúlptúra og er að byrja á svokölluðum " office " -lömpum , sem eru einstakir í útliti .
" Áður en Thor hófst handa við hina listrænu umgjörð ljósanna ferðaðist hann allvíða bæði um Bandaríkin og Asíu til þess að kynna sér LED-framleiðslu og samsetningu .
" Þetta hófst allt saman fyrir tveimur árum , " segir Thor og upplýsir að hönnun , samsetning , smíði frumgerðanna , ferðalög , markaðssetning og annar undirbúningur hafi kostað tæpar 19 milljónir króna .
Engir fjárfestar komu við sögu , en hann kveðst vera að þreifa fyrir sér hjá íslenskum sjóðum .
Íslensk hönnunarmiðstöð " Ég gæti hugsað mér að stofna hönnunarmiðstöð á Íslandi .
Íslendingar eru mjög skapandi og hafa mikið hugvit í nýsköpun og hönnun .
Þá skortir hins vegar reynslu í framleiðslu og markaðssetningu á erlendum vettvangi .
Forsvarsmenn nýsköpunar- og fjárfestingasjóða á Íslandi ættu að fá sérfræðinga til að lesa og gagnrýna viðskiptaáætlanir , sem frumkvöðlar gera , því oft þarf mikla sérþekkingu til að meta þessi mál .
Í Bandaríkjunum eru sérfræðingar , hver á sínu sviði , fengnir til að fara yfir viðskiptaáætlanir , gagnrýna eða mæla með eftir atvikum , " segir Thor .
Hann er viss um að ef rétt væri á málum haldið gæti Ísland orðið alþjóðleg hönnunarmiðstöð .
Tækifærin og verðmætin segir hann felast í að hlúa að hugvitinu .
En aftur að Dallas og hans hugviti .
Hvar verður það í boði ? Cantoni og Architectural Digest " IQ-ljósin eru nú þegar til sölu í húsgagna- og hönnunarversluninni Cantoni , sem er með verslanir í Dallas , Los Angeles , Irving , Houston og Atlanta , og er ein virtasta og dýrasta verslun sinnar tegundar í Bandaríkjunum .
Markaðskynningin er rétt að byrja , en Danir og Svisslendingar hafa líka sýnt lömpunum mikinn áhuga .
Nokkur gallerí í Dallas hafa áhuga á að kynna og fá IQ inn á gólf til sín og tímaritið Architectural Digest birtir senn grein um hönnunina .
Cantoni býður aðallega upp á hágæðahönnun eftir evrópska hönnuði og listamenn , einkum þó ítalska , og þar á bæ eru menn þekktir fyrir að vera yfirmáta krítískir á það sem þeir taka í sölu .
Umsagnir um IQ hafa verið mjög jákvæðar , lömpunum er lýst sem óvenjulegum , listrænum og nútímalegum .
Það að Cantoni skyldi falast eftir þeim í sölu er mikill vegsauki og viðurkenning fyrir mig , " segir Thor og gefur upp að IQ séu nokkuð dýrir , einn slíkur kosti á bilinu 700 til 1.200 dollara , eða um 90 til 150 þúsund íslenskar krónur .
Hann hikar svolítið þegar ég spyr hvort athafnamaðurinn hafi alltaf haft í sér listræna taug .
Segist fremur líta á sig sem hönnuð , en viðurkennir þó að á árum áður hafi hann einhvern tímann fengið verðlaun fyrir ljósmyndun .
Svo rifjar hann , umbeðinn , upp ferilinn í stórum dráttum : Skrautleg fortíð " Ég hafði hugsað mér að fara í læknisfræði eða markaðsfræði eftir menntaskóla , sannfærður um að ég myndi finna upp lyf við öllu , " hefur hann frásögnina .
Líklega er honum alvara – ég sé ekki hvort hann glottir .
" Ég hætti eftir þrjá bekki í menntó , ætlaði að taka mér frí í eitt ár til að vinna mér inn pening , enda þurfti ég að kosta mig sjálfur til náms .
Fríið er orðið býsna langt .
Ég reyndi fyrst fyrir mér í smíðanámi , seinna tók ég skíðakennarapróf í Geilo í Noregi .
Þegar heim kom stofnaði ég skíðaskólann í Skálafelli og sá um skíðakennslu fyrir KR .
" Einhverjir muna eflaust eftir Thor , þá Þorgeiri Daníel , í sjónvarpsþáttunum Skíðastjörnur á Stöð 2 kringum 1991 .
" Ég átti frumkvæði að gerð þessara þátta og var í hlutverki skíðakennara , sem kenndi m.a. Lindu Pétursdóttur , Hermanni Gunnarssyni , Ómari Ragnarssyni og Rósu Ingólfsdóttur .
Ég vann þættina með Maríönnu Friðjónsdóttur og mér fannst það algert kraftaverk að fá allar þessar frægu manneskjur til að vera með , " segir Thor .
Ef Thor er " gúgglaður " kemur í ljós að hann er höfundur lags og texta Sumarástar , ásamt Iðunni Steinsdóttur , en lagið söng Jóhanna Linnet í undankeppni Evróvisjón 1987 .
En nóg um það .
Thor hverfur enn lengra aftur í fortíðina , eða til ársins 1980 .
" Ég er maðurinn sem breytti brauð- og samlokukúltúrnum á Íslandi ...
" upplýsir hann .
" Ég stofnaði Trölla , sem framleiddi samnefndar " gourmet " -samlokur .
Við einfaldlega stækkuðum brauðin og jukum gæðin , en ég fékk hugmyndina þegar Brauðbær fyllti rækjusamlokur sínar með makkarónum og eggjum .
" Hann er á því að fátæktin forðum daga og frelsið , sem hann fékk í uppeldinu , ásamt víðáttumiklu athafnasvæðinu , sem var leikvöllur hans í æsku , hafi mótað sig öðru fremur sem frumkvöðul og eflt sjálfsbjargarviðleitnina .
" Ég og Kristinn bróðir minn ólumst upp hjá móður okkar , Þórunni Júlíusdóttur , sem var einstæð móðir og vann hörðum höndum fyrir fjölskyldunni sem verkakona .
Hálfsystkini okkar , sammæðra , þau Kristín og Róbert , ólust upp hjá afa og ömmu .
Mömmu var mjög annt um að við bræðurnir borðuðum hollan mat , værum heiðarlegir , segðum sannleikann og hjálpuðum þeim sem minna máttu sín .
Aðeins fjögurra ára var ég oft kominn út og niður í fjöru klukkan sex á morgnana , enginn á ferli nema ég , " rifjar Thor upp .
" Við strákarnir lékum okkur í fjörunni , veiddum kola við höfnina og " teikuðum " stundum strætó frá Skerjafirði , alla Hringbrautina austur og upp í Ártúnsbrekku .
Við lifðum á rifsberjum , rabarbara , hundasúrum , grænmeti úr kálgörðum Reykjavíkur og eplum , sem við stálum úr búðum , " heldur hann áfram .
Símasamtalið hefur farið út um víðan völl og dregur að því leytinu dám af viðmælandanum .
Þótt svolítið erfitt sé að henda reiður á í hvaða röð Thor fékkst við þetta eða hitt blasir við að níundi áratugurinn markaði þáttaskil í lífi hans .
Hann framkvæmdi hugmyndir sínar , sem sumar báru hann um lönd og strönd og færðu hann sífellt fjær heimalandinu , þótt framan af hafi hann verið hér með annan fótinn .
Frumkvöðull sér ljósið Árið 1982 sá hann ljósið .
Hann fann upp sérstaka aðferð til að lýsa upp auglýsingaskilti með útfjólubláum flúorljósum .
Uppfinningin var undanfari Artlite , prentljósatækni , sem hann síðar þróaði og fékk einkaleyfi á og hefur æ síðan verið notuð í auglýsingaskilti um allan heim .
Hann fluttist til Svíþjóðar og þaðan til Noregs og Danmerkur til að þróa hugmyndina , sem fékk nafnið Zignlite og Neox , og stofnaði samnefnd fyrirtæki með Guðna Erlendssyni .
Norska fyrirtækið , sem var stofnað með norskum fjárfestum , komst , að sögn Thors , á lista yfir mestu uppgangsfyrirtæki í Noregi .
Fyrirtæki á borð við IKEA , Hennes & Mauritz , Carlsberg og fleiri notfærðu sér tæknina .
Viðkomustaðir í öllu þessu brölti Thors í hönnun og þróun upplýstra auglýsingaskilta , markaðssetningu og löndun einkaleyfis voru m.a. Danmörk , Þýskaland og Bretland .
Hann segir fyrrnefnda Artlite-prentaðferð mikilvægustu uppfinningu sína og vísar í að ekki hafi liðið á löngu þar til mörg stærstu vörumerki heims ; Coca Cola , Sony , Lancome , Miller , Philip Morris , hófu að nota tæknina í auglýsingaskiltum sínum og söluherferðum .
Fyrsta Artlite ® -einkaleyfið var veitt í Bandaríkjunum 1995 , en síðan fengu fyrirtæki víðsvegar leyfi til að nota aðferðina .
Thor stofnaði Artlite-fyrirtækin í London með Ásgeiri Bjarnasyni og síðan stofnuðu þeir , ásamt fjárfestum , Novamedia LP í Dallas , og hófu framleiðslu og sölu á Artlite um allan heim .
Novamedia LP hefur nú verið selt til AVATAR-fjárfesta í Dallas og sameinað fyrirtækinu May Advertising .
Þar vinnur Thor sem ráðgjafi í markaðssetningu og hönnun á Artlite-vörum .
" Sala fyrirtækjanna samanlagt er í ár áætluð um 23 milljónir dollara , eða um þrír milljarðar króna .
Artlite hefur selst í milljónavís um allan heim og gefin hafa verið út einkaleyfi á uppfinningunni í 35 löndum , " segir hann .
Verðlaun og viðurkenningar Framangreind samantekt úr símtalinu við Thor um tilurð og uppgang Artlite er langt frá því að vera tæmandi , en alltént ákvað hann að flytjast vestur um haf 1995 .
Spurður hvort hann hafi farið með ameríska drauminn í farteskinu og dollaraglimt í augum svarar hann neitandi .
" Ég sá einfaldlega meiri markaðsmöguleika í Bandaríkjunum en Evrópu , því þar þyrfti ég ekki að vera með skrifstofur út um allar trissur og starfsfólk sem talaði mörg tungumál .
" Í Bandaríkjunum varð honum kannski ekki strax allt að gulli , en þar átti hann auðveldara uppdráttar og hönnun hans og hugvit fékk fljótlega töluverða athygli í fjölmiðlum og annars staðar .
Uppfinningar hans á sviði ljósatækni hafa til að mynda tvisvar ratað á forsíðu tímaritsins POP Design Times og hann og fyrirtæki hans hafa hampað allmörgum verðlaunum og viðurkenningum í áranna rás .
Peningar og ríkidæmi ...
Og þá er komið að síðustu spurningunni , sem er að vísu hálfhallærisleg ...
en samt : Er hann orðinn ríkur ? " Vel stæður , " svarar hann .
Inntur nánar eftir hversu vel stæður : " Að kallast ríkur í Bandaríkjunum er meira en svo á íslenskan mælikvarða , þá er maður virkilega auðugur .
Á Íslandi eða Norðurlöndunum teldist ég milljónamæringur þar sem húseignir okkar hjóna eru metnar samanlagt á hálfa milljón dollara .
Síðustu árin hef ég fjárfest hundruð þúsunda dollara í fjölmörgum fyrirtækjum og nýjum einkaleyfum , t.d. á ég 10% í munax.com , sem býður upp á veflausnir , og margmiðlunarleitarvélinni playaudiovideo.com , sem metin er á 25 milljónir dollara og keyrir leit.is .
Ég hef fjárfest í frumkvöðlum og tekið að mér að stýra markaðssetningu og aðstoða við einkaleyfi .
Hins vegar hef ég passað mig á að fjárfesta ekki í hlutabréfamarkaðnum eins og allir mínir vinir , sem töpuðu öllu .
Þótt ég eigi ekki milljónir dollara á bankareikningi eru peningar mínir og hagnaður af fyrirtækjum bundnir í fyrirtækjum og fasteignum .
Allt erfiðið hefur því síður en svo verið til einskis , " svarar Thor spurningunni samviskusamlega .
Hann segist alltaf sakna Íslands , fjallanna , útsýnisins , sjávarins , kalda loftsins og meira að segja rigningarinnar .
" Ég stefni að því að koma til Íslands í næsta mánuði og vera viðstaddur þegar börnin mín útskrifast , Þórunn sem stúdent og Tómas úr Listaháskólanum , " segir Thor .
Upp úr dúrnum kemur að þrátt fyrir umsvif og athafnasemi á níunda áratugnum átti hann sér líka einkalíf .
Um það vitna þrjú uppkomin börn á Íslandi .
Auk Þórunnar og Tómasar á hann Kolbein , sem er elstur og í flugnámi .
