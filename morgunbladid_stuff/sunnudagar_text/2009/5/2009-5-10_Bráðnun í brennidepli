Eftir Baldur Arnarson baldura@mbl.is Við vissum að í aðdraganda Kaupmannahafnarráðstefnunnar yrði þörf fyrir skýr skilaboð sem fangað gætu athygli almennings og stjórnvalda , " sagði Jonas Gahr Støre , utanríkisráðherra Noregs , er hann kynnti aðdraganda fjölsóttrar loftslagsráðstefnu Norðurskautsráðsins í Tromsø í apríllok .
Óvíst er hvort ráðstefnan hefur haft tilætluð áhrif .
Þátttaka Al Gore , sem fór fyrir ráðstefnunni ásamt Støre , jók vissulega áhugann , en afraksturinn mun ekki skýrast fyrr en vinnuhópur á vegum tvímenninganna skilar af sér niðurstöðum sem ætlunin er að bera á borð Kaupmannahafnarráðstefnunnar í haust , þegar framhald loftslagssamninga verður rætt .
Hyggst vinnuhópurinn bera saman bækur sínar í Tromsø í júní og munu ráðleggingar hópsins þá væntanlega verða teknar að skýrast .
Þau orð Støres að metnaður hans stæði til að skapa víðara sjónarhorn á ísbráðnunina , " hvort sem hún á sér stað í fjalllendi , jöklum , í Himalaja-fjallgarðinum , í Ölpunum , Andesfjöllum , á Kilimanjaro , Grænlandsjökli , Suðurpólnum eða Norðurpólnum " , eins og hann orðaði það , bendir eindregið til að ríki sem þessi þróun snertir hyggist stilla saman strengi sína í málaflokknum .
Mikilvægi ráðsins hefur aukist Støre vék einnig að hlutverki Norðurskautsráðsins sem væri leiðandi í stefnumótun um málefni norðurskautsins .
Mikilvægi ráðsins hefði aukist , enda gætu stjórnmálamenn ekki horft framhjá tillögum þess .
Þá hefðu aðildarríkin sammælst um að auka stjórnmálalegt hlutverk þess með fundahaldi um rannsóknir sem lytu að þróuninni á norðurslóðum .
Til að ljá orðum sínum aukið vægi lýsti Støre því yfir að ef hann ætti að draga eitthvað eitt fram sem upp úr stæði eftir fjögur ár í embætti utanríkisráðherra væri " það sú breyting að bráðnun norðurskautsins hefur náð athygli heimsbyggðarinnar " .
" Ég lít svo á að það sem við höfum séð hér um ísbráðnun og hlýnun hafsins bendi til að áskorunin sem við stöndum frammi fyrir sé alvarlegri en við álitum fyrir aðeins nokkrum árum og að þessar niðurstöður muni hafa áhrif á ákvarðanir stjórnmálamanna , " sagði utanríkisráðherrann .
Dregið verði úr spennunni Því hefur verið haldið fram að í olíu- og gaslindum norðurskautsins sé að finna efnivið í átök á næstu áratugum um yfirráð yfir auðlind sem fari þverrandi í þéttsetnari heimi .
Støre taldi stjórnmálamenn hins vegar hafa öll spil á hendi sér til að afstýra þessari þróun , jafnframt því sem hann gerði grein fyrir þeirri skoðun sinni að alls óvíst væri hvort allt að fjórðungi jarðgasbirgða heimsins væri að finna á norðurskautinu [ líkt og bandaríska jarðfræðistofnunin hefur haldið fram ] , auk þess sem lindirnar væru langt frá mörkuðum .
Um þessi orð er það að segja að vart er deilt um að lindirnar kunni að vera ofmetnar en síðara atriðið sýnist hins vegar öllu umdeilanlegra af ástæðum sem ekki verða raktar hér .
Gore vék einnig að auknu vægi norðurskautsins , með skírskotun til þess að vísindamenn á ráðstefnunni [ hluti hennar var lokaður fyrir fjölmiðlum ] hefðu fært fram dekkri niðurstöður en gert hefði verið ráð fyrir í svartsýnustu spám síðustu ára .
" Spárnar gerðu ráð fyrir að norðurísinn myndi bráðna með stöðugum hraða og það álitið ógnvænlegt að sumarísinn yrði horfinn um miðja þessa öld .
Nú eru vísindamennirnir að segja okkur að sumarísinn kunni að verða horfinn innan fimm ára .
" Gore setti ísbráðnun og hlýnun hafsins á norðurskautinu í samhengi við hættuna af því að hún kynni að hraða bráðnun sífrerans á norðurhjaranum .
Færi svo að sú þróun ágerðist , eins og sumir vísindamenn óttuðust , ef hlýnunin heldur áfram , gæti sú bráðnun leitt til svo mikillar losunar á metani að magn gróðurhúsalofttegunda í andrúmsloftinu tvöfaldaðist .
Kom jafnframt fram í máli hans að frekari rannsókna væri þörf í iðrum jökla í Himalaja-fjallgarðinum og á tíbesku sléttunni , enda skorti vísindamenn þar umfangsmeiri beinar mælingar til að styðjast við .
Sótið sem hraðar hopi ísbreiðanna ÞÁTTUR sóts , eða " black carbon " eins og það heitir á ensku , í hlýnuninni var mikið til umræðu í Tromsø .
Sót verður til við bruna jarðefnaeldsneytis , lífmassa og lífræns eldsneytis og stendur skammt við í andrúmsloftinu , ólíkt koldíoxíði , sem getur verið þar öldum saman .
Svartar sótagnir gleypa sólarljós og hitna .
Ögnum í andrúmsloftinu fylgir því upphitun .
Einnig geta þessar agnir haft mikil áhrif ef þær setjast á snjó eða ís .
Hreinn snjór endurvarpar frá sér sólarljósi en þegar yfirborð hans óhreinkast af sóti þá drekkur snjórinn í sig varma úr geislum sólar og bráðnar frekar .
Þessi áhrif þykja koma glöggt fram í jöklum Himalaja-fjallgarðsins , á milli Tíbets og norðausturhluta Indlands og Pakistans , þangað sem mikið magn sóts berst frá eldstæðum tugmilljóna manna sem af vanefnum þurfa að reiða sig á bruna lífmassa , svo sem spreka og þurrkaðrar kúamykju , til að kynda eldstæðin .
Talið er að árlega láti milljónir manna lífið vegna öndunarfærasjúkdóma sem hljótast af slíkum bruna .
Má þar nefna að hann leiðir til losunar á kolmónoxíði , gastegund sem reynst getur lífshættuleg mönnum .
Sömu áhrifa gætir á norðurheimskautssvæðinu og benda nýlegar rannsóknir til þess að sót í lofti og á ísnum eigi ríkan þátt í þeirri hlýnun sem þar hefur orðið á síðustu áratugum .
Sót verður einnig til við sinubruna og mátti sjá augabrýr lyftast þegar Jonas Gahr Støre , utanríkisráðherra Noregs , lagði til að spornað yrði gegn slíkum bruna sem og óhreinum bruna lífræns efnis almennt , meðal annars viðarbruna , í því skyni að draga úr hlýnunaráhrifum sóts í lofthjúpnum .
Gæti þessi tillaga reynst umdeild enda hefur bruni af þessum toga viðgengist í árþúsundir og orðið samofinn lífi fólks á norðurhjaranum .
Sótsíur myndu gera gagn Sót myndast sem fyrr segir við bruna , svo sem lífmassa , til dæmis sinu og viðar , og við bruna viðarkola , kola og jarðefnaeldsneytis .
Bruni díselolíu , þ.m.t. til raforkuframleiðslu , auk ýmissa iðnaðarferla , á þátt í menguninni .
Því myndi aukin notkun sótsía í samgöngutækjum draga úr sótmenguninni og um leið bæta loft í stórborgum þriðja heimsins .
Með líku lagi myndi eldun með raf-eldavélum í fátækrahverfunum draga úr sótmenguninni og um leið bjarga milljónum mannslífa .
Til að svo megi verða þarf hins vegar að afla raforku sem ekki er fengin með bruna jarðefnaeldsneytis , orku sem hinir efnaminni hafa ráð á .
Jöklabráðnun áhyggjuefni " VEGNA bráðnunar hefur afrennsli frá jöklum í Chile , Kólumbíu og Perú aukist .
Öll líkön benda til að afrennslið muni aukast .
Þetta er okkur mikið áhyggjuefni , einkum í mið- og norðurhluta Chile , " segir dr. Andrés Rivera , vísindamaður frá Chile sem hélt erindi um jöklahop í Suður-Ameríku í Tromsø .
" Margir jöklar eru að hverfa og viðbúið að stærri jöklar muni hopa .
Því hefur jafnframt verið spáð að jöklar muni hopa á næstu þremur til fjórum áratugum og að síðan muni herða á bráðnuninni , " sagði Rivera um breytingar á hinum gríðarstóru vatnsforðabúrum .
Inntur eftir þeirri spá Dorthe Dahl-Jensen , prófessors við Kaupmannahafnarháskóla , að sjávarmál kunni að hækka um allt að 1,5 metra á öldinni , leggur Rivera áherslu á að töluverð óvissa sé í spám af þessu tagi .
Hitt sé viðbúið að miklar breytingar verði á Suðurskautinu á næstu áratugum og að bráðnun þar muni eiga þátt í hækkun á yfirborði sjávar .
Endurhanna þarf líkönin INNTUR eftir þeirri spá að sumarísinn á norðurskautinu verði jafnvel horfinn árið 2013 hvetur John Calder , heimsþekktur sérfræðingur í náttúrufari norðurskautsins , til varkárni .
Koma þurfi í ljós hver bráðnunin verði í sumar .
Síðasta vetur hafi meiri ís staðið af sér sumarið en árið áður , ís sem hafi því haft svigrúm til að þykkna yfir veturinn .
Hvað snerti líkönin sem notuð séu til að spá um bráðnunina segir Calder hafa komið á daginn að þau hafi ekki spáð jafn örri bráðnun sumaríss og raun hafi orðið .
Því þurfi að endurskoða líkönin til að draga úr óvissunni í þeim .
Bráðnunin sé svo hröð að vísindamenn séu ekki vissir um út frá hvaða forsendum eigi að ganga í líkönunum .
Hvenær sú endurskoðun liggi fyrir sé of snemmt að segja til um .
Hitt sé ljóst að röð kaldra vetra muni þurfa til að snúa þróuninni við .
