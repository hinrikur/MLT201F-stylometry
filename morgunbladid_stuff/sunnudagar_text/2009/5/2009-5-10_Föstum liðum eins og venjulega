Eftir Jóhann Bjarna Kolbeinsson jbk@mbl.is Haustið 1985 var svolítið sérstakt í íslensku þjóðfélagi .
Steingrímur Hermannsson var forsætisráðherra , Valsmenn voru nýorðnir Íslandsmeistarar í knattspyrnu , Duran Duran var langvinsælasta hljómsveit landsins og annað hvert laugardagskvöld settist meginþorri þjóðarinnar niður fyrir framan sjónvarpið og horfði á splunkunýja íslenska sjónvarpsþætti , sem voru á dagskrá strax að loknum Staupasteini .
Umræddir þættir hétu Fastir liðir eins og venjulega og fjölluðu um veruleika þar sem kynjahlutverkunum hafði verið snúið við ; karlar voru í " hefðbundnum " hlutverkum kvenna og öfugt .
Sögusviðið var raðhúsalengja á ónefndum stað á höfuðborgarsvæðinu þar sem þrjár afar ólíkar fjölskyldur bjuggu .
Karlarnir voru í aðalhlutverknum , enda þótti fyndnast að sjá þá vinna heimilisstörfin .
Með hlutverk þeirra fóru þeir Arnar Jónsson , Jóhann Sigurðarson og Júlíus Brjánsson .
Höfundar handrits voru þær Edda Björgvinsdóttir og Helga Thorberg ásamt Gísla Rúnari Jónssyni sem jafnframt var leikstjóri .
Fundu raðhús í Hafnarfirði " Þetta var mjög ánægjulegt verkefni að vinna enda var ég með einvalalið með mér , " rifjar Gísli Rúnar upp þar sem hann er staddur í heimaborg sinni , San Diego í Kaliforníu .
Hann segir að vissulega hafi verið um ákveðna ádeilu að ræða .
" Þetta var fjári góð hugmynd , að karlinn væri heima og konan útivinnandi .
Þetta var kannski ekki alveg í árdaga kvennabaráttunnar og rauðsokkahreyfingarinnar , en það var mikil kvennabarátta í gangi og stutt síðan Kvennalistinn var stofnaður .
Þær Edda og Helga sem skrifuðu þetta voru svo sniðugar að ganga ekki of langt , eins og margir hefðu kannski gert , að gera karlana að einhverjum konum , anatómískt séð , þeir færu að ganga með börnin og svona .
Þetta voru bara karlar eins og karlar hafa alltaf verið , nema að hlutverkaskiptin voru öfug og það var algjörlega viðtekið , enda hafði það alltaf verið þannig .
Konurnar voru útivinnandi og áttu fyrirtækin , og tengdamamman sem átti fyrirtækið sem hét Systurnar Skordal , sem var svona útúrsnúningur frá Bræðrunum Ormson , fór að reyna við tengdasoninn þegar hún var orðin full í samkvæmi .
Þetta var allt svona , raunveruleikanum snúið við .
" Í stuttu máli má segja að Fastir liðir hafi slegið rækilega í gegn , enda var mikið í lagt og mikill metnaður af hálfu Ríkissjónvarpsins sem framleiddi .
Þannig eyddu þeir Gísli Rúnar og Gunnar Baldursson , leikmyndahönnuður , til dæmis nokkrum dögum í að finna réttu tökustaðina fyrir útiskotin .
" Þetta áttu að vera þrjú raðhús föst saman , hvorki fleiri né færri , og það var ekki auðvelt að finna nákvæmlega það .
Við leituðum út um allt í marga daga þangað til við fundum einhvern stað í Hafnarfirðinum sem var alveg fullkominn .
Það var ekki nóg með að tvö húsanna væru máluð og rosalega fín því það þriðja var eins og þar byggi bara akkúrat karakterinn hans Arnars .
Það var ómálað og nákvæmlega samkvæmt forskrift og við þurftum bara að bæta við svolitlu drasli fyrir framan svo allt rímaði við handritið .
En síðan var samið við eigendurna og allt í lagi með það , nema að við pössuðum okkur á að biðja eigendur ómálaða hússins að breyta engu .
Við höfðum nefnilega heyrt sögu úr Sjónvarpinu þar sem eitthvert hús hafði verið fengið að láni fyrir sjónvarpsleikrit .
Það var hæfilega hrörlegt og passaði því vel , en svo þegar tökumenn mættu mánuði síðar var búið að mála það og taka til í kring , " segir Gísli Rúnar og hlær .
Ekki endursýndir í 15 ár Nokkrir leikaranna í þáttunum fóru algjörlega á kostum í hlutverkum sínum , og er Bessi heitinn Bjarnason Gísla Rúnari sérstaklega minnistæður .
" Hann var mitt idol frá því í æsku , og líklega hefur enginn Íslendingur verið eins dáður og hann – hann gat ekki farið út fyrir hússins dyr því hann fékk aldrei frið .
En Bessi var alveg óborganlegur í þessum þáttum .
" Eins og áður segir urðu þættirnir gríðarlega vinsælir , og strax og sjötti og síðasti þátturinn hafði runnið sitt skeið var rætt um að gera framhald .
Gísli Rúnar segir hins vegar að einhverra hluta vegna hafi ekki verið vilji eða þrek til þess innan Ríkissjónvarpsins , þótt viljinn hafi klárlega verið til staðar á meðal þjóðarinnar .
" Svo var þetta bara frumflutt , og ekki endurflutt í einhver 15 ár .
En það er einföld skýring á því ; ef þú ert ekki með lobbíista inni í stofnuninni , eða jafnvel sjálfur starfsmaður hjá henni , þá er ekkert endurflutt .
Það þarf náttúrulega að borga fyrir endurflutning .
Þeir innanbúðarmenn stofnunarinnar sem eru þar í embætti hverju sinni og átt hafa hlut að máli við gerð dagskrárefnis í tímans rás , hafa verið röskir við að endurflytja eigið efni .
En ég er ekkert súr , mér finnst það nú bara fyndið , " segir Gísli Rúnar , en þættirnir voru loks endurfluttir í kringum aldamótin .
Útgáfa á DVD ? Segja má að Fastir liðir séu orðnir að hálfgerðu költ-efni , þættirnir hafa aldrei verið gefnir út en einstaka lukkunnar pamfílar luma á þáttunum á gömlum upptökum á VHS-spólum .
Gísli Rúnar segir hins vegar ótrúlegt hversu margir muni enn eftir þáttunum .
" Frægð þess fólks sem er í þessum bransa er langmest á meðal þeirra sem koma reglulega fram í sjónvarpi , þeir verða þekktastir .
Þeir sem hins vegar ala allan sinn aldur í leikhúsi verða ekki eins þekktir og hinir , þótt þeir séu ekkert verri – meira að segja oft betri .
Einn þeirra er til dæmis Jóhann Sigurðarson .
Mér skilst á honum að í 99% tilvika þegar fólk gefur sig á tal við hann sé það að tala um Fasta liði , að spyrja hann hvort ekki eigi að gera framhald og svona , " segir Gísli Rúnar sem sjálfur hefur ekki séð þættina í mörg ár .
" Hins vegar hefði ég mjög gaman af að sjá þá aftur því eina efnið sem ég hef komið nálægt og hef gaman af að horfa á er það sem ég birtist ekki sjálfur í .
Ef ég hef leikstýrt eða skrifað finnst mér hins vegar gaman að horfa .
" Aðspurður segir Gísli Rúnar að hugmyndin um útgáfu þáttanna á DVD hafi verið margrædd , enda löngu tímabær .
Það geti hins vegar reynst erfitt af fjárhagslegum ástæðum , þótt hann útiloki ekkert í þeim efnum .
" Svo er sú hugmynd alltaf uppi að gera framhald , þar sem þeir eru orðnir miðaldra , einn er skilinn og giftur aftur , fuglarnir flognir úr hreiðrunum og svona .
Það kemur vel til greina .
" Börnin vildu Inda Gísli Rúnar segist oft hitta gamla aðdáendur Fastra liða , en sjaldgæfara sé að hann hitti börn sem hreinlega kunni þættina utan að .
Það hafi þó gerst fyrir nokkrum árum .
" Við Júlli Brjáns erum mjög góðir vinir og þegar við áttum 30 ára leikafmæli fyrir skömmu endurvöktum við Kaffibrúsakarlana og fórum út á land að skemmta .
Einhvern tímann vorum við í litlu sjávarþorpi á sjómannadaginn og þá kemur keyrandi að okkur bíll fullur af börnum .
Í ljós kom að börnin áttu Fasta liði á spólu og horfðu reglulega á þættina .
Konan heilsar upp á mig á meðan börnin eru í bílnum og segir " heyrðu börnin vilja endilega ...
" og ég hélt að hún ætlaði að segja að þau vildu endilega hitta mig , en þá kom í ljós að þau vildu endilega sjá Júlíus .
" Þau eiga nefnilega Fasta liði og þau elska Inda í þáttunum og vilja endilega sjá hann af því að hann er orðinn svo gamall .
" Þá vildu þau sjá hann í návígi , þegar hann var orðinn svona gamall og gráhærður , " segir Gísli Rúnar og hlær .
Fastir liðir Leikstjóri : Gísli Rúnar Jónsson .
Handrit : Edda Björgvinsdóttir , Helga Thorberg og Gísli Rúnar Jónsson .
Aðalhlutverk : Bessi Bjarnason , Júlíus Brjánsson , Sigrún Edda Björnsdóttir , Arnar Jónsson , Jóhann Sigurðarson , Ragnheiður Steindórsdóttir og Hrönn Steingrímsdóttir .
Fjöldi þátta : 6 .
Framleiðsluár : 1985 .
Framleiðandi : Ríkissjónvarpið .
