BANDARÍSKI leikarinn og leikstjórinn Sean Penn hefur sótt um skilnað frá eiginkonu sinni til 13 ára , Robin Wright Penn .
Saman eiga þau tvö börn , Dylan sem er 18 ára og Hopper Jack sem er 15 ára .
Þetta er ekki í fyrsta sinn sem þau hjónin sækja um skilnað hvort frá öðru .
Penn sótti fyrst um skilnað í desember 2007 , en beiðni hans var vísað frá .
Þremur dögum seinna sótti Robin Wright Penn síðan um skilnað .
Í apríl 2008 báðu þau hins vegar um að draga umsóknina til baka þar sem þau hugðust láta reyna aftur á hjónabandið .
Hjónakornin mættu saman til Óskarsverðlauna-afhendingarinnar sem fram fór í febrúar sl. en þar var Sean Penn verðlaunaður fyrir besta leik leikara í aðalhlutverki fyrir túlkun sína á Harvey Milk í myndinni Milk .
Það vakti hins vegar athygli að í þakkarræðu sinni minntist hann ekki orði á eiginkonu sína .
Þegar hann síðar var inntur eftir þessu sagði hann þetta ekki illa meint gagnvart eiginkonu sinni , hann hefði einfaldlega bara langað til þess að þakka þeim sem komu að gerð myndarinnar .
" Ég vildi einskorða mig við allt fagfólkið sem kom að gerð myndarinnar .
Hefði ég þakkað Robin þá hefði ég einnig þurft að þakka móður minni , dóttur minni og syni mínum og sum þeirra munu refsa mér ef ég minnist á þau , " er haft eftir Sean Penn .
