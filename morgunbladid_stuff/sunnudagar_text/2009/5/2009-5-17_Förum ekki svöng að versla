ÖMURLEGUR pólitískur veruleiki blasir við .
Aumkunarverð og algerlega ótímabær kosningabarátta er afstaðin .
Hún einkenndist af glansmyndum frá 2007 og hatri á einum flokki .
Lítið var um loforð og kepptust frambjóðendur við að skauta fram hjá því sem raunverulega þurfti að segja .
Niðurstaða þjóðarinnar var sú að ekki var hægt að treysta neinum og því komust fjórir einstaklingar að frá Borgarahreyfingunni inn á þing .
Þeirra helsta markmið var að benda á hversu ömurlegt og óraunsætt stjórnmálaumhverfið var orðið .
Hlutu þau að launum óánægjufylgi sem færði þeim fjóra þingmenn .
Þingmenn sem nú ætla að leggja mikla áherslu á málefni flóttamanna og klæðaburð þingmanna .
Þjóðin enn aftur dregin á tálar með umræðu um nauðsyn eða ónauðsyn ESB aðildar .
Til þeirra verka hafa valist blaðamenn og fyrirsagnahöfundar .
Þjóðin hefur hins vegar löngu gert sér grein fyrir því að ESB aðild " reddar " okkur ekki úr þeirri skuldahít sem við erum föst í .
Forsætisráðherra og fylgisveinn hennar segja þjóðina " ekki skilja " hvaða þau eru búin að gera mikið og kenna lélegri upplýsingagjöf um .
Hljómar kunnuglega ! Hvað varð um fyrirheit Vinstri grænna um að losna við AGS ? Getur verið að góð niðurstaða þeirra í nýafstöðnum kosningum sé eindreginni andstöðu þeirra við ESB að þakka ? Það er ekki neitt launungarmál hvað aðildarsamningur við ESB mun fela í sér .
Undanþágur frá fiskveiði- og landbúnaðarstefnu ESB verða ekki veittar ! Undanþágur eru blekkingar .
Möltusamningurinn er fjarri því að vera samanburðarhæfur og byggist á verndarsjónarmiðum .
Hann er ekki undanþága frá sameiginlegri sjávarútvegsstefnu ESB .
Ákvæði aðildar geta einnig breyst eftir inngöngu .
Þá mega okkar örfáu atkvæði lítils gagnvart því ef fiskinn , vatnið eða orkuna fer að vanta í önnur aðildarríki .
Er það þjóðþrifamál að hér þurfi að koma Brusselstjórn til þess að Íslendingar vinni sig úr vanda þeim er útrásarníðingarnir eiga höfuðsök á ? Hvað um íslenska mannauðinn sem stjórnmálaflokkunum varð svo tíðrætt um í kosningabaráttunni ? Getur hann ekki neitt til málanna annað lagt en þátttöku í skoðanakönnunum ? Títt ræddi mannauðurinn þarf vitanlega líka að borga skuldir sínar og útrásarinnar þrátt fyrir að hafa ekki tekið þátt í henni .
Hann mun þó ekki njóta sömu afsláttar- og afskriftarkjara og þeir landflóttamenn sem nú búa í vellystingum í " langtburtistan " .
Þar gefa þeir okkur langt nef og hía á okkur : nananabúbú , þið náið okkur aldrei ! Það er gott aðhaldsráð þegar gæta á að heilsunni að fara aldrei svangur að versla .
Það leiðir til fljótfærnislegra innkaupa sem stýrast af skyndiorkuþörf en ekki skynsemi .
Það sem er sett í innkaupakerruna verður órökrétt og þegar komið er heim tekur eftirsjáin við .
Hvers vegna át ég súkkulaðið í búðinni án þess að huga að því hvað ég ætlaði að taka með mér heim ? Íslendingar eru soltnir eftir lausnum sem ráðalaus ríkisstjórn sinnir ekki .
Það er ekki góð hugmynd að fara að samningaborðinu á meðan hungrið sverfur að og upplausn ríkir í stjórnmálum .
Leysa þarf vandann heima fyrir áður en hugað er að ESB aðild .
Við erum líka fullfær um það .
Íslendingum hefur yfirleitt tekist allt sem þeim dettur í hug , meðal annars að eiga þátt í stærstu gjaldþrotum í heimi .
Sem betur fer er til afreksfólk á öðrum sviðum en í gjaldþrotum .
Ekki þarf að líta langt aftur í tímann til að sjá hvers megnugur landinn er þegar hann setur sér markmið .
Afrekin hafa oftar en ekki hrakið alla tölfræði miðað við höfðatölu .
Sjálfstraustinu þarf að ná aftur .
Setja þarf skýr markmið og leiðir til að ná þeim .
Það er góð hugmynd að senda Samfylkinguna út til aðildarviðræðna .
Því á meðan getum við hin farið að taka á þeim málum sem skipta miklu meira máli .
Þau mál eru vitanlega að bjarga heimilum og fyrirtækjum á Íslandi .
Höfundur er skrifstofustjóri með MS í mannauðsstjórnun .
