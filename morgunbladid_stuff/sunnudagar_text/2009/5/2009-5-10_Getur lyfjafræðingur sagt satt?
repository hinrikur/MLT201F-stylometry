HINN 28. apríl ritar Einar Magnússon , lyfjafræðingur og lyfjamálastjóri í heilbrigðisráðuneytinu , svargrein í Mbl. við litlum pistli undirritaðs frá 22. apríl vegna ummæla sem höfð voru eftir Ögmundi Jónassyni heilbrigðisráðherra varðandi nýja reglugerð um endurgreiðslu lyfjakostnaðar sjúklinga .
Ummælin voru eftirfarandi : " Þá erum við að ræða lyf sem eru sambærileg við önnur lyf sem dýrari eru , það er verðið eitt sem skilur þar á milli " ( mbl.is , 7. apríl 2009 ) .
Í grein sinni segir Einar : " Hin röngu ummæli ráðherra telur Ólafur sig hafa eftir Ögmundi Jónassyni ...
" .
Síðar segir Einar einnig : " Þau röngu ummæli sem Ólafur vill gera alvarlegar athugasemdir við og telur sig hafa eftir Ögmundi ...
" .
Nú fór undirritaður að efast um að hafa lesið rétt .
En viti menn , ummælin voru þarna , í gæsalöppum , eins og gert er þegar orðrétt er haft eftir viðmælanda .
Hafi ráðherra ekki sagt það sem eftir honum var haft , hefði það verið ráðherra , eða lyfjamálastjóra , í lófa lagið að fá ummælin leiðrétt .
Mér vitanlega hefur engin leiðrétting birst .
Reyndar er það forvitnilegt að Einar skuli í tvígang tala um " hin röngu ummæli ráðherra " , eins og að hann sé sammála því að svo hafi verið .
Eftir nokkuð langan orðréttan kafla úr máli Ögmundar á fundi þar sem hann kynnti nýju reglugerðina , kemst Einar að þeim kjarna málsins sem undirritaður gerði alvarlegar athugasemdir við .
Einar segir : " Lyfin eru mismunandi en með sambærilega verkun ...
" .
Lyfin eru mismunandi og einungis sambærileg að því leyti að þeim er ætlað að hafa hliðstæð áhrif á líkamann , það er að minnka magasýrur annars vegar og hins vegar að lækka kólesteról .
Lyfin hafa að þessu leyti sambærilega verkun , en verkunin er ekki sú sama .
Lyfin eru mismunandi .
Því fer fjarri að verkunin sé jafnöflug hjá öllum lyfjum í þessum flokkum .
Tökum hliðstæðu við brú yfir á .
Tilgangur brúarinnar er að flytja fólk frá öðrum bakkanum yfir á hinn .
Þannig hafa allar brýr þessa " sambærilegu verkun " .
En rúta fer ekki yfir göngubrú .
Undirritaður er ekki að gefa neitt annað í skyn en að afl lyfjanna og geta til að skila verkun sinni er misjafnt og að sumir sjúklingar þurfa öflugari lyf en aðrir , auk þess sem benda má á að mismunandi lyf þolast misjafnlega vel en sá vandi er einstaklingsbundinn .
Ef miðað er við ávísanir lækna á kólesteról-lyf í janúar 2009 , kemur í ljós að um tuttugu þúsund sjúklingar fengu ávísað kólesteróllækkandi lyfjum .
Einungis um fjórðungur þeirra fékk ávísað lyfjum með greiðsluskyldu samkvæmt núgildandi reglugerð .
Aðrir , eða tæplega fimmtán þúsund sjúklingar , stóðu frammi fyrir þeim valkosti að greiða lyfin að fullu , eða að skipta yfir í lyf með vægari eða kraftminni verkun .
Þetta er " árásin á sjúklingana " sem ég ræddi um í pistli mínum .
Það er fleira sem greinir á milli lyfjanna en verðið .
Það er kjarninn í málinu .
Vísað er til föðurhúsanna öllum dylgjum um skort á samfélagslegri ábyrgð og hagræðingu í ráðstöfun opinberra fjármuna .
Það er ekki gott að segja hvað Einari gengur til með þessu , nema að vekja tortryggni .
Undirritaður hefur fullan skilning á áhuga ráðherra að nýta fjármuni betur .
Aðferðin , sem valin hefur verið , hlýtur að teljast vafasöm og varasöm .
Svo að enginn þurfi að velkjast í vafa skal sagt afdráttarlaust : Engar athugasemdir eru gerðar við notkun samheitalyfja , en sjúklingar eiga að fá þau lyf sem þeir þurfa að mati lækna .
Ef ódýrustu lyfin hjálpa sjúklingi til að fá bót meina sinna er það auðvitað ljómandi gott .
Við Einar hljótum á hinn bóginn að vera sammála um að mestu skipti að lyfjanotkun sé markviss með heilsu og öryggi hvers sjúklings í öndvegi , jafnframt því að lyf séu hvorki ofnotuð né vannotuð .
Mikið getur oltið á réttri lyfjanotkun – tilgangurinn skal helga meðalið .
Vaka á yfir velferð sjúklinga og gera þeim kleift að njóta vandaðrar heilbrigðisþjónustu án tillits til efnahags .
Í lok greinar sinnar varpar Einar Magnússon fram spurningu , sem er býsna rætin í minn garð , starfsfélaga minna og reyndar lækna líka .
Spurningunni skal nú svarað , en hún er svona : " Skyldi það vera af umhyggju Ólafs fyrir sjúklingum og skattgreiðendum að hann hefur á undanförnum árum haldið því lyfi að læknum sem hann hefur hagsmuni af að selja ? " Svarið er einfalt .
Ég hef á undanförnum árum haft af því mikla ánægju að geta kynnt læknum nýjungar á sviði hjartalækninga og gefið út fræðsluefni ætlað sjúklingum til að hjálpa þeim að skilja og takast á við sjúkdómana enda hefur vísindaleg framþróun á þessu verið afar áhugaverð hvað varðar bata- og lífslíkur hjartasjúklinga .
Það sem fékk mig til að andmæla ummælum ráðherra var umhyggja fyrir sjúklingum , engir hagsmunir aðrir en þeirra og alls ekki einhver vörn fyrir lyfjafyrirtæki .
Þau eru fullfær um að svara fyrir sig sjálf .
Einmitt af þessari ástæðu undirritaði ég pistil minn " lyfjafræðingur " .
Þó svo að ég sé lyfjafræðingur , fannst mér sá titill ekki vera slíkt skammarheiti að ég mætti ekki tjá mig opinberlega .
Meira að segja lyfjafræðingar geta haft heiðvirðar skoðanir og svarað fyrir sig .
Höfundur er lyfjafræðingur 