Eftir Birtu Björnsdóttur birta@mbl.is " VIÐ höfum nú sett upp sýningar í öllum heimsálfunum , utan Suðurskautsins og Afríku , " segir Dýri Jónsson , framkvæmdarstjóri Vesturports , og bætir við að sýningar í fyrrnefndu heimsálfunni gætu jafnvel orðið að veruleika á næstu misserum .
Nýjustu landvinningar Vesturports fara fram á alþjóðlegri leiklistarhátíð í Århus í Danmörku um miðjan júní þar sem hópurinn setur upp Woyzeck í samstarfi við Leikfélag Reykjavíkur .
Umrædd hátíð nefnist ILT , Internationalt Levende Theater , og er haldin nú í fyrsta skipti .
Á heimasíðu hátíðarinnar segir að tilgangur hennar sé að safna saman því áhugaverðasta sem hefur verið í boði í hinum alþjóðlega leikhúsheimi undanfarið leikár .
" Upphaflega var okkur boðið að setja upp Hamskiptin en leikmyndin úr þeirri sýningu er enn á leiðinni frá Ástralíu , þar sem hún var síðast sett upp , og kæmi ekki til með að ná í tæka tíð til Danmerkur , " segir Dýri en bætir við að Woyzeck sé ekki mjög ferðavæn sýning .
" Við erum um 30 manna hópur sem fer þarna út til að setja upp sýninguna auk þess sem sviðsmyndin fyllir 40 feta gám .
" Það hefur þó ekki stöðvað hópinn hingað til því Woyzeck hefur verið sett upp á Íslandi , í Hollandi , Bretlandi , Þýskalandi , Spáni , Suður-Kóreu og nú síðast í New York .
" Í þetta skiptið munum við einnig taka sýninguna upp til að geta gefið út á mynddiski og sýnt í sjónvarpi , " segir Dýri .
Danirnir sparir á vatnið Ferðalög með sýningar af þessu tagi hljóta að kalla á talsverða aðlögun á hverjum stað , ekki satt ? " Jú , vissulega , " samsinnir Dýri .
" Börkur [ Jónsson ] leikmyndahönnuður fór til Danmerkur um daginn og tók út salinn og leysti úr tæknilegum atriðum .
Það er jafnan mikið sem fylgir sýningunum okkar , loftfimleikar og annað , og því að ýmsu að huga þegar setja á sýningu upp á nýjum stað .
Musikhuset í Árósum er reyndar mjög tæknilegt og vel útbúið leikhús .
Það eru þó helst mörg tonn af vatni sem vefjast fyrir Dönunum , þeir eru svo meðvitaðir um að vatn sé af skornum skammti í Danmörku .
" Ýmislegt er annars á dagskránni hjá Vesturporti auk Danmerkurferðarinnar og frekari ferðalög með sýningar þeirra koma þar talsvert við sögu .
" Framundan í vetur er svo uppfærsla af Faust þar sem Gísli Örn Garðarsson og David Farr , hjá Royal Shakespeare Company , vinna leikgerðina og þeir Nick Cave og Warren Ellis semja tónlistina fyrir verkið , " segir Dýri .
