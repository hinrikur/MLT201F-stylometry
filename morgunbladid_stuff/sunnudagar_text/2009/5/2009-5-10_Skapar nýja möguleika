Eftir Ásgeir Ingvarsson asgeiri@mbl.is ÞAÐ geta sennilega flestir fallist á að aukin menntun varðar veginn að góðu gengi á vinnumarkaði .
Um árabil hefur Endurmenntun Háskóla Íslands boðið upp á vinsælar lengri námsbrautir , og hefur t.d. fjöldi fólks sótt hið vinsæla Rekstrar- og viðskiptanám sem þar hefur verið kennt í röska tvo áratugi .
Á mánudag rennur út umsóknarfrestur í lengri námsbrautir fyrir næsta haust .
Alls eru í boði tólf námsbrautir , þar af fjórar nýjar , og segir Thelma Jónsdóttir , markaðs- og kynningarstjóri Endurmenntunar , framboðið aldrei hafa verið eins fjölbreytt .
Á þægilegum hraða " Kennslan er skipulögð með þeim hætti að hægt er að stunda námið með vinnu , eða samhliða atvinnuleit .
Námsbrautirnar spanna flestar frá 2 upp í 3 misseri , og er kennslan lotubundin svo að tekið er fyrir eitt fag í einu sem nemendur geta þá einbeitt sér að samhliða öðrum skyldum , " útskýrir Thelma .
" Venjulega er kennt síðdegis tvo daga í viku og stöku sinnum á laugardögum .
Margar námsleiðir er einnig hægt að stunda í fjarnámi og geta nemendur þá hlýtt á upptökur af fyrirlestrum eins og þeim hentar .
Gildir þá einu hvort nemandinn stundar nám sitt hinum megin á landinu , á höfuðborgarsvæðinu eða í öðrum heimshluta .
" Góð leið til að hefja nám að nýju Thelma segir inntökuskilyrði í flestar brautir stúdentspróf eða sambærileg menntun , ef undan eru skildar tvær námsbrautir á meistarastigi .
" Nemendur útskrifast með diplómagráðu , en allt námið er hægt að fá metið inn í lengra háskólanám við hinar ýmsu deildir HÍ , " segir hún .
" Við verðum t.d. vör við að margir nota þessa leið til að venja sig aftur við skólabekkinn eftir að hafa verið lengi á vinnumarkaði , og láta svo slag standa og bæta við sig stærri gráðu þegar náminu hjá okkur lýkur .
Öllum nýnemum bjóðum við upp á námskeið í námstækni til að auðvelda umskiptin .
" Nýjar og spennandi gráður Meðal námsleiða næsta vetrar er námsbrautin Leiðsögunám á háskólastigi , og nú er í fyrsta skipti boðið upp á nám á meistarastigi í Fjölskyldumeðferð annars vegar og Málefnum innflytjenda hinsvegar , en síðarnefnda námið segir Thelma vera hið fyrsta sinnar tegundar á landinu .
Hjá Endurmenntun má einnig finna margar brautir sem koma sér vel í atvinnulífinu .
Nefna má sem dæmi námsbrautirnar Gæðastjórnun , Mannauðsstjórnun , Verkefnastjórnun – leiðtogaþjálfun og Þjónustustjórnun sem hafa allar verið í boði hjá Endurmenntun í nokkur misseri .
Fjárfesting sem skapar tækifæri Skólagjöld eru mishá við hinar ólíku námsbrautir en kostnaður hleypur að jafnaði á nokkrum hundruðum þúsunda fyrir allt námið .
" Margir eiga þó rétt á styrkjum frá stéttarfélögum eða vinnuveitendum , og eins geta þeir sem eru án atvinnu átt rétt á menntastyrk frá Vinnumálastofnun fyrir hluta námskostnaðar , " segir Thelma .
Thelma bendir á að æ fleiri átti sig á að ávinningurinn af viðbótarmenntun af þessu tagi getur skipt sköpum .
" Við verðum vör við að fyrirtæki senda starfsmenn sína til náms hjá okkur til að búa til hæfari starfskrafta og fá aukna þekkingu inn í reksturinn .
Flestir koma þó til okkar á eigin vegum til að styrkja sig á sínu sviði eða prófa sig áfram á nýjum vettvangi og auka þannig möguleika sína á vinnumarkaði , " segir hún .
" Svo er algengt að námið verði hvati að nýjum rekstri , og hafa t.d. orðið til nokkur áhugaverð fyrirtæki í náminu hjá okkur .
" www.endurmenntun.is 