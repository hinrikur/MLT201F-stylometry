" NÚ ER það sannað að tilraunin Ísland gekk ekki upp .
" Þetta sagði kunningi við mig í fyrrahaust , skömmu eftir hrun efnahagskerfisins .
Glettinn var hann á svip þrátt fyrir ófarirnar , því hvernig eigum við að komast yfir erfiðleikana ef við höfum ekki húmorinn í vopnabúrinu .
" Tilraunin Ísland gekk ekki upp , " varpaði hann fram í hálfkæringi , en hafði kannski nokkuð til síns máls .
Kannski sýnir sagan að okkur hefur ekki verið treystandi til að standa á eigin fótum í seinni tíð .
Íslendingar spilltust .
Eftir fátækt og harðræði árhundruðum saman urðu þeir á einni nóttu heimtufrekir og hrokafullir .
Þeir fóru að lifa um efni fram á sama tíma og þjóðin vandist því að reiða sig á ölmusu annarra .
Engin þjóð græddi viðlíka á Marshall-aðstoðinni í kjölfar stríðsins .
Kaninn dældi peningum inn í landið mestallt kalda stríðið og okkur þóttu þeir peningar góðir .
En þegar kom að alþjóðlegum skuldbindingum fóru landar vorir endalaust fram á undanþágur vegna hins og þessa .
Við vildum allt án þess að fórna nokkru til og það kristallaðist í útrásarhugsuninni þegar " víkingarnir " okkur vildu eignast allan heiminn fyrir pening sem þeir áttu ekki einu sinni sjálfir .
Enn er umræðan gagnvart ESB á svipuðum nótum .
Við viljum allt fyrir ekki neitt .
Ísland hefur hugsað eins og barn sem fer óvarlega en nýtur þess að láta aðra bjarga sér .
Hvað er til ráða ? Þótt illa hafi farið í bankamartröð frjálshyggjunnar hlýtur að vera hægt að búa á ný til sæmilega fullveldissögu , sögu stjórnmálalegs og efnahagslegs sjálfstæðis .
En þá verðum við að hætta að lifa um efni fram .
Við verðum að seilast langt aftur í tímann eftir réttu gildunum .
Kannski aftur til tíma Hávamála þar sem segir : Vits er þörf þeim er víða ratar , dælt er heima hvað .
Þjóðin hefur margoft sýnt dugnað sinn og samheldni en kannski hefur stundum vantað vitið .
Skorpuvinnan sem fylgir vertíðarlífinu hefur átt vel við okkur – hvort sem háttar til um fisk eða landbúnað – og ef mannslíf komast í hættu standa allir Íslendingar sameinaðir sem einn maður að björgun .
Þetta á til dæmis við um afleiðingar náttúruhamfara .
Nú sleikir landinn sár sín , ekki vegna náttúruhamfara heldur vegna skammsýni , heimsku sinnar og græðgi .
Látum það gott heita .
Stígum fram á aðgerðasvæðið , leggjum skorpuhugsunina til hliðar , hugsum til langrar og jafnrar framtíðar .
Jöfn og stabíl lífsgæði fást ekki með ofurbjartsýni eða töfralausnum .
Hvorki þorskurinn né áliðnaðurinn einn , hvað þá möguleg olíuleit á drekasvæðinu , dugar ein og sér til að bjarga framtíð þjóðarinnar .
Samfélög standa best þegar þau dreifa hugviti sínu og áhættu , sníða sér stakk eftir vexti .
Víst er að fiskimiðin , orkuauðlindirnar og annað góss verður hjálplegt í sókn til nýrra tíma en mestu máli mun skipta að koma á hugarfarsbreytingu þar sem skyldur okkar í alþjóðlegu umhverfi verða að liggja fyrir .
Við getum ekki endalaust ætlast til þess að umheimurinn styrki okkur með ýmsum hætti og veiti okkur undanþágur vegna þess að við séum svo smá og fá .
Það er sérstakt áhyggjuefni að síðan hrunið varð hefur ríkt nánast pattstaða í samfélaginu þar sem allir eru að bíða .
Kannski veit þó enginn almennilega eftir hverju .
Þjóðin hefur beðið eftir Godot í meira en hálft ár og nú er mál að ljúka þeirri bið .
Godot kemur aldrei – ekki frekar en í leikritinu – við verðum að finna lausnirnar hjá okkur sjálfum og axla þá ábyrgð og skyldur sem fylgja því að vera fullvalda þjóð .
Tökum höndum saman – leggjum niður flokkadrætti og karp .
Skilgreinum markmið okkar og lifum sjálfstæðið í reynd í fyrsta skipti í sögunni – færum fórnir – fögnum sigrum .
Tilraunin Ísland getur gengið upp , en ekki án róttækrar hugarfarsbreytingar .
Tími þeirrar breytingar er runninn upp .
Tilraunin Ísland verður að ganga upp .
Við skuldum börnunum okkar það .
Höfundur er rithöfundur 