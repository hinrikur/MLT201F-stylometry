Einar Árnason fæddist í Reykjavík 13. júní 1945 .
Hann lést á Landspítalanum 24. mars sl. Foreldrar hans voru Ingibjörg Einarsdóttir , f. 25. nóvember 1904 , d. 17. september 2002 , og Árni Þórðarson , skólastjóri , f. 3. júní 1906 , d. 10. október 1984 .
Systir Einars er Steinunn , f. 2. mars 1942 , gift Ólafi Ottóssyni , f. 8. apríl 1943 .
Dóttir Einars og Guðlaugar Löve er Berglind , f. í Reykjavík 27. júní 1966 , gift Gauta Jóhannessyni og eiga þau tvö börn , Gretti , f. 1991 , og Auði , f. 1996 .
Dóttir Einars og Ingibjargar Nönnu Norðfjörð er Ingibjörg , f. í Reykjavík 20. desember 1969 .
Sonur Einars og Arndísar Finnbogadóttur er Árni Þór , f. á Ísafirði 8. maí 1979 .
Einar stundaði nám við Hagaskóla , Héraðsskólann á Reykjum í Hrútafirði og lýðháskóla í Danmörku .
Einar starfaði í Landsbanka Íslands , var sölumaður hjá Kristjáni G. Gíslasyni og Íslensk-ameríska verslunarfélaginu .
Starfaði hjá Samvinnutryggingum í Reykjavík , á Egilsstöðum og á Ísafirði .
Tók síðan við skrifstofustjórn hjá Steiniðjunni hf. á Ísafirði og síðar Ljóninu sf. á Ísafirði eða þar til hann stofnaði eigið fyrirtæki , Seríu sf. og síðan Hljómtorg sem hann rak þar til hann flutti til Reykjavíkur árið 1989 .
Einar var mjög virkur þátttakandi í félagsstörfum meðan hann bjó á Ísafirði , var frímúrari , félagi í Lionsklúbbnum , Junior Chambers , Bridgefélaginu og Skíðafélaginu og sjálfsagt fleiri félögum .
Einar veiktist alvarlega á árinu 1990 og bjó síðustu 15 ár ævi sinnar í Oddshúsi við Sléttuveg í Reykjavík og naut þar frábærrar umönnunar starfsfólksins í húsinu .
Útför Einars fór fram í kyrrþey .
, , Hvar hafa dagar lífs þíns lit sínum glatað ? " Þessi spurning skálds , sem sjálft naut fárra hérvistarára , kom í hugann þegar vinur okkar Einar Árnason kvaddi þótt brotthvarf hans kæmi í sjálfu sér ekki á óvart þegar horft er til baka .
Já , hvenær glötuðu dagar lífs hans lit sínum ? Þessa góða drengs sem allir sem kynntust nutu nærvistar við ; sem ávallt var reiðubúinn að rétta fram hönd þá þörf var á ; manns sem kunni að hlusta og virða skoðanir annarra , þótt fastur væri fyrir ef því var að skipta .
Hvarf litríki lífs hans daginn sem áfallið , sem leiddi til þess að eiginleikinn til að tjá sig var ekki lengur til staðar , reið yfir ? Áfall sem leiddi af sér 18 ára þolraun , sem hann bar með karlmennsku og slíkri reisn , er best lét , að á samverustundum upplifðu vinir að sitthvað af gömlum venjum hafði honum tekist að varðveita .
Það þótti okkur vænt um .
Og sami ljúflingurinn var enn til staðar .
Vinum var vel fagnað .
Gestabókin á sínum stað .
Áratuga vináttu undirritaðra og Einars verður ekki gerð skil í fáeinum orðum .
Hún hófst á Ísafirði nokkru eftir þangað komu hans .
Segja má að hann hafi fljótt fléttast inn í ákveðinn vinahóp , Reykvíkingur , vesturbæingur og KR-ingur , svo auðveldlega að fyrr en varði var hann eins og hver annar heimamaður .
Þannig var hann .
Auðtekinn og gefandi .
Þeir er nutu vináttu hans gleyma honum ekki .
Sjálf höfum við margs að minnast : Fjögurra para hópsins sem árum saman fagnaði nýju ári og innsiglaði vináttu liðinna stunda á gamlárskvöld ; ferðalaga innanlands og utan , að ógleymdum laxveiðiferðum í Djúpinu , svo fátt eitt sé nefnt utan daglegra samskipta , sem síður drukkna í amstri hversdagsins í litlum samfélögum en hinum stærri .
Einar var góður bridgespilari og laxveiði var ástríða hans um árabil .
Samvistum með honum á árbakkanum verður ekki með orðum lýst .
Hugurinn nær að fanga þær og það nægir .
Einar Árnason var ekkert öðru vísi en við hin hvað það varðar að stundum gaf á bátinn .
Beina leiðin er ekki alltaf auðrötuð .
Það breytti þó í engu lífsmunstrinu sem hann svo ríkulega hafði tileinkað sér , að sælla er að gefa en þiggja .
Hvert sem umhverfi og aðstæður voru var Einar alltaf samur .
Endaspretturinn var vini okkar erfiður .
Undirritaður , sem kom að sjúkrabeði hans fáeinum dögum eftir áfallið fyrir rúmum átján árum , er þakklátur fyrir að hafa fengið tækifæri til að setjast hjá honum örskotsstund áður en hann kvaddi ; sannfærður um að þrátt fyrir allt hafi hann náð kveðju minni .
Við hjónin erum fullviss um að við mælum fyrir hönd margra er við kveðjum þennan góða vin og biðjum honum velfarnaðar í ríki Höfuðsmiðsins .
Víst er að þar hefur hann verið leiddur að vötnum þar sem hann nú nýtur næðis .
Börnum Einars , Berglindi , Ingibjörgu og Árna Þór , svo og öðrum ættingjum sendum við kveðjur með þeirri ósk að allar þær góðu minningar sem tengjast honum megi ylja þeim allar þær ókomnu stundir sem þeim eru ætlaðar .
Sigurður J. Jóhannsson , Sæunn S. Sigurjónsdóttir .
Árni Þórðarson , faðir Einars Árnasonar , og Sesselja Þórðardóttir , föðuramma mín , voru systkini .
Einungis eru tæpar þrjár vikur á milli okkar Einars í aldri og þar sem við bjuggum á Kvisthaganum í Reykjavík , hann á númer 17 og ég á númer 19 , þá vorum við leikfélagar og æskuvinir .
Við vorum heimagangar hvor hjá öðrum og er mér minnisstætt hve heimilin voru gjörólík .
Annars vegar átta barna heimili með umferð eins og á járnbrautarstöð , en hins vegar kyrrlátt heimili þar sem allt var í röð og reglu og húsmóðirin Gagga átti ávallt gnægð af gómsætum kökum fyrir unga athafnamenn .
Við Einar fylgdumst að í skóla og leik fram til 14 ára aldurs og þótt við færum hvor í sína áttina til frekara náms náðum við síðar saman í leik og gleði á Glaumbæjarárunum og við veiðar í Húnavatnssýslu .
Einar var traustur vinur , hrekklaus , skemmtilegur og alltaf til í tuskið .
Hann hafði góðlegt glettið bros sem ávallt yljaði og ósjálfrátt leið manni vel í návist hans .
Þótt Einar hafi komið víða við í starfi þá var það ekki svo að hann væri ekki vel liðinn heldur höguðu kringumstæður því að hann varð að skipta um vinnustaði .
Þegar hann vann hjá Samvinnutryggingum í Reykjavík var hann fenginn til þess að leysa af umboðsmann fyrirtækisins á Egilsstöðum , er fór í ársleyfi .
Einari líkaði dvölin þar vel , en umboðsmaðurinn kom aftur og Einar varð að víkja .
Síðar var hann á sama hátt fenginn til þess að leysa af umboðsmann Samvinnutrygginga á Ísafirði , en er sá kom aftur úr leyfi ákvað Einar að verða um kyrrt á Ísafirði .
Vann hann fyrst hjá öðrum , en síðar við eigið fyrirtæki .
Einar bjó á Ísafirði fram til ársins 1991 er hann fékk heilablóðfall og dvaldi eftir það á Reykjalundi og í þjónustuíbúð í Oddshúsi við Sléttuveg í Reykjavík .
Við heilablóðfallið röskuðust talstöðvarnar en þrátt fyrir helftarlömun gat Einar unnið á vernduðum vinnustað á meðan þau störf gáfust .
Glettna brosið var enn til staðar og við gátum hlegið saman að gömlum uppákomum þótt Einar gæti ekki myndað orð né skrifað .
Það var ávallt gaman að heimsækja Einar , þótt stopult væri í seinni tíð .
Ég sendi börnum hans og ættmennum samúðarkveðjur við fráfall góðs drengs .
Stefán Pálsson .
