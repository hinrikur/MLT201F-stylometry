ÁSTÆÐA er til að vekja athygli á að í síðustu viku fól Steingrímur J. Sigfússon , sjávarútvegs- og landbúnaðarráðherra , Framkvæmdasýslu ríkisins að ganga frá húsnæði til leigu undir starfsemi Matís ohf. , sem sinnir fjölbreyttu rannsókna- , þjónustu- og nýsköpunarstarfi í matvælaiðnaði , og starfar nú á þremur stöðum í höfuðborginni .
Nú hefur verið gengið til samninga við byggingarfélagið Mótás um leigu á 3.800 fermetra þriggja hæða húsnæði í eigu félagsins .
Leigusali hefur áætlað að mannaflaþörf , þ.m.t. afleidd störf við að fullgera húsnæðið í samræmi við húslýsingu Matís , sé um 200 ársverk .
Þessi aðgerð er í samræmi við markmið ríkisstjórnarinnar um að fjölga störfum í byggingariðnaði .
Vert er að fagna þessum viðburði en ítrekað að betur má ef duga skal .
Meistarafélag húsasmiða ásamt öðrum meistarafélögum í bygginga- og mannvirkjagerð hefur undanfarin misseri ítrekað vakið athygli ríkisstjórnarinnar á þeirri skelfilegu stöðu sem byggingar- og mannvirkjageirinn er í um þessar mundir .
Atvinnuleysi í mannvirkjagerð er gífurlegt , en skv. upplýsingum frá Vinnumálastofnun í lok apríl eru atvinnulausir í þeim geira hvorki fleiri né færri en 3.480 .
Meistarafélögin í bygginga- og mannvirkjagerð héldu í lok febrúar sl. fjölmennan fund þar sem iðnaðarráðherra , Össur Skarphéðinsson , flutti framsögu um stöðuna í byggingariðnaði og væntanlegar aðgerðir .
Í máli ráðherra kom m.a. fram að ríkisvaldið áformi að kaupa eða leigja fokhelt húsnæði fyrir ýmsar stofnanir hins opinbera .
Sú aðgerð gæti skapað 1.200-1.400 störf .
Vonandi er að fyrrnefndur gjörningur vegna Matís ohf .
sé aðeins fyrsta skrefið .
Á fundinum með iðnaðarráðherra kom fram skýr krafa um að vextir verði lækkaðir strax til þess að koma hjólum atvinnulífsins af stað á ný og einnig að farið verði ofan í saumana á hvort ekki sé mögulegt að afnema verðtrygginguna .
Aðgerða er þörf strax , atvinnulífið þolir ekki þessa kyrrstöðu sem ríkt hefur í allan vetur .
BALDUR ÞÓR BALDVINSSON , form .
Meistarafélags húsasmiða .
Frá Baldri Þór Baldvinssyni 