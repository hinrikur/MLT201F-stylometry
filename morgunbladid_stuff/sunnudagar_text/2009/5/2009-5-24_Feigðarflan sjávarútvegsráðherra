Nú á í krafti réttlætisins að innkalla veiðiheimildir útgerðarinnar og úthluta þeim aftur eftir óljósum aðferðum .
Þetta hefur lengi verið stefna Samfylkingarinnar og nú hafa Vinstri grænir slegist í hópinn .
Það að sparka stoðum undan mikilvægasta atvinnuvegi þjóðarinnar með þessum hætti , nú á þeim tímum þegar við þurfum á öllu okkar að halda til að komast út úr hinum efnahagslega brimskafli , má líkja við efnahagslegt og byggðalegt hryðjuverk .
Hvers eiga þeir að gjalda sem hafa barist við að halda útgerð gangandi , hafa keypt allar sínar veiðiheimildir , allt með það að markmiði að halda atvinnulífi gangandi ? Þeir sem hugsa um það fólk sem á allt sitt undir því að útgerðin gangi og hugsa um sín byggðarlög .
Hvað hafa fjölmargir slíkir aðilar til saka unnið gagnvart þessari ríkisstjórn ? Hvernig ætlar Jón Bjarnason sjávarútvegsráðherra að rökstyðja þessa svonefndu fyrningarleið gagnvart fjölmörgum útgerðarfyrirtækjum , stórum og smáum , í Norðvesturkjördæmi ? Hvernig ætlar sjávarútvegsráðherra að réttlæta þessar aðgerðir gagnvart fjölskyldum sem hafa lagt allt sitt undir við það að halda sjávarútvegsfyrirtækjum sínum gangandi um langan tíma og reynt að treysta stoðir þeirra með kaupum á aflaheimildum .
Mörg slík fyrirtæki eru nú í erfiðri stöðu vegna þess að skuldir hafa aukist vegna verðbólgu og gengishruns krónunnar .
Hvernig ætlar sjávarútvegsráðherra að búa svo um hnútana að fjölmörg slík fyrirtæki þurfi ekki að hætta starfsemi vegna gjaldþrota .
Slík gjaldþrot munu setja þá sem að þessum fyrirtækjum standa á vonarvöl .
Er það stefna Vinstri grænna ? Hvernig ætlar ráðherrann að færa rök fyrir þessum aðgerðum í samskiptum sínum við sveitarstjórnir í Norðvesturkjördæmi sem hafa mótmælt þessum áformum ? Nú þegar hefur það valdið miklu tjóni að ríkisstjórnin hefur lýst yfir þeim ásetningi sínum að fara þessa svonefndu fyrningarleið .
Það liggja fyrir dæmi um einstaka útgerðir sem geta allt í einu ekki fengið eðlilega fyrirgreiðslu hjá bankakerfinu vegna þessa .
Það liggja fyrir dæmi um útgerðarfyrirtæki sem hafa slegið öllum fjárfestingum og viðhaldi skipa á frest vegna óvissunnar , sem hefur þau áhrif að minni umsvif eru hjá þjónustuaðilum útgerðarinnar .
Það er nú ekki það sem þarf um þessar mundir .
Þessi áform ríkisstjórnarinnar hafa þegar haft mörg óæskileg áhrif og eru ekki til þess fallin að efla atvinnu og umsvif í sjávarbyggðunum , þar á meðal í kjördæmi sjávarútvegsráðherrans .
Áform Jóns Bjarnasonar sjávarútvegsráðherra , sem hann lýsti og mælti fyrir í umræðum á Alþingi miðvikudaginn 20. maí sl. , bjóða upp á eitt allsherjar feigðarflan .
Ég skora á sjávarútvegsráðherra og ríkisstjórnina að lýsa því yfir nú þegar að fallið verði frá þessum áformum .
Ef þeim er eins annt um atvinnulíf og búsetu fólks í sjávarbyggðum landsins og þessir aðilar hafa margoft lýst yfir , þá á að hverfa frá þessari vitleysu .
Jón Bjarnason sjávarútvegsráðherra á að taka frumkvæði í því og beita sér þannig í þágu mikilvægra hagsmuna sjávarútvegsfyrirtækja , starfsfólks þeirra og sjávarbyggðanna í Norðvesturkjördæmi og á öðrum svæðum landsins .
Ábyrgð ráðherrans er mikil í þessu máli og nú reynir á hann .
Höfundur er fyrrverandi alþingismaður Norðvesturkjördæmis .
