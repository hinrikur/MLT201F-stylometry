" ÞESSU er ekki bara beint til barnanna heldur líka til foreldra og aðstandenda .
Við viljum vekja athygli á því hvað samvera og það að hlusta á börnin skiptir miklu máli , " segir Fjóla Einarsdóttir , verkefnisstjóri Hjálparsíma Rauða krossins , 1717 .
Í dag hefst átaksvika Hjálparsímans undir yfirskriftinni Hlustum á börnin þar sem m.a. verður minnt á að börn og unglingar geta leitað til Hjálparsímans eftir ráðgjöf og upplýsingum .
Fjölmargar rannsóknir sýna að þunglyndi og kvíði foreldra færist yfir á börn þeirra og við erfiðar aðstæður eykst hættan á að börn verði fyrir ofbeldi eða verði vitni að því .
Að sögn Fjólu hafa börn allt niður í 10 ára aldur hringt í Hjálparsímann 1717 þótt algengara sé að unglingar leiti þangað , en mikilvægt sé að þau viti að þetta úrræði sé fyrir hendi .
" Þeir sem svara í símann hafa fengið mjög viðamikla þjálfun í viðtalstækni , sálrænni skyndihjálp og þess háttar , " segir Fjóla .
Þeim sem eiga í miklum samskiptaerfiðleikum við börnin sín og unglinga er í framhaldinu beint til Fjölskyldumiðstöðvarinnar að sögn Fjólu .
Algengt er að aukið álag og streita í samfélaginu hafi áhrif á fjölskyldulífið enda hefur málum hjá Fjölskyldumiðstöðinni fjölgað um hátt í 40% frá sama tíma í fyrra .
Fjóla leggur áherslu á að nafnleysi og trúnaður ríki hjá Hjálparsímanum 1717 , númerið er gjaldfrjálst og á símreikningum sést ekki að hringt hafi verið þangað .
Nánari upplýsingar má finna á heimasíðu Rauða krossins , www.redcross.is , og á upplýsingasíðu um geðheilsu barna , www.umhuga.is .
una@mbl.is 