ALLUR almenningur skilur nauðsyn nýrrar peningastefnu .
Allur almenningur krefst stöðugleika efnahagslífsins , samsvarandi því sem margar þjóðir heims njóta .
Við viljum stöðva verðbólguna , lækka vextina , stöðva eignabrunann og gera lánavísitöluna óþarfa .
Í marga mánuði hef ég bent á færa leið að þessu marki .
Ekkert þarf til að skapa efnahagslegan stöðugleika nema þekkingu , vilja og ákvarðanir .
Allir vita að forsenda stöðugs verðlags er fast gengi , sérstaklega hjá smáum hagkerfum eins og okkar .
Samt er ekki sama hvernig fastgengisstefna er útfærð .
Hér skiptir mestu máli , að taka upp nýja peningastefnu .
Sú stefna nefnist " reglu-bundin peningastefna " ( rule-bound monetary policy ) .
Þetta er ég búinn að kynna í ræðu og riti í marga mánuði .
Enginn hefur því þá afsökun , að hann viti ekki hvað þarf að gera .
Ef allir vita til hvaða aðgerða þarf að grípa , hvers vegna er þá ekkert gert ? Samfylkingin er haldin trúarlegri þráhyggju um inngöngu landsins í Evrópusambandið .
Af atburðarás undanfarandi mánaða má ljóst skilja , að Samfylkingin ætlar að beita öllum brögðum til að þvinga okkur til inngöngu .
Þar á meðal því glæpsamlega athæfi , að neita upptöku sterks gjaldmiðils , að neita upptöku nýrrar peningastefnu og þar með að hafna varanlegum stöðugleika í hagkerfinu .
" Reglubundin peningastefna " er framkvæmd undir stjórn Myntráðs .
Einkenni þessarar peningastefnu er að allar reglur varðandi gjaldmiðilinn liggja fyrir og eru auðskiljanlegar .
Viðskiptalífið ákveður til dæmis peningamagn í umferð og að mestu leyti ákveðst vaxtastigið af vaxtastigi á myntsvæði stoðmyntarinnar .
Hægt er að segja að peningamálin séu komin á sjálfstýringu .
Búið er að taka upp markaðslausn peningamálanna .
Við að halda genginu föstu hættir gengisfall að bæta í verðbólguna og jafnframt stöðvast eignabruninn .
Lánavísitala verður óþörf því að gjaldmiðillinn sjálfur tekur við af vísitölunni sem verðmætatrygging .
Andstaða Myntráðs og " reglu-bundinnar peningastefnu " er Seðlabankinn og " torgreind-peningastefna ( discretionary monetary policty ) .
Einkenni þessarar peningastefnu er ríkisforsjá í formi stöðugra afskipta af peningamarkaðnum .
Stýrivöxtum er beitt við að þvinga markaðinn að óskum ríkisstjórnar eða Seðlabankans sjálfs .
Peningaprentun er beitt til að þóknast ríkisvaldinu og afskipti eru höfð af viðskiptabönkum til að þóknast torgreindum sérhagsmunum .
Allar athafnir Seðlabankans eru torgreinanlegar og fara fram að baki luktra dyra .
Seðlabankar hafa vissulega það markmið að skapa efnahagslegan stöðugleika .
Það er einnig meginmarkmið Alþjóðagjaldeyrissjóðsins ( AGS ) .
Það er hins vegar tvennt sem Seðlabankann skortir , til að eiga minnsta möguleika á að skapa stöðugleika .
Í fyrsta lagi skortir seðlabanka að jafnaði gjaldeyri til að baktryggja 100% seðlaprentun sína .
Í öðru lagi er peningastefna þeirra í eðli sínu torgreinanleg .
Seðlabankar um allan heim eru ávallt rúnir trausti .
Við þekkjum af eigin sögu , hvernig tilraunir Seðlabankans hafa gengið , við að halda stöðugu gengi .
Á tímabilinu 1950-1989 var við lýði það sem Seðlabankinn nefndi fastgengi .
Í raun ber að nefna þessa aðferð " tyllt gengi " ( pegged exchange rate ) .
Hvernig ætli þessi aðferð hafi reynst ? Á tímabilinu 1950-1971 var gengið fellt 5 sinnum .
Á tímabilinu 1972-1989 var gengið hins vegar fellt 24 sinnum .
Allt þetta tímabil hafa því peningar landsmanna verið að hrapa að verðmæti .
Jafnframt hefur eignaverð og vinnulaun verið rýrt með kerfisbundnum hætti .
Menn sáu að aðferð tyllingar dugði ekki og tóku því upp fljótandi gengi ( floating exchange rate ) .
Því miður voru Seðlabankanum einnig mislagðar hendur við framkvæmd þessarar aðferðar .
Í raun var beitt " óhreinu floti " ( dirty float ) , sem merkir að gripið var inn í markaðinn , með stýrivöxtum , peningaprentun og öðrum torgreinanlegum aðferðum .
Afleiðingarnar voru eins og við var að búast og sem þekkst hafa við sambærilegar aðstæður víða í heiminum .
Innflæði fjármagns vegna hárra vaxta og síðan útflæði vegna væntinga um gengishrun .
Hvort sem Seðlabankinn beitir tyllingu eða flotgengi , er niðurstaðan ávallt sú sama , það er að segja gengishrun .
Eins og áður hefur verið útskýrt , er ástæðan skortur á baktryggingu gjaldmiðilsins og torgreinanleg peningastefna .
Vilji menn í alvöru skapa stöðugleika í hagkerfi er Myntráð eina lausnin .
Myntráð starfar eftir föstum ósveigjanlegum reglum sem tryggja stöðugt og fast gengi gjaldmiðilsins .
Það hefur 100% baktryggingu fyrir gjaldmiðilinn og það er fest með ákvæðum í Stjórnarskránni .
Afleiðingin er fullkomið traust .
Er það vilji þjóðarinnar , að láta Samfylkingunni leyfast að viðhalda efnahagslegum óstöðugleika ? Getur verið að fólki sé sama þótt það sé rænt fjármunum sínum og eignum með kerfisbundnum hætti ? Hvers vegna losum við okkur ekki við Seðlabankann sem er gamaldags og skaðleg ríkisstofnun ? Er það hugsanlega vilji þjóðarinnar að endurreisa ríkisfyrirtæki eins og Grænmetisverzlun ríkisins , Skipaútgerð ríkisins , Ferðaskrifstofu ríkisins og Raftækjaverzlun ríkisins ? Höfundur er verkfræðingur og vísindakennari .
