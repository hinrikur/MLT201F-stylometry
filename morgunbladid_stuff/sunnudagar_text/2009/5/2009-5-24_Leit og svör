23. Lykill er hún að Drottins náð .
Þetta segir séra Hallgrímur Pétursson um bænina .
Hann hefur gefið löndum sínum fleiri bænir en aðrir hérlendir menn .
En hann hefur líka sagt margt viturlegt og minnilegt um bæn og trúarlíf .
Bænin má aldrei bresta þig , búin er freisting ýmislig , þá líf og sál er lúð og þjáð lykill er hún að Drottins náð .
Lyklar eru þarfir hlutir og nauðsynlegir .
Það er leiðinleg slysni eða óhapp að týna lyklinum að húsi sínu , hirslu eða bíl .
Úr slíkri klípu er þó oftast nokkuð auðvelt að bjarga sér .
En það eru til ýmsar læsingar .
Það kemur fyrir , að menn þurfa að eiga við skrár , sem þeir finna enga lykla að .
Kannastu við það ? Þig vantaði hjálp og leitaðir hjálpar en komst að luktum dyrum .
Eða það var skellt í lás á þig .
Þér gat fundist , að öll sund væru lokuð fyrir þér , allar hurðir læstar og enga lykla að fá .
Hér nota ég táknmál , sem allir skilja .
Sumir menn allt of vel af beiskri reynslu .
Það stóð margur maður fyrr og síðar frammi fyrir augum , sem lokuðu sér fyrir honum , fyrir þörf hans og tilfinningum .
Það mætti margur luktum , læstum barmi , og hafði engan lykil að þeim lás , sem þar var fyrir .
Líka getur það gerst , að maður standi lykilslaus frammi fyrir sjálfum sér .
Það kemur eitthvað upp úr kafinu þar , sem átti að vera lokað úti .
En læsingin brást .
Eða það var einhver þjófalykill , sem dulin og dimm hneigð í þér notaði til þess að opna myrkvað leyni í huganum og út kom vont viðbragð , skuggaleg hugdetta , kalt , særandi orð , illkynjuð ákvörðun .
Hver hefur þann lykil að sjálfum sér , að hann geti opnað öll fylgsnin þar og farið þar um og haft hendur á öllu , hreinsað til að fullu og náð fram því dýrmæta og besta , sem hinar mörgu huldu hirslur þar hafa að geyma ? Hver hefur full lyklavöld yfir lífi sínu ? Víst höfum við vald á mörgu mikilvægu , sem varðar heill okkar og hamingju í lífinu .
Því megum við síst gleyma .
En okkur eru takmörk sett .
Þar er það augljósast , að líf eða lífsskeið okkar allra hér á jörð er stutt för á milli tvennra dyra , sem hvorar tveggja læsast rækilega á eftir manni .
Okkur er skilað hingað inn um dyr , sem opnast rétt í svip og lokast strax að baki .
Og enginn snýr aftur um þær dyr .
Okkur er skilað héðan út um aðrar dyr , sem líka opnast rétt sem snöggvast og læsast aftur um leið .
Enginn maður þekkir neinn lykil að lásnum þar .
Og enginn snýr aftur um þær dyr .
Engar tvær dyr eru ólíkari en þessar , sem allir fara um , hingað inn í heiminn fyrst , út héðan síðast .
Nema að því leyti eru þær eins , að það er hulið leyndarmál , hvað er á bak við þær .
Og enginn maður hefur lykil að því leyndarmáli .
Við erum þannig stödd hér á jörð , að allt er læst í bak og fyrir .
Og spurning , hvort við erum ekki alltaf að leita að lykli , hvort líf okkar allt snýst í rauninni ekki um það eitt innst inni .
Ætli trúarbrögðin mörgu og margvíslegu séu nokkuð annað ? Hvar er lykill að lífsgæfu , að farsæld þessa heims og annars , lykill að sjálfum mér , lykill að huga og vilja þess hulda valds , sem tilveran lýtur ? Vér þráum svar , sem þörf vors hjarta fyllir , vér þráum svar , sem angist vora stillir , vér þurfum ljós , sem heljarskuggann hræðir , og heilagt orð , er sálu vora fræðir .
Svo kveður séra Matthías Jochumsson .
Hvar er það svar að fá , það ljós , það heilagt orð , sem við þráum og þurfum ? Hvar er lykil að finna að því leyndarmáli ? Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
