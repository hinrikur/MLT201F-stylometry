Eftir Ásgeir H Ingólfsson asgeirhi@gmail.com VEFSÍÐA vikunnar er enn sem komið er ekki upp á marga fiska , nýleg og ennþá frekar innihaldsrýr og hrá .
Hún er hins vegar ein besta gátt sem hægt er að finna í sjálfa framtíð sjónvarpsins , framtíð sem er rétt að byrja .
Milliþekktar stjörnur Streamys.org er vefsíða Streamy-verðlaunanna sem voru veitt fyrir röskum mánuði í fyrsta skipti fyrir bestu vefþættina árið 2008 , en eins og flestir átta sig sjálfsagt á eru dagar hefðbundinna sjónvarpsþátta taldir – það er bara spurning hvað sú niðurtalning tekur langan tíma , enda sífellt færri sem láta sjónvarpsdagskrána stjórna lífi sínu nú þegar við getum hægt og rólega stjórnað sjónvarpsdagskránni meira og meira sjálf .
Og með því að smella á " winners " opnast gluggi með tenglum á marga af betri vefþáttum sem hingað til hafa verið gerðir – og enn fleiri má finna með því að kíkja á tilnefningarnar .
Og það leynast meira að segja milliþekktar Hollywood-stjörnur inn á milli , en þau Rosario Dawson , Paul Rudd , Eva Longoria og Lisa Kudrow eru öll meðal hinna tilnefndu .
Við Íslendingar tókum stórt stökk fram á við í sjónvarps- og útvarpssögunni í kjölfar verkfalls ríkisstarfsmanna um miðjan níunda áratuginn og verkfall handritshöfunda í Hollywood í fyrra var vítamínsprauta fyrir vefþættina .
Aðallega af því Joss Whedon , skapara Buffy the Vampire Slayer og fleiri góðra þátta , vantaði eitthvað að gera .
Þannig að hann hóaði saman nokkrum vinum og kunningjum til þess að gera Dr. Horrible ' s Sing-Along Blog , sem kalla mætti Citizen Kane vefþáttanna hingað til .
Þættirnir fjalla um baráttu Dr. Horrible , viðkunnanlegs skúrks sem " eitís " -hetjan Neil Patrick Harris leikur , og hinnar óþolandi hetju Mr. Hammer , sem er afskaplega búralegur hrokagikkur í meðförum Nathan Fillion .
Báðir eru þeir svo skotnir í sömu stelpunni og skiptast á að syngja til hennar ástaróða – á milli þess sem þeir syngja um það að tortíma / bjarga heimsbyggðinni .
Ekki bara gamanþættir Þættirnir hlutu heil sjö Streamy-verðlaun en Whedon varð þó af sigri í flokki bestu gamanþátta – en kaldhæðni örlaganna var sú að þar sneri aðalleikkona hans á hann .
Verðlaunin staðfestu endanlega að rauðhærða þokkadísin Felicia Day , sem þeir Dr. Horrible og Mr. Hammer börðust um , er ríkjandi drottning vefþáttanna .
Enda lætur hún sér leikinn ekki nægja og leikstýrði , skrifaði og lék aðalhlutverkið í The Guild , sem fékk þrenn verðlaun , þar á meðal fyrir besta gamanþátt .
Enda staðfestir Gildið blautan draum flestra áhorfenda Dr. Horrible , hún er bara nörd eins og flestir áhorfendurnir .
Þættirnir fjalla nefnilega um hóp netspilara í netleik nokkrum – og hefur Day játað það að hafa verið alvarlega háð slíkum netleikjum sjálf um langt skeið , þótt hún segist vera laus úr viðjum þeirrar fíknar nú .
En þetta eru ekki bara gamanþættir , þótt þeir hafi vissulega verið mest áberandi .
Meðal tilnefndra þátta var til dæmis Alive in Baghdad , vikulegur fréttaþáttur frá írösku höfuðborginni sem íranskir og bandarískir fréttamenn unnu saman .
Og nú höfum við Íslendingar eignast okkar eigin netþætti í Hringförum ( Circledrawers ) Ólafs Jóhannessonar .
Framtíðin er rétt að byrja .
