Eftir Jóhönnu Maríu Vilhelmsdóttur jmv@mbl.is Við getum ekki gengið út frá því að kosningadagurinn verði friðsamlegur , það munu verða gerðar tilraunir til að trufla kosningarnar eða starfsemina í aðdraganda þeirra .
Við höfum þó verið að þróa áætlanir til að tryggja öryggi á kjördag , " segir Jim Dutton , aðstoðaryfirmaður ISAF fjölþjóðaöryggissveitanna í Afganistan , í samtali við Morgunblaðið .
Afganar standa nú í fyrsta sinn sjálfir að framkvæmd lýðræðislegra kosninga í landinu en forsetakosningar verða haldnar hinn 20. ágúst næstkomandi og sveitarstjórnarkosningar nokkru síðar .
Kosningarnar eru Afgönum því mikilvægar og fjölmiðlar landsins eru þegar fullir af umfjöllunum um framvindu mála .
Hátíðleiki í aðdragandanum Blaðamaður Morgunblaðsins heimsótti höfuðstöðvar óháðu landkjörstjórnarinnar í Kabúl í síðustu viku .
Kjörstjórnin er til húsa á kirfilega afgirtu svæði og hennar gæta vígalegir vopnaðir verðir .
Fjöldi stórra bragga hýsir viðamikla starfsemina .
Í gagnadeildinni leggur hópur vel til hafðra karla og örfárra kvenna lokahönd á undirbúninginn .
Skráningarseðlar kjósenda sem sendir höfðu verið úr öllum kjördæmum eru skannaðir og upplýsingum safnað í miðlægan gagnagrunn .
Seðlarnir verða svo sendir kjósendum á ný og nýtast sem skilríki á kjördag .
Það var með miklu stolti sem yfirmaður gagnadeildarinnar fræddi evrópska blaðamannahópinn um starfsemina og sýndi glæsilegan tækjakost .
Stóran loftkældan sal fullan af tölvum og tækjum sem stungu í stúf við fátæklegt umhverfið utan kjörstjórnarmúranna .
Hátíðleiki var í loftinu og greinilegt að fólkið í salnum var að vinna mikilvægt starf .
Þróunaráætlun Sameinuðu þjóðanna leggur til 225 milljónir Bandaríkjadollara vegna kosninganna en enn mun vanta töluvert upp á til að endar nái saman .
Kjörgögn með ösnum Afganski herinn mun veita aðstoð við að koma kjörgögnum til og frá einangruðustu kjörstöðunum á kjördag .
" Við munum samt þurfa á ösnunum að halda , " sagði Noor Mohammad Noor , talsmaður landkjörstjórnarinnar en líkt og í forsetakosningunum 2004 verða asnar nýttir við að flytja kjörgögn til einangruðustu þorpanna .
Landkjörstjórnin hefur 90 daga til að fræða kjósendur um af hverju fólk ætti að kjósa og hvernig það eigi að bera sig að .
Vegna strjálbýlis og erfiðra samgangna er útilokað að hægt verði að ná til allra íbúa 38.000 þorpa landsins en segjast verður að frumlegum aðferðum sé beitt .
Til að koma skilaboðum sínum á framfæri notar landkjörstjórnin helst fjölmiðla og almenna borgara en þar sem ólæsi er mikið í Afganistan er lögð áhersla á að nota myndræna og munnlega fræðslu .
Framleidd hefur verið 30 þátta sápuópera fyrir útvarp sem send verður út daglega fram að kosningum .
Þar verður skilaboðum og fræðslu vegna framkvæmdar kosninganna blandað saman á aðgengilegan hátt við daglegt líf aðalpersónanna .
Þá hefur sjónvarpsmynd verið framleidd auk þess sem Unicef hefur sett upp vinnusmiðjur til að hvetja konur til kosningaþátttöku .
Mikilvægt að vel takist til Rúmlega 1.500 almennir borgarar frá öllu Afganistan hófu fræðslustarf í héruðum sínum síðastliðinn fimmtudag og munu verða á ferðinni fram að kosningum .
Þeir höfðu verið þjálfaðir af landskjörstjórninni og ferðast nú um með stór flettispjöld , safna fólki saman úr þorpum og fræða það um framgang á kjördag og mikilvægi hvers atkvæðis .
En rétt eins og kosningarnar eru Afgönum mikilvægar þá er ekki síður mikilvægt fyrir NATO og ISAF-fjölþjóðaöryggissveitirnar að vel takist til .
" Þetta er mikilvægt ár og mikilvægt að kosningarnar takist vel .
Annars mun alþjóðasamfélagið efast um árangur okkar á liðnum átta árum , " segir David Hook , aðstoðaryfirmaður ISAF sveitanna í suðurhluta Afganistans .
Staðreyndir Afganska lögreglan mun sinna öryggisgæslu á kjörstöðum en henni til stuðnings verður afganski herinn .
Komi til alvarlegra átaka eða árása verða sveitir NATO í viðbragðsstöðu og grípa inn í .
Yfirlýsingar hafa borist úr röðum talibana um að ráðist verði á kjósendur á kjördag og eru starfsmenn landkjörstjórnarinnar einnig taldir sérlegt skotmark þeirra .
Mestur vandinn er í suðurhluta landsins þar sem ítök talibana eru hvað mest en talið er að um 10 umdæmi séu í höndum " óvinarins " og því verði ekki hægt að ná til þeirra af öryggisástæðum .
Reynsluleysi er talið eitt af helstu vandamálum hvað öryggi varðar þar sem þetta er í fyrsta sinn sem framkvæmdin er alfarið í höndum afganskra yfirvalda .
Fyrst var stefnt að því að halda kosningarnar nokkru fyrr en þeim var seinkað til 20. ágúst m.a. til að efla öryggisgæsluna .
Alls hafa 44 boðið sig fram til embættis forseta og þeirra á meðal eru tvær konur .
Frambjóðendur verða að leggja fram sem nemur 1.000 Bandaríkjadölum til landskjörstjórnarinnar og skila inn 10.000 undirskriftum stuðningsmanna .
Þá mega frambjóðendur hvorki vera undir fertugu né vera á sakaskrá .
Síðasttalda atriðið þykir þó litlu skila þar sem dómstólar og réttarkerfi landsins hefur verið í lamasessi svo áratugum skiptir .
Forsetinn , Hamid Karzai , hefur gefið kost á sér á ný en auk sitjandi varaforseta hefur hann valið sér Mohammad Fahim , stríðsherra og leiðtoga Tadsjika í landinu , sem meðframbjóðanda .
Það val þykir sterkur leikur hjá Karzai og talið að það muni skila honum atkvæðum frá breiðum hópi þjóðarinnar .
Frozan Fana og Shahla Atta eru konurnar tvær sem bjóða sig fram til forseta í ár .
Í forsetakosningunum árið 2004 bauð aðeins ein kona fram , Massouda Jalal , en hún varð síðar kvennamálaráðherra landsins .
Kvenframbjóðendurnir tveir eru lítt þekktir , Frozan Fana er læknir en Shahla Atta er þingkona .
Shahla segist örugg með sigur þar sem fólkið hafi þegar kosið hana sem fulltrúa á þing .
Hvorug þeirra er þó talin líkleg til að ná miklu fylgi .
