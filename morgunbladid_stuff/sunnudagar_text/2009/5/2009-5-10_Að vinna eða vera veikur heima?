Eftir Ásgeir Ingvarsson asgeiri@mbl.is " HANDÞVOTTUR er alltaf góð regla , en flensa smitast með úða svo það er nóg að hnerra til að manneskjan í næsta bás geti smitast , " segir Gerður Eva Guðmundsdóttir hjúkrunarfræðingur hjá Vinnuvernd og minnir á mikilvægi þess að halda fyrir nef og munn þegar hnerrað er .
Erfitt að varna smitum Allir fréttamiðlar eru fullir af æsifréttum um svínaflensu þessa dagana .
En alls kyns aðrar pestir eru á kreiki allan ársins hring og leggjast á vinnandi fólk eins og aðra með tilheyrandi vanlíðan og vinnutapi .
Blaðamaður ræddi við Gerði Evu um hvernig rétt er að bera sig að til að komast hjá því að smita vinnufélaga af umgangspestum , vernda heilsuna og vera sem skemmst frá vinnu : " Á hverju ári veikist venjuleg manneskja um 1-3 sinnum af kvefi eða öðrum slappleika , " segir hún .
" Það er erfitt að komast hjá því að smita aðra , því í tilfelli flensuveiru er fólk yfirleitt smitberar í um tvo daga áður en það fær einkenni .
" Álagið veikir varnirnar Gerður Eva bendir þó á að ýmis atriði í lífsstíl fólks geti gert það betur eða verr í stakk búið til að hrista af sér veikindin : " Mikið andlegt álag og streita verkar t.d. til að veikja ónæmiskerfið .
Veikingin á sér kannski ekki stað í einni svipan , en verður meiri og meiri með tímanum , " útskýrir hún .
" Huga þarf sérstaklega að þessum þætti nú þegar fólk er kannski með miklar áhyggjur af fjárhag heimilisins og undir auknu álagi í vinnunni .
Varnir líkamans gegn umgangspestum fara þá að veikjast , og streitan getur líka haft áhrif á fleiri kerfi líkamans , t.d. með hækkuðum blóðþrýstingi sem svo eykur líkur á hjarta- og æðasjúkdómum .
" Hiti , verkir og mæði Það er líka rétt að hlífa sér ef maður finnur fyrir veikindaeinkennum : " Ef fólki líður þannig að það treystir sér til að vinna , er t.d. með venjulegt kvef , þá ætti það að vera í lagi .
En um leið og vart verður við hita , beinverki og aðra verki , t.d. í höfði , og eins ef fólk er með mæði , þá er mikilvægt að hlífa líkamanum og hvíla sig heimafyrir , " segir Gerður Eva .
" Sama gildir ef fólki líður illa andlega eða hefur orðið fyrir áfalli , þá er betra að taka sér þann tíma sem þarf til að leita aðstoðar og koma svo tvíefldur aftur til vinnu .
" Gerður Eva segir það engum til gagns ef fólk reynir að harka af sér og mæta veikt til vinnu .
" Í raun er engum greiði gerður með því , hvorki vinnuveitanda né starfsmanninum .
Veikur starfsmaður gerir lítið gagn á vinnustað , og að mæta veikur í vinnu getur valdið meiri skaða á heilsunni : fólk getur orðið veikara og er jafnvel lengur að jafna sig en ef það hefði tekið sér hvíld frá vinnu strax í byrjun , " segir hún .
" Veikt fólk er einnig líklegra til þess að valda slysum og óhöppum á vinnustað , auk þess sem líkur aukast á því að smitið berist áfram til fleiri starfsmanna .
" Heimavinna í lagi en best að sofa Heima segir Gerður Eva best að taka því rólega .
Á mörgum vinnustöðum eiga starfsmenn þó kost á því að sinna vinnunni heima : " Það er ekki endilega slæmt að vinna einföld verkefni heima í veikindunum ef það fer vel um sjúklinginn .
En best er þó að leyfa veikinni að ganga yfir og hvíla líkamann alveg á meðan , og langbest ef hægt er að sofa sem mest því þá er maður fljótastur að ná sér .
" Það má líka mæla með því að fólk taki sér nægan tíma í veikindafríum og hlaupi ekki til vinnu um leið og mestu einkennin eru liðin hjá : " Það er góð þumalputtaregla sem við látum börnin hlýða , að vera heima einn dag hitalaus áður en þau fá að fara út , " segir hjúkrunarfræðingurinn .
" Fullorðið fólk þarf kannski ekki að fara jafnvarlega ef það finnur að það er nógu hraust til vinnu , en ef líkaminn er enn slappur er réttast að bíða þangað til heilsan og orkan er komin aftur að fullu .
" Má ekki níðast á heilsunni Nú er reksturinn víða í járnum , og segir Gerður Eva ástæðu til að minna fólk á að misbjóða ekki líkamanum þó ríkar kröfur séu gerðar í vinnunni : " Ef fólk er lasið á það ekki að vinna , og mikilvægt að vinnuveitendur ætlist ekki til annars af starfsfólki sínu , og séu sömuleiðis vakandi fyrir því ef starfsmenn hlífa ekki heilsu sinni sem skyldi , " segir hún .
" Ef breytingar hafa verið gerðar á starfseminni sem valda því að fólk er undir meira andlegu eða líkamlegu álagi en það ræður við er mikilvægt að láta ekki yfir sig vaða , og segja stopp þegar ætlast er til of mikils .
Annars er hætt við að heilsunni hraki og spillist jafnvel til langframa .
" Í hnotskurn » Fólk smitar umgangspestum oft í um tvo daga áður en einkenna verður vart , og smitar fyrstu daga í veikindum , en hættir svo að smita eftir það .
» Algengustu veikindi sem halda fólki frá vinnu eru meltingarfæraeinkenni ( uppköst og niðurgangur ) og svo auðvitað kvef , hálsbólga og hiti .
» Í veikindafríi er gott að fá sem mestan svefn .
Það er líka ráðlegt að fara ekki aftur til vinnu fyrr en líkaminn hefur náð fullum kröftum .
www.vinnuvernd.is Hver eru veikindaréttindin ? RÉTTINDI launafólks í veikindum eru misjöfn milli stéttarfélaga og eftir kjarasamningi .
Réttindi eru iðulega minni fyrstu mánuði í starfi , en vaxa með starfstíma .
Félagsmenn VR ávinna sér t.d. tvo launaða veikindadaga fyrir hvern unninn mánuð fyrsta starfsárið , en eftir að hafa starfað eitt ár hjá sama vinnuveitanda eiga þeir tveggja mánaða veikindarétt á hverju 12 mánaða tímabili .
Rétturinn eykst svo í fjóra mánuði eftir fimm ára starf á sama stað , og sex mánuði eftir 10 ára starf .
Tryggingastofnun ríkisins , stéttarfélög og lífeyrissjóðir taka svo við þar sem skyldum launagreiðanda lýkur með sjúkradagpeningum og styrkjum .
Sumir sjúkrasjóðir gera kleift að vinna skert starfshlutfall og bæta þá launamuninn upp að 100% launum .
Sjúkratrygginga- og sjóðakerfið er flókið og þarf að gæta þess að greiðslur á einum stað geta skert greiðslur frá öðrum .
Hins vegar er algengt að reglur verkalýðsfélaga og lífeyrissjóða séu þannig að launþegar halda áfram réttindum til ellilífeyrisgreiðslna líkt og þeir hefðu haldið áfram að greiða til sjóðanna með sama hætti og þeir gerðu fyrir veikindin .
