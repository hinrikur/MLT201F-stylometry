Endurheimt virks hlutabréfamarkaðar er þáttur í endurreisn íslenzks efnahagslífs .
Slíkur markaður er nauðsynlegur af mörgum ástæðum .
Hann auðveldar góðum fyrirtækjum að sækja sér fé til vaxtar .
Hann styrkir sparnað almennings .
Hann tengir saman hagsmuni atvinnurekenda og launþega ; almenningur er ekki aðeins í vinnu hjá fyrirtækjunum heldur líka í hópi eigenda þeirra .
Virkur hlutabréfamarkaður stuðlar að dreifingu eignarhalds og þar með áhrifa og valda í atvinnulífinu .
Og síðast en ekki sízt er hann mótvægi við ríkisvæðingu atvinnulífsins .
Eyjólfur Konráð Jónsson heitinn benti á að ef fjármálavaldið færðist á hendur þeirra , sem fyrir hefðu pólitíska valdið , væri fyrst veruleg hætta á misnotkun valdsins .
Hér var orðinn til líflegur hlutabréfamarkaður .
Verð flestra fyrirtækja á honum var hins vegar áreiðanlega ofmetið þegar flugið var hæst .
Jafnframt dró úr áhrifum almennings á þessum markaði .
Yfir 50.000 fjölskyldur áttu hlutabréf eftir einkavæðingu ríkisbankanna og fleiri fyrirtækja , þar sem hluti bréfanna var seldur í almennu útboði .
Hins vegar safnaðist sífellt stærri hluti hlutabréfaeignar á fáar hendur .
Því fylgdi líka afskráning margra fyrirtækja og þar með fækkaði fjárfestingartækifærum almennings .
Nú er úrvalsvísitalan , sem fyrir fáeinum misserum var vinsælt umræðuefni í fermingarveizlum , nánast á öskuhaugunum eins og Halldór Baldursson skopteiknari bregður upp mynd af í Morgunblaðinu í gær .
Kauphöllin er aðeins svipur hjá sjón .
Í Morgunblaðinu í gær er líka athyglisverð grein eftir Úlf Níelsson hagfræðing , sem veltir fyrir sér framtíð Kauphallarinnar .
Úlf telur að litlar líkur séu á því að fjármálafyrirtæki snúi aftur í Kauphöllina .
Það er þó ekki hægt að útiloka og væri raunar æskilegast að þannig yrði staðið að einkavæðingu nýju ríkisbankanna að almenningur fengi að eignast í þeim hlut .
En það verður ekki strax .
Úlf telur hins vegar að Kauphöllin eigi að reyna að laða að sér tvo hópa fyrirtækja .
Annars vegar lítil og meðalstór fyrirtæki , hins vegar sjávarútvegsfyrirtæki .
Til þess að bjóða fyrrnefnda hópinn velkominn telur Úlf að Kauphöllin þurfi að gerbreyta regluverki sínu og viðskiptakerfi .
Þá telur hann kominn tíma til að gera alvöru úr hugmyndum um sérhæfingu í þágu sjávarútvegsfyrirtækja – sem nú njóta á ný viðurkenningar sem burðarás í atvinnulífinu – og reyna fyrst að laða að íslenzk fyrirtæki og síðan erlend sjávarútvegsfyrirtæki , sem nytu góðs af sérþekkingu Íslendinga á greininni .
Úlf Níelsson bendir sömuleiðis á það , sem liggur nokkurn veginn í augum uppi ; til þess að hægt sé að byggja upp hlutabréfamarkað á ný verður að skipta um gjaldmiðil .
Íslenzka krónan nýtur ekki trausts alþjóðlegra fjárfesta og þar með ekki íslenzkur atvinnurekstur heldur .
Því fyrr , sem menn átta sig á þessu , þeim mun betur mun ganga að koma hér á aftur virkum hlutabréfamarkaði .
