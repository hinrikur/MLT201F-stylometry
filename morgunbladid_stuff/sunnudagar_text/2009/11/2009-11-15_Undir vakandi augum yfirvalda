Hvað fær menn til þess að ferðast í sólarhring til þess að spila æfingaleik í knattspyrnu ? , , Metnaðurinn til þess að ná lengra , " segir FH-ingurinn Atli Guðnason , sem var kjörinn besti knattspyrnumaður nýliðins Íslandsmóts og lék sinn fyrsta landsleik í Teheran sl. þriðjudag , þegar Ísland mætti Íran .
" Það er alltaf mikilvægt að spila landsleiki og það er líka ákveðin ævintýramennska að fara til svona landa og hún er hluti af þessu , að kynnast allt annarri menningu , " segir Ólafur Jóhannesson landsliðsþjálfari .
Það hefur aldrei verið auðvelt að fá vináttulandsleiki í fótbolta auk þess sem yfirleitt fylgir þeim töluverður kostnaður .
Þó ekki alltaf .
Fyrir um 28 árum þekktist Knattspyrnusamband Íslands boð um að leika æfingalandsleik í Kúteit og síðan hefur landsliðið farið í nokkrar ferðir þangað sem og til Barein og Saudi-Arabíu fyrir utan ferðir af svipuðum toga til Brasilíu , Bandaríkjanna og Indlands .
Fyrsta ferðin til Írans varð hins vegar að veruleika í vikunni .
Í boði heimamanna .
Haldið í fjóra tíma á flugvellinum Í flugvélinni frá London voru nokkrar íranskar konur .
Þær voru í raun í engu frábrugðnar öðrum konum , töluðu og hlógu og sveifluðu hárinu .
Um leið og vélin lenti í Teheran , um klukkan fjögur að morgni að staðartíma sl. sunnudag , breyttist viðmótið , þær urðu alvarlegar og settu upp slæður .
Um tveimur tímum síðar var bænaköllum útvarpað í flugvallarbyggingunni en útsendingin virtist ekki hafa nein áhrif á viðstadda .
Yfirgnæfandi meirihluti Írana er múslimar en bænaköllin voru ekki áberandi þar sem landsliðshópurinn fór um og reyndar varð hópurinn ekki aftur var við þau fyrr en á Azadi-leikvanginum nokkrum mínútum fyrir leik .
Slæðulausar konur sáust heldur ekki aftur fyrr en í flugvélinni til London .
Í kjölfar forsetakosninganna í júní í sumar brutust út fjölmennustu mótmæli í Teheran síðan keisaranum var steypt 1979 .
Íraninn Amid Derayat , sem hefur búið á Íslandi í um 14 ár og er íslenskur ríkisborgari , var í för með íslenska hópnum og honum til halds og trausts .
Hann sagði að ráðamenn óttuðust margt og ekki síst hið óþekkta , þegar landsliðið þurfti að bíða í fjóra tíma áður en því var hleypt inn í landið .
Samt stóðu menn í þeirri trú að búið væri að ganga frá öllu í sambandi við heimsóknina enda í boði heimamanna og á þeirra reikning .
Seinna fékkst sú skýring að hópurinn hefði ekki átt að fá landvistarleyfi vegna þess að sex manns úr hópnum hefðu áður farið til Ísraels og ákvörðun um annað hefði verið tekin eftir símtal við formann Knattspyrnusambands Írans þarna um nóttina .
Dr. Mehdi F. Moattar , konsúll Íslands í Teheran , sagði aðspurður á leiknum sl. þriðjudagskvöld að enginn hefði verið tilbúinn að taka af skarið og hann hefði ekki verið hafður með í ráðum .
Það sem fyrst vakti athygli manna var mikil umferð þar sem hefðbundnar umferðarreglur voru virtar að vettugi .
Gangandi vegfarendur á grænu ljósi áttu fótum fjör að launa og ótrúlegt var að enginn skyldi slasast þegar lögreglumaður á bifhjóli ruddi brautina í rúman hálftíma fyrir rútu landsliðsins að leik loknum .
" Umferðin er ótrúleg og ég hef aldrei orðið vitni að öðru eins , " sagði landsliðsþjálfarinn .
Virkja mótlætið Keppnisferðir til útlanda eru í eðli sínu alltaf eins og snúast einkum um fernt ; flugið , hótelin , matinn og æfinga- og keppnisstaðina .
Stundum er reynt að brjóta upp mynstrið með stuttum skoðunarferðum , einkum á framandi stöðum .
Eðlilega er nánast allt öðruvísi í Íran en Íslendingar eiga að venjast .
Fyrir fyrstu æfinguna brýndi landsliðsþjálfarinn fyrir mönnum sínum að láta ekki mótlætið hafa neikvæð áhrif á sig og í lok ferðar sagði hann að í raun hefði ekki verið yfir neinu að kvarta nema þá helst biðinni á flugvellinum .
" Í svona umhverfi er ýmislegt sem kemur upp á og við Íslendingar erum ekki þolinmóðasta þjóð í heimi , " sagði Ólafur .
Hann bætti við að hann legði alltaf áherslu á að menn létu ekkert pirra sig .
Á framandi slóðum settu menn oft matinn fyrir sig og alla óhjákvæmilegu biðina .
Mótlætið gæti samt hert menn og komið mönnum til góða .
" Svona er þetta í þessum löndum og menn verða bara að gíra sig aðeins niður , " sagði hann .
Talið er að um 74 milljónir búi í Íran og þar af um 12 milljónir í Teheran .
Hópurinn gisti á stóru um 40 ára hóteli í norðurhluta borgarinnar og tók um klukkutíma að aka að leikvanginum og annan eins tíma að flugvellinum .
Farið var með hópinn í rúmlega tveggja tíma skoðunarferð eftir morgunmat á mánudag og ekið í norður að Elburz-fjallgarðinum .
Þar var farin um 4,5 km leið í sex manna kláfum upp í um 3.000 metra hæð .
Fallegt umhverfi , þó gróðursnautt sé í hlíðunum , og gott útsýni en mengun byrgði þó nokkuð sýn .
Athygli vakti að farið var með hópinn til fjalla og honum þannig haldið frá mannlífinu , en greinilega var engin áhætta tekin .
Áhyggjulaust líf Í næsta nágrenni við hótelið er hljómskálagarður hverfisins .
Þar iðaði allt af lífi árla dags áður en fólk hélt til vinnu .
Skokkarar hlupu hring eftir hring , göngufólk var áberandi , sumir spiluðu badminton , aðrir borðtennis og enn aðrir gerðu æfingar af ýmsum toga .
Eldri menn tefldu skák og yngri spiluðu fótbolta .
Villikettir fengu að borða og vissu greinilega hvert þeir áttu að fara .
Áhyggjulaust líf manna og katta , að minnsta kosti í garðinum .
Þó að vopnaðir öryggisverðir hafi fylgst með hverju skrefi gestanna voru þeir ekki uppáþrengjandi .
Almennt var Íslendingunum vel tekið og heimamenn voru vingjarnlegir , glaðlegir og kurteisir .
Fulltrúar knattspyrnusambandsins lýstu yfir áhuga á auknum samskiptum á fundi með Þóri Hákonarsyni , framkvæmdastjóra KSÍ , og landsliðsþjálfarinn sagðist vilja koma aftur með lið sitt og taka þá þátt í æfingamóti eftir að hafa tapað vináttulandsleiknum 1:0 .
" Þá tökum við með okkur kokk , " sagði Ólafur .
