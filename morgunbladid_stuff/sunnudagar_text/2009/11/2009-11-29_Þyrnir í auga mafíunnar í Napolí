Frá því að Roberto Saviano hóf pennann á loft og lagði til atlögu við camorra , mafíuna í Napolí , hefur líf hans verið í hættu .
Bókin Gómorra kom út fyrir þremur árum ( hún kom út í íslenskri þýðingu í fyrra ) og vakti gríðarlega athygli .
Ástæðan var ekki sú að hann afhjúpaði hluti , sem enginn vissi , heldur sagði það , sem allir í kringum hann vissu , en þorðu ekki að segja upphátt .
Saviano hefur fengið fjölda hótana .
Mafíuforinginn Carmine Schiavone , kallaður Sandokan , lét þau boð ganga til Savianos að hann hefði verið dæmdur til dauða : " Þú munt deyja um leið og uppnámið í kringum þig fjarar út .
" En hann hefur ekki aðeins hrist upp í mafíunni , mörgum almennum borgurum finnst hann líka ganga of langt .
Saviano er með lífvörð allan sólarhringinn og er á faraldsfæti á milli lögreglustöðva og íbúða .
Honum hefur verið líkt við flakkara í óvinalandi .
Móðir hans , bróðir og frænka fara huldu höfði .
Flugfélög hafa neitað að flytja hann og á veitingastöðum og hótelum er gripið til sérstakra ráðstafanna þegar hann kemur .
Saviano lýsir tilveru sinni sem víti , en hann getur þó ekki án verndarinnar verið .
" Á hverjum morgni spyr ég mig hvers vegna ég hafi gert þetta og finn ekkert svar , veit ekki hvort það var þess virði , " sagði Saviano eitt sinn .
En hann vill líka vera þyrnir í auga þeirra , sem líkar ekki boðskapur hans .
Honum varð um og ó í liðnum mánuði þegar lögreglustjórinn í Napolí sagði að hann þyrfti ekki lengur á lífverði að halda .
Reiði braust út á Ítalíu og yfirmaður lögreglunnar í landinu greip í taumana .
Saviano mun áfram hafa lífvörð , en tilraunin til að svipta hann gæslunni hefur vakið illan grun um að átt hafi að gefa færi á Saviano .
" Nú byrja þeir að snúa við þér baki " Sjálfur sagði hann í grein , sem birtist í þýska vikuritinu Die Zeit í október , að yfirmaður lífvarðarins hefði tekið móti sér með orðunum : " Sjáðu , nú byrja þeir að snúa við þér baki .
Ég vissi þetta .
" Í greininni kveðst Saviano óttast að rekinn hafi verið fleygur í samstöðuna gegn mafíunni : " Einsemd mannanna sjö , sem hafa verndað mig í þrjú ár , hefur snortið mig djúpt .
Eftir að lögreglustjórinn í Napólí gerði lítið úr verkefni þeirra og setti fram efasemdir um rannsóknina gegn mafíunni í Napolí og lögregluna losnar maður ekki við þá tilfinningunni að samstaðan gegn klíkunum sé að bresta .
" Saviano hlaut fyrr í þessum mánuði verðlaun , sem kennd eru við Scholl-systkinin , sem nasistar tóku af lífi fyrir andóf .
Þegar Saviano tók við verðalaunum ræddi hann hugrekki systkinanna , sem trúðu á mátt orðsins og voru sannfærð um að þýskir menntamenn myndu veita nasistum mótspyrnu .
" Það að skrifa merkir andóf , " sagði hann í ræðunni og bætti við : " Ef ég á mér draum þá er hann að ná einhverju fram með orðum mínum , að sanna það að hið skrifaða orð hefur enn nægan þunga og styrk til að breyta veruleikanum .
" Hlutskipti kvenna í mafíunni Roberto Saviano birti í sumar grein um hlutskipti kvenna í mafíunni .
" Þar sem mafían ríkir eru konur bundnar af stífum , órjúfanlegum hegðunarreglum , " skrifar hann .
" Konur mega fyrirskipa morð , en ekki taka hliðarspor eða yfirgefa menn sína .
Þær mega fjárfesta að vild , en alls ekki nota snyrtivörur þegar menn þeirra eru á bak við lás og slá .
" Þegar eiginmaðurinn gengur laus gegnir öðru máli .
Þá heldur konan sig til : " Útlit hennar er til marks um vald hans .
" Ekkja þarf að bíða í sjö ár áður en hún geta farið að líta í kringum sig .
Vilji hún giftast á ný þarf hún leyfi sona sinna .
Karlar , sem daðra við konur mafíósa , stefna lífi sínu í hættu .
Saviano vitnar til réttarhalda þar sem eitt vitnið sagði hættuminna að myrða eiginkonu mafíuforingja , en sofa hjá henni .
Þá væri þó ekki útilokað að sleppa lífs .
Er Ítalía að verða siðferðislegt " þrotríki " ? Roberto Saviano hefur haldið áfram að skrifa þrátt fyrir erfiðar aðstæður og ýmis vandkvæði á að nálgast heimildir .
Nýjasta bók hans heitir Andstæðan við dauðann .
Þar setur Saviano fram þá spurningu hvort hægt sé að lifa heiðarlegu lífi réttu megin við lögin á svæði þar sem camorra er við völd .
Eina tækifæri ungra manna í Kampaníu felist iðulega í því að ganga í lögregluna eða herinn .
Og þó greinir hann lífskraft á þessum slóðum , þrátt fyrir morðin , glæpina og ruslið .
Þegar hann fékk verðlaunin , sem kennd eru við Scholl-systkinin og veitt fyrir að sýna " borgaralegt hugrekki " , flutti Giovanni di Lorenzo , ritstjóri Die Zeit , ávarp og sagði að Saviano hefði breytt ímynd Ítalíu : " Roberto Saviano skuldbindur okkur til að líta gagnrýnum augum á land sitt , sem við öll þekkjum og mörg okkar , þrátt fyrir óbærilegt ástand , sem enn er ástæða til að harma , getum ekki hætt að elska ...
Ítalía – mig tekur sárt að segja þetta – stefnir í að verða siðferðislegt " þrotríki " og mafían á þátt í því enn einnig ríkjandi stjórnmálamenn og fjölmiðlakerfið .
" 