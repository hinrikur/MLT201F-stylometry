BYR sparisjóður , langstærsti sparisjóður landsins , bíður enn eftir grænu ljósi frá Fjármálaeftirlitinu um hvort endurskipulagning sjóðsins sé til þess fallin að ná þeim árangri sem til er ætlast .
Allir erlendir kröfuhafar Byrs , alls nítján að tölu , hafa samþykkt að fella niður verulegan hluta krafna sinna á hendur sparisjóðnum .
Jafnframt hefur fjármálaráðuneytið samþykkt í öllum megindráttum umsókn sparisjóðsins um 10,6 milljarða króna stofnfjárframlag , en sparisjóðnum var gert kleift að sækja um slíkt framlag með heimild í neyðarlögunum .
Átta sparisjóðir af þeim tólf sem enn eru starfandi hafa sótt um framlag .
Af þeim eru Byr og Sparisjóðurinn í Keflavík ( SpKef ) stærstir , en SpKef hefur sótt um 4,5 milljarða króna framlag .
Þrífst líklega ekki án framlags Verulega mikill vafi á því hvort Byr þrífst í óbreyttri mynd án stofnfjárframlags en horfur í rekstri hans eru ekki beinlínis bjartar .
Eiginfjárhlutfall sjóðsins er komið langt niður fyrir lögbundin mörk , er 2-3 prósent í dag en má ekki fara undir 8 prósent .
FME þarf að gefa samþykki sitt áður en ríkissjóður veitir sparisjóðnum stofnfjárframlag .
Gunnar Andersen , forstjóri FME , segir að málið sé enn til athugunar .
" Það er farið í gegnum hvort sparisjóðurinn muni þola áföll við mismunandi efnahagslegar forsendur , það tekur tíma að fara í gegnum það allt , " segir Gunnar .
Samkvæmt heimildum Morgunblaðsins er gert ráð fyrir að afskriftir kröfuhafa Byrs fylli varasjóðs sparisjóðsins .
Er horft til þess að varasjóðurinn geti þá varið mögulegan taprekstur Byrs til næstu tveggja ára .
Ef FME gefur samþykki sitt fyrir stofnfjárframlagi verður stofnfé í sparisjóðnum fært niður um allt að 86 prósent .
Samkvæmt endurskipulagningartillögum , sem líklegast þykir að verði ofan á , mun ríkið ekki eignast meira en 70 prósenta hlut .
Til þess að þetta gangi eftir þarf að boða til stofnfjárfundar og þurfa 2/3 hlutar stofnfjáreigenda að samþykkja niðurfærslu eigin stofnfjár , samkvæmt samþykktum Byrs .
Til einföldunar má segja að með því að leyfa stofnfjáreigendum að halda einhverju af hlut sínum eftir sé í raun verið að reyna að afla samþykkis þeirra fyrir niðurfærslunni .
Önnur rök fyrir því að leyfa eigendum að halda eftir hlut er að stærstur hluti stofnfjáreigenda er í viðskiptum við sparisjóðinn og sú hætta gæti skapast að þeir færðu viðskipti sín annað ef stofnfjáreign þeirra yrði færð niður að fullu .
Sameining ekki útilokuð , segir ráðherra Mikil óvissa er um framtíð Byrs ef FME telur að stofnfjárframlag sé ekki til þess falið að reisa reksturinn við .
" Það stendur vilji manna til þess að finna lausn og ég held að menn haldi áfram þangað til sú lausn finnst .
Á meðan er sparisjóðurinn í rekstri , " segir Gylfi Magnússon viðskiptaráðherra .
Gylfi bendir á að enn séu til staðar heimildir í neyðarlögunum til að taka sparisjóðinn yfir og færa innlán hans til annars fjármálafyrirtækis eins og gert var í tilviki SPRON , en öll innlán SPRON voru færð yfir til Nýja Kaupþings .
Gylfi segir þó að ekkert bendi til þess í dag að fara þurfi þessa leið .
" Það er stefnan ennþá , og ekkert útlit fyrir annað en að hún gangi eftir , að reyna að ná lendingu sem heldur þessum sparisjóði áfram í rekstri .
" Aðspurður hvort til greina komi að sameina Byr öðru fjármálafyrirtæki segir Gylfi að ekkert sé útilokað í þeim efnum .
" Það er samt ekki verið að vinna eftir þeirri hugmynd núna , " segir hann .
Samkvæmt heimildum Morgunblaðsins er einkum horft til þess að sameina sjóðinn Íslandsbanka , en bankinn á rúmlega 4 prósent hlut í Byr og á auk þess veð í mun stærri hlut , þar sem hann fjármagnaði stóran hluta stofnfjáraukningar í Byr í lok árs 2007 .
Innlán í Byr sparisjóði jukust um 106 prósent á síðasta ári frá árinu á undan en margir fluttu sparifé sitt frá stóru viðskiptabönkunum þremur til annarra fjármálafyrirtækja eftir bankahrunið .
Ef Byr sparisjóður fær ekki stofnfjárframlag ættu innstæður viðskiptavina samt að vera tryggðar í samræmi við fyrri yfirlýsingar stjórnvalda í þá veru , hvort sem það yrði gert með yfirfærslu til annars fjármálafyrirtækis eða með hreinni yfirtöku ríkisins .
20% Samkvæmt heimild í neyðarlögunum er fjármálaráðherra fyrir hönd ríkissjóðs heimilt að leggja sparisjóði til fjárhæð sem nemur allt að 20 prósentum af bókfærðu eigin fé hans , eins og það var í árslok 2007 , gegn stofnfjárbréfum í viðkomandi sparisjóði .
Sparisjóður í skugga umdeildra mála Óhætt er að segja að Byr sparisjóður hafi starfað í skugga ýmissa deilna og umdeildra mála það ár sem liðið er frá hruni íslenska fjármálakerfisins .
Ákvörðun um arðgreiðslu til stofnfjáreigenda sem tekin var í apríl 2008 , hálfu áru fyrir bankahrunið , þótti umdeild , en arðurinn var 13,5 milljarðar króna og var greiddur út í ágúst 2008 .
Hagnaður af rekstri Byrs á árinu 2007 var 7,9 milljarðar króna samkvæmt samstæðuársreikningi ársins 2007 .
Því var greidd út 5,6 milljörðum hærri arðgreiðsla til stofnfjáreigenda en sem nam hagnaði þess árs .
Þess má geta að Byr tapaði 29 milljörðum króna á árinu 2008 , samkvæmt ársreikningi .
Eftir aðalfund Byrs hinn 13. maí á þessu ári spruttu upp miklar deilur um stjórnarkjör og fór hópur stofnfjáreigenda fram á lögbann á stjórnarsetu eins stjórnarmanna í sparisjóðnum .
Stofnfjáreigendurnir sem skipuðu svokallaðan A-lista , sem laut í gras á aðalfundinum , héldu því fram að meirihluti stjórnar nyti ekki stuðnings meirihluta stofnfjáreigenda þar sem Ágúst Ármann hefði greitt atkvæði á aðalfundinum með ólögmætu umboði frá Kaupþingi í Lúxemborg vegna stofnfjárhluta í eigu Karenar Millen .
Sýslumaður hafnaði kröfu stofnfjáreigendanna .
Annað umdeilt mál er lán Byrs til Exeter Holding í desember 2008 .
Félagið fékk 1,1 milljarðs króna lán til að kaupa stofnfjárbréf á yfirverði af MP banka og stjórnarmönnum í Byr þegar markaður fyrir stofnfjárbréf var lokaður og virði bréfanna hafði hrunið .
Eftir rannsókn FME var málið kært til saksóknara , en grunur leikur á að um umboðssvik hafi verið að ræða sem varða allt að sex ára fangelsi .
Ábyrgð vegna lánsins hvílir hjá sparisjóðsstjóra og fyrrverandi stjórn Byrs .
