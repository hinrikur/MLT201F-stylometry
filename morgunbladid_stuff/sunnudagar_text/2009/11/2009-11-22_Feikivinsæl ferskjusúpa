Eftir að gestir hafa smakkað á Öngulsstaðasúpunni góðu er vinsæl þraut að láta þá geta sér til um það úr hverju hún er gerð .
" Ég held að engum hafi enn dottið ferskjur í hug ! " segir Hrefna í samtali við Morgunblaðið .
Eru þó ýmsir hugmyndaríkir menn í hópi gesta á Öngulsstöðum undanfarin misseri .
Einu sinni var uppskrift ...
Súpan er sem sagt í grunninn úr niðursoðnum ferskjum .
Undirbúningur jólahlaðborðs á hug Hrefnu allan um þessar mundir en hún féllst engu að síður á að gefa lesendum Morgunblaðsins uppskrift að súpunni .
Tekur reyndar skýrt fram að varla sé hægt að halda því fram að um sé að ræða hennar eigin uppskrift en því má oft velta fyrir sér hvað er upphaflegt og hvað ekki .
Eins og með svo margt annað þróaðist margumrædd súpa ; eitt sinn var uppskrift ...
og löngu síðar varð hún að Öngulsstaðasúpunni ! Varla er þó hægt að kalla þessa afbrigði við þá gömlu ; í ferskjusúpunni er ekki fiskur , sem Hrefnu minnir að hafa verið í hinni og í þeirri voru ekki ferskjur enda ekki á hverjum degi sem sá fíni ávöxtur endar á súpudiski .
" Fólk var voðalega hrifið af súpunni í sumar .
Hún sló í gegn , ekki síst hjá útlendingum , þeir spáðu mikið og spekúleruðu hvað það væri sem gæfi þetta góða bragð .
Fólk bað stanslaust um uppskriftina og ég hef sent hana víða um heim í tölvupósti .
" Matur og ferðaþjónusta Hrefna Ingólfsdóttir er Akureyringur en hefur nú um árabil búið í Eyjafjarðarsveit , næsta bæ við höfuðstað Norðurlands .
Hún hefur alltaf haft mikinn áhuga á mat ; af því að elda , að bera matinn fallega fram og halda veislur .
Fyrir löngu kviknaði áhugi á ferðaþjónustu sem jókst með árunum og þegar Hrefnu bauðst að sameina þessi tvö áhugamál stóðst hún ekki mátið .
" Mig hafði lengi dreymt um að fara í ferðaþjónustu ; hótelrekstur , kaffihús eða veitingastað og finnst alveg sérlega gaman að brasa í þessu , " segir hún .
Hrefna segist ekki hafa byrjað að fikta við eldamennsku neitt óvenju snemma en áhuginn hafi aukist hratt og örugglega þegar hann kviknaði almennilega .
Og þegar alvaran tók við , reksturinn á Öngulsstöðum , var hún tilbúin í slaginn .
" Síðan ég byrjaði hér langar mig sífellt að gera eitthvað nýtt og meira .
Prófa mig áfram , sérstaklega vegna þess hve góð viðbrögð ég fæ frá gestunum .
Sjálfstraustið eykst við það .
" Hún hefur nú rekið staðinn í fjögur ár .
Rétt er að taka fram að ekki er um hefðbundinn veitingastað að ræða ; fólk kemur ekki inn af veginum og kaupir sér mat , en næturgestum standa máltíðir til boða , bæði kvölds og morgna .
Hrefna tekur líka oft á móti hópum sem panta sérstaklega .
Les um mat fyrir svefninn ! Eigendur Öngulsstaða ráku sjálfir ferðaþjónustuna í ellefu ár áður en Hrefna kom til sögunnar , en hún hefur nú séð um staðinn í fjögur ár .
Hún segir að mikil vinna hafi verið lögð í að þróa matseðil og því engin ástæða til þess að breyta honum í snatri en það hafi þó gerst smám saman að einhverju leyti .
" Svo fórum við að vera með jólahlaðborð og ákváðum að hafa það danskt til að vera ekki eins og allir aðrir .
Ég bjó einu sinni eitt ár í Danmörku , hér hjá mér vinnur hálfdönsk kona og við settum matseðilinn saman og höfðum gaman .
Mörgum þykir það kannski skrýtið en matar og matargerð er mitt helsta áhugamál og áður en ég fer að sofa á kvöldin les ég og stúdera uppskriftir ! " Hrefna er ekki með kokka í vinnu heldur eldar fjölskyldan allt sjálf .
" Við erum með fastan matseðil fyrir vikuna ; sami matur alla mánudaga , ákveðinn réttur alla þriðjudag og svo framvegis , sem hljómar ekkert sérlega spennandi varðandi starfsfólkið – helst vildum við auðvitað hafa fjölbreytnina sem mesta – en hér eru alltaf nýir gestir og mestu skiptir að þeir séu ánægðir .
Svona skipulag einfaldar líka vinnuna fyrir okkur .
" Hrefna segist verða vör við að fólk hugsi meira um hollustu matarins en áður ; að hráefni sem boðið upp á sé gott , forvitnist um uppruna þess og virðist spenntari fyrir tengslum við náttúruna en áður að þessu leyti .
" Ég get sagt með góðri samvisku að maturinn hér hjá okkur er í hollari kantinum .
Við eldum ekki úr mikilli fitu , notum ekki majones og engin krydd með aukaefnum .
Það er helst að karlmenn sem koma hingað á fundi kvarti undan því að það sé óþarfi að bjóða upp á svona rosalega hollan mat í sveitinni ! Þeir vilji fá sitt feita lambakjöt ! En líklega er það nú meira í gríni sagt en alvöru .
" Talandi um lambakjöt segir Hrefna að það sé alltaf vinsælast og þegar hópar komi til hennar í mat sé nær undantekningarlaust beðið um lamb .
Fegurðin mikilvæg Hrefna er mikil matarkona eins og áður kom fram en áhuginn breyttist fyrir nokkrum árum þegar hún fór að hugsa um það sjálf að borða hollari mat en áður .
" Það má segja að áhuginn hafi aukist að vissu leyti og þá fór ég að velta meira fyrir mér innihaldi réttanna ; hráefni og gæðum .
" Hrefna segir það eitt áhugamálanna að hafa fallegt og snyrtilegt í kringum sig og segir afar mikilvægt að bera matinn fallega fram .
" Umgjörðin skiptir gríðarlega miklu máli og maður getur stjórnað því sjálfur að töluverðu leyti hvernig andrúmsloftið á staðnum er .
Því hef ég kynnst bæði á jólahlaðborðum og öðrum veislum hér .
Það , hvernig tekið er á móti fólki og hvernig umhverfið er skreytt , skiptir miklu máli .
" Öngulsstaðasúpan 1 laukur 1 – 3 hvítlauksrif Matarolía 1 – 2 teskeiðar karrí 1 dós niðursoðnir tómatar ( 400 gr. ) 4 dl fisksoð ( vatn og teningar ) 1 dós niðursoðnar ferskjur 2 ½ dl rjómi Ferskjusafi úr dósinni Laukur og hvítlaukur saxaður og léttsteiktur með karríi .
Niðursoðnir tómatar brytjaðir og settir saman við ásamt fisksoðinu .
Látið krauma í 5 til 10 mínútur .
Skerið ferskjurnar í bita og setjið út í súpuna ásamt rjóma .
Bragðbætið með örlitlum ferskjusafa .
Uppskriftin er ætluð fjórum .
Rauðlauksmarmelaði 4 meðalstórir rauðlaukar ½ krukka af hindberjasultu ½ krukka af bláberjasultu 2 msk púrtvín Vanilluduft Rauðlaukur mýktur í smjöri og svo öllu hrært saman .
Hrefna býður upp á þetta marmelaði á jólahlaðborði sínu í Öngulsstöðum og segir það sérlega gott með lifrarpaté .
