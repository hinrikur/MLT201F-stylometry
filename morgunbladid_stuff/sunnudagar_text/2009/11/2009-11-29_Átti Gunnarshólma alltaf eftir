" Ég samdi tónlist við Gunnarshólma , sem er eitt af hinum miklu kvæðum Jónasar – erum við ekki öll sammála um það ? " spyr Atli Heimir Sveinsson .
Blaðamaður frétti að tónskáldið hefði samið lag við hið kunna ljóð Jónasar Hallgrímssonar og verður það frumflutt af Fífilbrekkuhópnum á fullveldissamkomu Heimssýnar í Salnum í Kópavogi 1. desember næstkomandi .
Fífilbrekkuhópurinn flutti á sínum tíma lög Atla Heimis við 26 önnur ljóð skáldsins á tónleikum , og á tveimur hljómdiskum að auki .
" Á sínum tíma gerði ég þessi lög við ljóð Jónasar að áeggjan Bríetar Héðinsdóttur , sem ætlaði sér að gera lítið leikrit og fara með það í skóla .
Hún bað um lög sem væru svo einföld að krakkar gætu lært og sungið , eftir að hafa heyrt þau svona tvisvar sinnum , " segir Atli Heimir Ekki varð neitt úr samstarfi við Bríeti en þegar hún lést hafði tónskáldið samið nokkur lög sem Fífilbrekkuhópurinn , kammerhópur sem Sigurður Snorrason leiddi , tók upp á arma sína og flutti víða .
" Vinir mínir stóðu í raun fyrir því , " segir Atli Heimir .
" Einna fremstur í flokki var gamall vinur minn , Halldór Blöndal , sem elskar falleg lög og góðan skáldskap .
Signý Sæmundsdóttir söng lögin af mikilli snilld .
Hulda Björk Garðarsdóttir og Eyjólfur Eyjólfsson sungu þessi lög líka mikið .
Ég samdi fleiri lög , en átti Gunnarshólma alltaf eftir .
Ég náði því aldrei .
Einn maður hvatti mig þó gjarnan til verksins , Bjarni Bragi Jónsson hagfræðingur .
Hann er söngmaður og Jónasaraðdáandi , " segir Atli Heimir .
Hef smámóral í lokin " Einhvern veginn kom þetta litla lag núna og ég lék það heima hjá mér fyrir vini og kunningja , eins og Styrmi Gunnarsson .
Hann er gamall vinur og skólabróðir , og hafði gaman af þessu .
" – Þar er líklega komin ástæðan fyrir því að lagið við Gunnarshólma verður frumflutt á samkomu Heimssýnar ? Atli Heimir hlær .
" Já , Styrmir er á móti Evrópubandalaginu , rétt eins og Ragnar Arnalds , annar gamall vinur og skólabróðir .
Ég er nú á annarri skoðun í Evrópumálum en þeir , en finnst engin ástæða til að meina Íslendingum aðgang að Jónasi Hallgrímssyni , sama hvaða skoðun menn hafa á þeirri umræðu .
Jónas er yfir hana hafinn .
Ef þessi tónlist mín vekur áhuga á Jónasi er takmarki mínu náð .
" Atli Heimir segist hafa gert nokkrar atlögur að lagi við Gunnarshólma en var aldrei ánægður , fyrr en núna .
Ljóð Jónasar er þrískipt .
Sagan um Gunnar á Hlíðarenda er í Njálu , þá náttúrulýsingar og loks sá hluti þar sem tónskáldið segir skáldið gerast " siðferðispostula og tala um hnípna þjóð í vanda " .
" Kvæðið er langt svo að ég valdi erindi , segi söguna og hef smámóral í lokin , sleppi hins vegar náttúrulýsingunum .
En þessi litla laghending er þannig að það má kveða allt kvæðið ef menn vilja .
" En hyggst Atli Heimir halda áfram og semja fleiri lög við ljóð Jónasar ? Svarið er stutt og laggott : " Nei , nú er þetta búið ...
" efi@mbl.is 