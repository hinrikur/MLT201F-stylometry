" Ég ætla að fá eina litla kók og drekka hana hérna .
" Þessi setning var algeng í íslenskum sjoppum í gamla daga en heyrist varla lengur því nú eru glerflöskurnar einnota .
Það skiptir seljandann engu máli hvort kaupandinn hefur í hyggju að tæma flöskuna á staðnum .
Verðið er hið sama .
Nú er Akureyri heimabær kóks í gleri .
Lengi var Vesturbærinn í Reykjavík heimavöllurinn , síðan verksmiðja Vífilfells á Stuðlahálsi en síðan fljótlega upp úr aldamótunum hefur þessum óopinbera þjóðardrykk Íslendinga verið tappað á gler í höfuðstað Norðurlands og hvergi annars staðar hérlendis .
Akureyringar segja kókið í flöskunum aldrei hafa verið betra en síðustu ár ; síðan farið var að nota vatnið úr Hlíðarfjalli ! Þess ber þó að geta að kolsýran í drykkinn kemur úr iðrum jarðar , tiltölulega hrein , með heitu vatni við Hæðarenda í Soginu .
Kolsýran er því alíslensk , vatnið líka .
Sykurinn kemur auðvitað erlendis frá og lykillinn að drykknum , leyniformúlan sem John Pemberton setti saman árið 1886 í borginni Atlanta í Georgíuríki í Bandaríkjunum , kemur hingað úr bragðefnaverksmiðju Coca Cola á Írlandi .
Kók var í fyrsta skipti flutt til Íslands árið 1942 .
Það fylgdi bandaríska hernum hvert sem hann fór .
" Litla " kókflaskan , sem sumum finnst enn vera " alvöru " kókið , var lengi sú eina .
Í henni voru 192 ml en í glerflöskunni nú eru 240 ml .
Kók er lífrænn vökvi ; bragðefnin eru unnin úr jurtum sem blandað er saman skv. kúnstarinnar reglum .
Lífrænir vökvar eru viðkvæmir fyrir ýmsu , kók er til dæmis viðkvæmt fyrir hita og sérstaklega sólarljósi .
Og nýblandað kók er ekki nákvæmlega eins á bragðið og það sem er orðið gamalt .
Þeir hörðustu fullyrða að kók í gleri sé betra en sami drykkur í öðrum umbúðum en enginn munur er á að sögn framleiðandans .
Samt ! segja sumir .
skapti@mbl.is 