Rapparinn Coolio , réttu nafni Artis Leon Ivey Jr. , sló rækilega í gegn árið 1995 með laginu Gangsta ' s Paradise , af samnefndri plötu , sem var notað í myndinni Dangerous Minds .
Platan náði fjórfaldri platínusölu og komst í efsta sæti á fjölmörgum vinsældalistum .
Þar með var toppnum hinsvegar náð og næstu plötur Coolio , þ. á m. The Return of the Gangsta sem kom út fyrir þremur árum , nutu æ dvínandi vinsælda .
Coolio lét þetta ekki á sig fá og sneri sér að sjónvarpi .
Síðan 2001 hefur hann leikið í smáum aukahlutverkum í þáttum á borð við Sabrina the Teenage Witch og í sjónvarpsmyndum .
Þá hefur hann tekið þátt í raunveruleikaþáttum á borð við Celebrity Fear Factor , Celebrity Bootcamp ( þar sem hann fór með sigur af hólmi ) og í hinum þýska þætti Comeback Show .
Árið 2008 reyndist hinsvegar nokkuð gott fyrir rapparann .
Hann stýrði matreiðsluþættinum Cookin ' with Coolio , sem var sýndur á netinu , og sló þátturinn svo rækilega í gegn að kappinn skrifaði matreiðslubók sem verður gefin út í þessum mánuði .
Þá fékk hann sinn eigin raunveruleikaþátt , Coolio ' s Rules , þar sem sýnt var frá því hvernig rapparanum tókst til við að ala upp fjögur börn sín á sama tíma og hann reyndi að hleypa veisluþjónustu af stokkunum og fara á stefnumót .
Það sem af er árinu hefur Coolio vakið athygli á sér með því að taka þátt í breska raunveruleikaþættinum Celebrity Big Brother auk þess sem hann komst í fréttirnar fyrir að hafa ráðist á öryggisvörð á flugvelli í Los Angeles eftir að krakk og áhöld til eiturlyfjaneyslu fundust í farangri hans .
ylfa@mbl.is 