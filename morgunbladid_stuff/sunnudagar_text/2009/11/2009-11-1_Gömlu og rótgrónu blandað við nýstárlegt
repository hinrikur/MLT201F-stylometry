Inga Björk Andrésdóttir hannar hálsmen og eyrnalokka úr steinum en mestmegnis hannar hún hálsmen úr plexígleri .
Línan kallast The Indian in Me þar sem Inga notar mikið indíánamunstur .
" Ég hef alltaf verið mikið fyrir steina og hef rosalega gaman af allri speki í kringum steina og áhrif þeirra .
Þaðan kemur indíánaáhuginn .
Mér finnst gaman að blanda saman þessu andlega , gamla og rótgróna við plexígler sem er svo nýstárlegt .
" Inga segist afar hrifin af plexígleri og finnst það skemmtilegt efni .
" Það er svo endingargott .
Sama hvað þú gerir við það þá lítur það alltaf jafnfallega út .
Svo getur maður hannað hvað sem er með því , hvort sem það eru skartgripir eða húsgögn .
" Inga er menntaður fatahönnuður frá Listaháskóla Íslands en hefur alltaf haft áhuga á skarti .
Hún hefur selt fata- og skartgripahönnun sína í búð en segir að alltaf hafi meira selst af skartinu .
" Mér finnst skipta máli sem fatahönnuður að hafa líka einhverja vöru sem fólk dettur meira niður á og kaupir " instant " .
Það er miklu meira mál að kaupa heila flík sem er mjög afgerandi .
Það er frekar að fólk sé tilraunakenndara með fylgihluti og einnig finnst mér skemmtilegt að nota skartgripi í gjafir .
" Hönnun Ingu er hægt að fá á Pop Up-markaðnum sem skýtur upp kollinum hér og þar um borgina á óútreiknanlegum tímum .
Hægt er að gerast aðdáandi markaðarins á Facebook , síðan heitir Milliliðalaus verzlun og gerist maður aðdáandi fær maður tilkynningar hvar og hvenær næsti markaður verður haldinn .
ylfa@mbl.is 