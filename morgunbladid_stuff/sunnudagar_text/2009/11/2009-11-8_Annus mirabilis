Fyrir tveimur áratugum fór bylgja byltingar um Mið- og Austur-Evrópu .
Hámark þessarar bylgju var fall Berlínarmúrsins , tákngervings stjórnkerfis sem byggðist á kúgun og mannfyrirlitningu .
Á morgun , 9. nóvember , verða 20 ár liðin frá því að Harald Jäger , yfirmaður á landamærastöðinni í Bornholmer-götu í Austur-Berlín , gaf fyrirmæli um að opna hliðin og hleypa fólkinu , sem safnast hafði saman í þúsundatali , óhindrað í gegn .
Aðdragandinn að þessari ákvörðun var í raun reyfarakenndur því að það vakti alls ekki fyrir austurþýskum ráðamönnum að opna landamærin í borginni .
Þrýstingurinn á austurþýsk stjórnvöld hafði verið að aukast jafnt og þétt allt árið .
Þegar almenningur fékk ekki vegabréfsáritun hjá austurþýskum stjórnvöldum til að komast vestur flykktist fólk til Ungverjalands þar sem landamærin höfðu verið opnuð og þaðan til Austurríkis .
Austurþýskir ráðamenn hugðust setja reglur sem gerðu fólki kleift að fara beint frá Austur-Þýskalandi til Vestur-Þýskalands .
Orðalag þeirrar tilkynningar , sem gefin var út um málið , var hins vegar mjög óljós og mátti skilja hana sem svo að landamærin hefðu verið opnuð án tafar .
Vestrænir fjölmiðlar tóku málið upp og bættu í og brátt safnaðist mannfjöldi saman við landamærastöðvarnar í Austur-Berlín .
Aðgerðaleysi risaveldanna , Sovétríkjanna og Bandaríkjanna , skipti sköpum um að byltingarnar 1989 í Mið- og Austur-Evrópu fóru fram með friðsamlegum hætti , ef frá er talið fall Nicolaes Ceausescus í Rúmeníu .
Míkhaíl Gorbatsjov hafnaði Brezhnev-kenningunni , sem snerist um að styðja við kommúnistastjórnir hvar sem væri í heiminum .
Sovétmenn myndu ekki hjálpa óvinsælum ráðamönnum í Mið- og Austur-Evrópu að halda völdum með hervaldi .
Hefði Gorbatsjov vitað að þessi ákvörðun hans myndi verða til þess að Sovétríkin liðuðust einnig í sundur er ekki víst að hann hefði farið sömu leið .
Það sama má segja Bandaríkjamönnum til hróss .
Þeir reyndu ekki að koma til liðs við andófshreyfingarnar í ráðstjórnarríkjunum , framan af vegna þess að þeir voru illa upplýstir um þá gerjun sem stóð yfir og virðast hafa haldið að stefna Gorbatsjovs væri aðeins frávik sem ekki myndi standa lengi .
En þegar fram í sótti var það meðvitað .
Þeir áttuðu sig á því að of mikil þórðargleði gæti hleypt illu blóði í Sovétmenn .
Ef útsendarar Bandaríkjamanna hefðu farið á kreik er líklegt að Sovétmenn hefðu gripið til gagnaðgerða .
Í þessu andrúmslofti fílefldist almenningur .
Stundum var fyrirstaðan svo lítil þegar allt kom til alls að fólk trúði því vart sjálft .
Tvisvar á tuttugustu öldinni hafði Evrópa verið upphafsreitur blóðugra heimsstyrjalda .
Þegar kom til þriðja uppgjörsins á öldinni var það með allt öðrum hætti .
Byltingarnar voru án blóðs .
Fólkið var í fararbroddi .
Loks var hægt að draga jákvæðan lærdóm af atburðum í Evrópu og þeir gátu orðið öðrum fyrirmynd um það hvernig hægt væri að taka upp nýja stjórnskipan án valdbeitingar .
Hvort almenningur fékk það sem hann vildi er annar handleggur .
Sendiherra Frakka spurði á sjöunda áratugnum Chou En-Lai , fyrrverandi forsætisráðherra Kína , hvað honum þætti um frönsku byltinguna og svarið var að of snemmt væri að segja til um það .
Tuttugu ár eru ef til vill of skammur tími til að meta það sem tók við en árið 1989 stendur upp úr sem ár kraftaverkanna – annus mirabilis .
