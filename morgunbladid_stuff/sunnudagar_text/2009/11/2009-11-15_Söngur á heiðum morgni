Einsog að missa guð og hafa aldrei átt hann einsog að standa ferðbúin á hafnarbakka og horfa á skipin sigla hjá einsog að missa eitthvað sem enginn átti Þriðja nóvemberljóð er eitt margra sem ég staldra við í nýju Ljóðasafni Ingibjargar Haraldsdóttur .
Ingibjörg er meðal virtustu ljóðskálda okkar – og framúrskarandi þýðandi að auki .
Hún hlaut Íslensku bókmenntaverðlaunin árið 2002 .
Hér eru allar fimm ljóðabækur Ingibjargar komnar saman í fallega og tilgerðarlausa bók , auk vandaðs úrvals úr ljóðaþýðingum hennar .
Í þessu ljóði , sem birtist í Höfuð konunnar sem kom út árið 1995 , er ekki bara vísað til mánaðarins sem við erum nú stödd í , heldur birtast þar þættir sem sjá má í mörgum ljóða Ingibjargar ; söknuður , nostalgía , minningar og endurtekningin sem iðulega einkennir formgerðina .
Í inngangi um skáldið og ljóðin fjallar Dagný Kristjánsdóttir um þessi einkenni ljóðanna .
Hún segir að strax í fyrstu bókinni , Þangað vil ég fljúga ( 1974 ) , verði sérkennileg hrynjandi aðalsmerki Ingibjargar ; algengasta stílbragðið sé endurtekningar " og ljóðin bíta gjarnan í skottið á sér , mynda hringi sem undistrika endurtekningu allra hluta " .
Dagný segir byggingu bóka Ingibjargar þaulhugsaða , þar sé einnig sögð saga .
Skáldið bjó í Rússlandi og á Kúbu í á annan áratug og í annarri bókinni , Orðspori daganna ( 1983 ) , er í persónulegum ljóðum fjallað um Kúbu en líka heimkomu , vonbrigði og nýtt heimili .
Dagný bendir á að nokkur ljóðanna séu undir áhrifum frá kvennahreyfingunni , þau eru beinskeytt , pólitísk og femínísk eins og margtilvitnað ljóð , " Kona " : " Þegar allt hefur verið sagt / þegar vandamál heimsins eru / vegin metin og útkljáð / þegar augu hafa mæst / og hendur verið þrýstar / í alvöru augnabliksins / – kemur alltaf einhver kona / að taka af borðinu / sópa gólfið og opna gluggana / til að hleypa vindlareyknum út .
/ / Það bregst ekki .
" Með tímanum verða ljóð Ingibjargar enn fágaðri og í Nú eru aðrir tímar ( 1989 ) eru " ljóðin full af tilfinningum og nostalgíu " .
Þetta er afar heilsteypt ljóðabók , þar sem tök skáldsins á ljóðmálinu styrkjast enn .
Dagný fjallar um þessa nostalgíu sem birtist í mörgum ljóðanna , segir hana snúast um " ófullnægjandi nútíð " og nostalgían gerir okkur " útlæg úr samtímanum um leið og hún færir skáldaða fortíðina nær okkur " .
Hún tekur sem dæmi hið fallega titilljóð bókarinnar : Áður var nóttin svo nálæg hlý og myrkrið svo mjúkt og máninn sem skein á nakið hörund og hafið spegill og þú í nóttinni nálægur hlýr einsog myrkrið mjúka en nú eru aðrir tímar .
Í Ljóðasafni Ingibjargar eru nokkur ný ljóð .
Eitt er til Stefáns Harðar Grímssonar , þar er " söngur / á heiðum / morgni " .
Annað er órímað til Jónasar og í einu til eru " tónar sem vindurinn sleit / og slengdi út í buskann " .
Þetta er bók sem auðvelt er að njóta .
