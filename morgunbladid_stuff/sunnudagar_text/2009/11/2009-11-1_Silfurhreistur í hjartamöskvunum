Eyþór Árnason hlaut á dögunum Bókmenntaverðlaun Tómasar Guðmundssonar fyrir þessa frumraun sína í ljóðaútgáfu , Hundgá úr annarri sveit .
Ég hygg að þeir sem leita að verðlaunahöfum í innsendum handritum séu ekki alltaf svo lánsamir að finna þetta gott verk í bunkanum .
Á kápu kemur fram að höfundurinn hafi alist upp í sveit og það kemur ekki á óvart .
Afslöppuð og hlý nálgunin við náttúruna , landið og söguna sem birtist í mörgum ljóðanna sprettur úr vitund sem þekkir og skilur þann heim .
Þegar skáldinu tekst best upp dregur það upp fallegar og tærar myndir : Yfir Vötn Hljótt , svo hljótt kom hrafninn svífandi yfir Vötnin rauf strenginn með glaðlegu krunki – leystist síðan upp í vindinum og hvarf svo ekkert varð eftir nema ein svört fjöður og krunkið sem stóð kyrrt með sinn kankvísa hljóm eins og daufur ómur af harmonikku eða hundgá úr annarri sveit Í bókinni er á sjötta tug ljóða og þau eru römmuð inn af ljóðum sem heita Morgunn og Kvöld .
Í því fyrra vaknar ljóðmælandinn " á miðjum / sandinum / / Að mér / liggja / engin spor .
" Og í hinu sofnar hann á sama stað og engin spor liggja frá honum .
Þessi rammi gefur þá tilfinningu að ljóðheimurinn birtist sem á einum degi , en þó er víða komið við og vitnað í upplifanir og aðrar bókmenntir – til að mynda Gyrði Elíasson sem stendur ljóðheiminum nærri sem áhrifavaldur ; honum er líka tileinkað eitt ljóðið , um útmánaðablús .
Alfinnur álfakóngur og Nilli Hólmgeirsson koma við sögu , Clint Eastwood og Peter Sellers og veiði með byssu og stöng verður iðulega að yrkisefni eða myndum í ljóðum .
Stangveiðimenn þykjast þekkja Kolbein heitinn Grímsson í ljóðinu Flugnahöfðinginn , hvar " líður fiskur úr lófa / með léttum vink í kveðjuskyni / sporður í lófa / / Hylurinn bjartur af fiski " , og í Veiðitúr í Svartá birtist Björn Blöndal , sagnaþulurinn og veiðimaðurinn úr Borgarfirði , í framsætinu " meðan ég laxera niður dalinn " .
Í Júnínætur smýgur " himnaljósið mjúka " inn í mann " eins og fiskur gegnum vatn " : spriklar þar líkt og nýrunninn lax í neti sleppur út aftur undir morgun ...
Eftir situr silfurhreistur í hjartamöskvunum Og þú leggur netin næstu nótt Helsti galli bókarinnar er að hún er nokkuð sundurlaus en það kemur ekkert á óvart að skáld sem er að gefa út fyrstu bók virðist leitandi á stundum og óvisst með tóninn .
Þá eru ljóðin misáhrifarík .
Hundgá úr annarri sveit er þó afar áhugaverð og persónuleg frumraun og hrífandi þar sem Eyþóri tekst best upp .
Einar Falur Ingólfsson 