Áhugamál stjórnmálamanna geta verið af ýmsum toga en þeir ná ekki alltaf jafngóðum árangri á því sviði og Rudolf Schuster , fyrrverandi forseti Slóvakíu .
Schuster var annar forseti þjóðar sinnar , gegndi embættinu á árunum 1999 til 2004 .
Á þeim tíma ferðaðist hann víða um heim , eins og tilheyrir starfinu , og ætíð var myndavélin með í för – hann hefur nefnilega lengi verið kappsamur áhugaljósmyndari .
Linsum myndavéla er sífellt beint að þjóðhöfðingjum , og sú var einnig raunin með Schuster .
Það vakti þó iðulega athygli að hann var með sína eigin myndavél og myndaði fólk sem hann hitti og staði sem hann heimsótti á vegum embættisins .
Eftir að Schuster tapaði í forsetakosningum árið 2004 gafst honum aukið svigrúm til að sinna áhugamálum ; ferðalögum , skriftum og ekki síst ljósmynduninni .
Schuster kom hingað til lands í embættiserindum og hefur heillast af náttúrunni .
Hann sneri aftur , og aftur , ferðaðist víða um landið og tók mikið af myndum .
Afraksturinn , eða úrval þess besta úr myndatökuleiðöngrunum , má sjá í nýrri og veglegri ljósmyndabók sem kom nýverið út í Slóvakíu , Farby Islandu .
Í litríkri bókinni má segja að forsetinn fyrrverandi hylli einmitt litadýrð og litapalettu íslenskrar náttúru , jafnframt því að sýna fjölbreytileika og á tíðum hrikaleika landsins .
Ljósmyndirnar eru allar í lit og liturinn magnaður upp í vinnslunni ; áhrifin eru þau að á stundum er sem gróðurinn glói , hvort sem um iðagræna sumarliti er að ræða eða rauðgul haustlauf á Þingvöllum .
Schuster fer víða og sýnir margt .
Nærmyndir af dýrum brjóta reglulega upp flæðið ; hesthausar , vaninhyrndir hrútar , kría á flugi , en annars er það víðáttan sem virðist heilla : mosabreiður , fjallsranar , jökulsporðar , veiðiárnar sem jökulfljótin , slegin tún og sólarlag .
Yfirferðin kemur vissulega á óvart .
Schuster er hálfáttræður en þessi bók birtir sýn manns sem er fullur af orku og forvitinn um heiminn sem hann ferðast um .
Bókin er falleg hylling landsins .
Á fyrstu fjörutíu síðunum skrifar Schuster um kynni sín af landi og þjóð ; fyrst sem forseti og þær móttökur sem hann fékk þá , og síðar sem óbreyttur ferðalangur .
Hann segir frá fólkinu sem byggir landið en tæpir líka á sögu þjóðarinnar , jarðfræðinni og rekur ferðir sínar um landið með myndavélina .
Í Farby Islandu fer lítið fyrir Íslendingum , fyrir utan á einni síðu er hann birtir myndir af íslenskum kollegum og erlendum stjórnmálamönnum sem hann hitti hér á landi .
Við sjáum á þessum 120 ljósmyndum þorp og bæi , hús , báta og önnur mannvirki ; þetta er bók um landið og umgjörðina sem við hrærumst í .
Kannski hefur Schuster fengið nóg af samskiptum við annað fólk öll þau ár sem hann var stjórnmálaleiðtogi , borgarstjóri og síðan forseti í Slóvekíu .
Hann hefur eignast framhaldslíf eftir stjórnmálin með myndavél í hendi .
