Íslendingar eiga fjóra keppendur á heimsmeistaramóti barna og unglinga sem nú stendur yfir í Kemer í Tyrklandi .
Bjarni Jens Kristinsson teflir í flokki pilta 18 ára og yngri , Tinna Kristín Finnbogadóttir í sama aldursflokki stúlkna , Mikhael Jóhann Karlsson teflir í flokki pilta 14 ára og yngri og Kristófer Gautason í flokki pilta 12 ára og yngri .
Í þessu sama móti fyrir tveim árum voru íslensku þátttakendurnir níu talsins en keppnisflokkarnir eru 12 talsins og yngstu þátttakendur sjö eða átta ára gamlir .
Fækkun íslensku keppendanna nú er auðvitað samdráttareinkenni og þar við bætist að mótið er býsna nálægt próftíma framhaldsskólanna .
Samsetning íslenska hópsins er þó athyglisverð því fulltrúar okkar koma úr hverjum landsfjórðungi .
Eyjamaðurinn Kristófer Gautason má þannig heita fulltrúi Sunnlendinga en faðir hans , Karl Gauti Hjaltason sýslumaður , er formaður Taflfélags Vestmannaeyja og er syninum til halds og trausts á vettvangi í Tyrklandi .
Frá Vesturlandi eða öllu heldur Hítardal á Mýrum kemur Tinna Kristín Finnbogadóttir .
Mikhael Jóhann Karlsson er réttur og sléttur Norðlendingur og býr á Akureyri og fulltrúi Austurlands er Bjarni Jens Kristinsson frá Fjósakambi í Hallormsstað .
Fararstjóri og þjálfari hópsins er greinarhöfundur .
Samanburður við Norðurlönd , sem stundum er gripið til , er íslenskum ungmennum hagstæður á skáksviðinu en þar sem Tyrkland liggur nálægt ýmsum stórveldum skákarinnar þyngist róðurinn .
Hér í eina tíð þótti það nær örugg ávísun á miklar framfarir að teflan austan járntjalds en þótt skákin hafi misst stöðu sína að einhverju leyti þar er skákhefðin engu að síður afar sterk .
Fyrir hina fjölmörgu keppendur frá Rússlandi , Armeníu , Georgíu , Aserbaidsjan og ýmis önnur ríki Austur-Evrópu má ferðast skjótt á keppnisstað .
Utar liggja hin nýju stórveldi skákarinnar Indland og Kína .
Þessi lönd senda fjölmarga þátttakendur til leiks og því er þetta heimsmeistaramót ungmenna " djúpa laugin " í skákinni .
Sem stendur hefur Tinna Kristín náð bestum árangri með 3 vinninga af sex mögulegum en hinir koma í humátt á eftir .
Tinna hóf að tefla fyrir alvöru þegar Guðrún Jónsdóttir frá Glitstöðum í Norðurárdal tók fyrir nokkrum árum að stefna börnum og unglingum úr sveitinni í kring á skákæfingar í Borgarnesi .
Hún varð í 2.-3. sæti ásamt Hallgerði Helgu Þorsteinsdóttur á Íslandsmóti kvenna á dögunum og hlýtur að knýja dyra hjá Ólympíuliði kvenna á næsta ári .
Í 3. umferð vann hún sannfærandi sigur í skák sem hér fer á eftir .
Útþensla peðanna á drottningarvæng var fyrirfram ráðgerð en svartur má gæta þess að riddari taki sér bólfestu á c5 .
Þegar svartur bjóst til gagnatlögu á drottningarvæng uggði hann ekki að sér því biskupinn sem réðst inn til atlögu á d7 tætti sundur peðakeðjuna með hinum óvænta 23. leik : Kemer 2009 ; HM ungmenna 18 ára og yngri Tinna Kristín Finnbogadóttir – Amira Hamza ( Alsír ) Frönsk vörn 1. e4 e6 2. d4 d5 3. e5 c5 4. c3 Rc6 5 .
Rf3 Bd7 6. a3 cxd4 7. cxd4 f6 8. b4 Dc7 9 .
Bf4 Rge7 12 .
Bg3 f5 11 .
Rbd2 Rg6 12. h4 h5 13 .
Hc1 Db6 14 .
Rb3 Be7 15 .
Bd3 Rd8 16 .
O-O Ba4 17 .
Bc2 Bxb3 18 .
Bxb3 Rf7 19 .
Ba4 + Kf8 20 .
Dd3 a5 21. bxa5 Dxa5 22 .
Bd7 Rd8 Sjá stöðumynd .
23 .
Bxe6 Bxa3 24 .
Hb1 b5 25 .
Dxf5 + Ke7 26 .
Bxd5 - og svartur gafst upp .
Í Tyrklandi eru tefldar ellefu umferðir og lýkur mótinu nú um helgina .
Helgi Ólafsson helol@simnet.is 