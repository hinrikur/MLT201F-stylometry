Hvernig verður söguþráður Íslandssögunnar spunninn eftir hrunið ? Hvað verður um sjálfsmynd þjóðar í átökum við " fortíðarvanda " ? Valur Ingimundarson , prófessor í samtímasögu , beindi sjónum sínum að samfélaginu sem hrundi , í fyrirlestri á alþjóðaráðstefnu EDDU-öndvegisseturs um samtímarannsóknir á laugardag fyrir viku , " fyrsta heims " ríkinu , sem skyndilega var komið í stöðu " þriðja heims " ríkis og upp á náð og miskunn Alþjóðagjaldeyrissjóðsins komið .
Það gangi hins vegar enn erfiðlega að brjóta niður hugtakamúra í þessu samhengi .
Hér komi vafalaust til óttinn við " stjórnmál tilfinninga " – að skipa " allsnægtaþjóð " í flokk með " þrotríkjum " eða veikum ríkjum .
" Valinn hópur manna náði á tímum efnahagslegra breytinga , sem voru knúðar einkavæðingarstefnu heima fyrir og hugmyndafræði hnattvæðingar , ráðandi stöðu í íslensku þjóðfélagi , " segir Valur .
Nú er þessi heimur hruninn og hann vill líta á það hvernig rætt hefur verið um stjórnmál minninganna , sekt heildarinnar og einstaklingsins , " þrotríki " eða " veik ríki " og uppnám sjálfsmyndar þjóðar í utanríkis- og öryggismálum þegar kreppan á Íslandi verður brotin til mergjar .
Hann vísar til þess sem Þjóðverjar kalla Vergangenheitsbewältigung , kerfisbundinna tilrauna til að takast á við fortíðina .
Þetta sé iðulega gert með hreinsunum , réttarhöldum og sannleiksnefndum og þótt það hafi ekki verið sett þannig fram hér á landi hafi þessi nálgun verið tekin upp hér .
Hér hafi átt sér stað pólitískar hreinsanir og ríkisstjórn farið frá , leiðtogar stjórnarflokkanna hafi sagt af sér og yfirmenn Fjármálaeftirlits og Seðlabanka verið reknir .
" Reyndar hafa einstaklingarnir , sem í hlut eiga , ekki axlað neina beina ábyrgð á hruninu eða sýnt mikla iðrun sem hluta af bataferli samfélagsins , " segir hann .
" En brottför þeirra sýnir að það var orðinn ógerningur fyrir þá pólitískt að vera áfram .
" Að auki hafi verið skipaður sérstakur saksóknari með Evu Joly sér til fulltingis og sérstök rannsóknarnefnd á vegum Alþingis .
Rannsóknarnefnd fyrir luktum dyrum Henni megi líkja við sannleiksnefndir , en hér fari starfsemi rannsóknarnefndarinnar þó ekki fram fyrir opnum tjöldum .
Hvorki hafi verið haldnir opnir fundir , yfirheyrslur né vitnaleiðslur á vegum hennar .
Vissulega sé ákveðin spenna milli þess að leita " sannleikans " og ná fram réttlæti með því að fara dómstólaleiðina .
Gerendur vilja ekki gangast við ábyrgð af ótta við að verða ákærðir nema þá að fá sakaruppgjöf eins og gert var í Suður-Afríku til að takast á við arfleifð aðskilnaðarstefnunnar .
" En skorturinn á samskiptum við almenning vekur efasemdir um það hvort skýrsla , sem átti að koma út í nóvember en hefur verið frestað fram í febrúar 2010 , muni þjóna hreinsunartilgangi sínum , " segir Valur .
" Gagnsemi slíks verkefnis – þörfin á skýringum eftir sameiginlegt áfall – þarf að vera brýn og sú tilfinning má ekki vakna að verið sé að draga málið á langinn .
" Hann segir að nú virðist allir vera að bíða eftir skýrslunni og stjórnmálamenn haldi fram að þeir geti hvorki axlað né hafnað ábyrgð vegna þess að hún sé ókomin .
Sömuleiðis bíði almenningur eftir að sök og sekt verði útdeilt .
" Þessi endalausa bið eftir Godot vekur spurninguna hvort ein opinberlega viðurkennd útgáfa af sannleikanum muni ekki skapa falskt andvaraleysi ; gefa til kynna málalyktir þar sem engar málalyktir geta orðið .
" Það þurfi mun fleiri aðilar að koma að því uppgjöri .
Valur segir að einu gildi hins vegar um það hver niðurstaðan verði .
Nýtt viðhorf til sjálfsmyndar þjóðar muni fá opinberan stimpil : " Íslendingar hafa í sögunni sett sig í hlutverk fórnarlamba utanaðkomandi afskipta og lítilmagnans – og stundum samsamað sig málstað " þriðja heims ríkja " gegn nýlendustefnu – og nægir þar að nefna þorskastríðin við Breta , " segir hann .
Viðbrögðin við hruninu hafi ekki verið án slíkra vísana .
Gott dæmi þess sé hin " óspillta " " In Defence " -herferð gegn ákvörðun Breta um að nota hryðjuverkalöggjöf gegn Íslandi og Icesave-málið .
" Það sem hefur gefið orðræðu um and-nýlendustefnu byr undir báða vængi var vitaskuld að Bretum og Hollendingum tókst að beita áhrifum sínum innan Evrópusambandsins og í Alþjóðagjaldeyrissjóðnum til að knýja Íslendinga til samninga á eigin forsendum .
Það er þó einn grundvallarmunur á : Almennt sé ekki litið á Íslendinga sem fórnarlömb á alþjóðavettvangi .
Og því hafi slík orðræða ekki dugað til að draga athyglina frá hinum nýja raunveruleika , sem er afsprengi hrunsins : sjálfsmyndinni af Íslendingum sem gerendum .
" Kærulaust fólk " Þau voru kærulaust fólk ...
möskuðu hluti og lifandi verur og drógu sig svo í hlé til peninga sinna eða hins feiknalega kæruleysis síns , eða hvers þess annars sem hélt þeim saman , og létu annað fólk um að hreinsa upp eftir sig óreiðuna sem þau höfðu valdið ...
" Valur notaði lýsingu á auðmönnum liðinnar aldar úr Hinum mikla Gatsby eftir F. Scott Fitzgerald til að lýsa ástandinu á Íslandi í byrjun þessarar aldar .
" Háskóli má aldrei vera þægur " Markmiðið með EDDU-öndvegissetri er að leggja áherslu á gagnrýnar samtímarannsóknir .
Irma Erlingsdóttir , stjórnandi EDDU , sagði á málþingi sem setrið stóð fyrir á laugardag fyrir viku , að hugmyndafræði þess snerist um að skapa " vísi að því sem Jacques Derrida nefndi " skilyrðislausan vettvang " , háskóla þar sem á sér stað þverfagleg greining og umsagnir um hvaðeina sem gerist í samfélaginu og vísindum " .
Irma sagði að eitt helsta markmiðið til að byrja með yrði að fjalla um áhrif hinnar alþjóðlegu fjármálakreppu og bankahrunsins á Íslandi á menningu og félagskerfið .
Annað svið tæki til mismununar og ójöfnuðar , hvort sem það ætti við um kyn , aldur , stétt , eða þjóðerni , og þau skilyrði , sem efnahags- og stjórnmálakreppur sköpuðu fyrir hugmyndir um pólitískar umbætur .
Í þriðja lagi nefndi hún orðræðu um öryggismál og " uppbyggingu " eftir áföll eða stríð .
" Háskólinn ætti að vera höfuðvígi gagnrýnnar túlkunar og andspyrnu gegn ofurvaldi ríkjandi hugmynda , " sagði Irma .
" Hann ætti að gagnrýna og vinna gegn kreddum og óréttlátu forræði og yfirráðum .
Slíkur háskóli væri mótvægi við samfélagsleg valdsvið : ríkisvaldið , flokkapólitík , viðskiptavaldið , hugmyndafræði , menningu , fjölmiðla og trú .
Háskólasamfélagið gegndi því miður ekki slíku hlutverki fyrir bankahrunið .
Stundum þjónaði það beinlínis markmiðum útrásarinnar og þeim gildum sem komu þjóðinni á kaldan klaka og í faðm Alþjóðagjaldeyrissjóðsins .
" Hún sagði að markmiðið með gagnrýnum samtímarannsóknum væri ekki aðeins að afla þekkingar heldur einnig að hafa áhrif á samfélag og stjórnvöld : " Háskóli má aldrei vera þægur .
" 