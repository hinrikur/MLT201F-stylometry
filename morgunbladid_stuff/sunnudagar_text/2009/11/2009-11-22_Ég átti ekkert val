Í marsmánuði 1979 fórst vélbáturinn Ver frá Vestmannaeyjum og með honum fjórir af sex manna áhöfn .
Tveimur var bjargað , annar þeirra var skipstjórinn , Árni Magnússon .
Nú hefur sonur hans , Þorlákur Árnason , skrifað bók , Orðin sem aldrei voru sögð , þar sem sjóslysið er þungamiðjan .
Þorlákur er yfirþjálfari yngri flokka knattspyrnuliðs Stjörnunnar í Garðabæ .
Þetta er önnur bók hans en í fyrra sendi hann frá sér barnabókina Ævintýri Lilla sem fjallar um ofvirkan strák með athyglisbrest .
Sú bók hefur verið kennd í lífsleikni í grunnskólum landsins .
Við urðum að bjarga okkur Um Orðin sem aldrei voru sögð , segir Þorlákur : " Þetta er skáldsaga sem byggist á raunverulegum atburðum .
Ég var tíu ára þegar sjóslysið varð .
Báturinn fékk á sig hnút austur af Bjarnarey , lagðist á hliðina og sökk á skömmum tíma .
Skipverjarnir sex börðust við það í nær hálfa klukkustund að opna gúmbjörgunarbátinn þar sem þeir héldu sér á floti við björgunarbátshylkið .
Fjórir þeirra , kornungir menn , króknuðu í sjónum og drukknuðu áður en náðist að opna hylkið og blása björgunarbátinn upp .
Faðir minn , sem var skipstjórinn , og annar maður komust loks í björgunarbátinn .
Vélbátur kom skömmu síðar að og bjargaði pabba og félaga hans .
Enginn sjálfvirkur sleppibúnaður var um borð í Ver , en hann hefði bjargað lífi allra um borð .
Eftir þetta beitti Árni Johnsen sér fyrir því að handfrjáls búnaður var hafður um borð í öllum fiskiskipum .
" Hvaða áhrif hafði þetta slys á þig og líf fjölskyldunnar ? " Þegar maður er barn og vondir hlutir gerast þá bíður maður eftir viðbrögðum foreldra sinna því manni finnst allt rétt sem þeir gera .
Foreldrar mínir gerðu flest allt rétt en unnu samt aldrei úr slysinu .
Það var engin áfallahjálp til á þessum tíma .
Ég man eftir að hafa samviskubit gagnvart þeim börnum sem misstu pabba sinn í slysinu .
Þetta var vitanlega erfiðast fyrir pabba minn sem hafði horft á félaga sína fara í sjóinn og sá þá drukkna .
Eftir slysið flutti fjölskyldan til Reykjavíkur .
Við urðum að bjarga okkur og beittum okkur ákveðinni hörku til að gleyma slysinu .
Þar skipti þögnin miklu .
Enda heitir bókin Orðin sem aldrei voru sögð .
" Hetjusaga systur Í bókinni er einnig sögð saga tveggja systkina , drengsins , sem er sögumaður , og gengur vel í skóla og sinnir íþróttum og systur hans , sem verður dópisti .
Þorlákur segir að þar sé hann einnig að fjalla um raunverulega atburði .
" Það er rúmlega eitt ár á milli mín og systur minnar og við vorum mjög náin sem krakkar .
Unglingar gera mistök og reka sig á og það er bara hluti af lífinu .
Þegar við fluttum til Reykjavíkur fór systir mín að fikta við dóp og fór sífellt í harðari efni .
Hún hafði notið ástar og umhyggju fjölskyldu sinnar og gat ekki kennt neinum um .
Hún var bara ein af þeim krökkum sem vilja prófa allt .
Hún er mjög vel gefin og var á þessum tíma snillingur í að ljúga og blekkja fólk til að geta haldið áfram líferni sínu .
Hún hafði líka útlitið með sér .
Ég man þegar Nick Cave kom hingað til lands fyrir tuttugu árum .
Hann og hljómsveitarfélagar hans voru allir á heróíni sem var ekki til á Íslandi .
Systir mín var í slagtogi með Íslendingum sem höfðu samskipti við hljómsveitina .
Henni datt það snjallræði í hug að brjótast inn í bát , fara í læknakassann og stela þaðan morfíni .
Hljómsveitin var komin með fráhvarfseinkenni og var haldið uppi á morfíni í Íslandsdvölinni .
" Hver er staða systur þinnar í dag ? " Fólk sem er í óreglu hefur enga dagskrá .
Því lengri tími sem það er í óreglu því erfiðara er að snúa við blaðinu .
Svo kom að því að systir mín stóð frammi fyrir því að deyja vegna lífernis síns eða snúa við blaðinu .
Saga systur minnar er hetjusaga .
Hún hóf nýtt líf fyrir þó nokkru síðan .
Það er frábært að hafa endurheimt hana .
Maður særir þá mest sem standa manni næstir .
Ég held að ég hafi tekið mestan skellinn hvað varðar systur mína .
Nú sé ég aftur í henni barnið sem var .
" Ánægður með árangurinn Hvernig var að skrifa þessa bók ? " Það var mjög erfitt að skrifa bókina en ég gat ekki ýtt þessu efni frá mér .
Þessi bók varð að koma út .
Ég átti ekkert val .
En það er húmor í bókinni þótt hún fjalli um erfiða hluti .
Ég er ánægður með árangurinn .
Ef fólk grætur og hlær þegar það les bókina þá verð ég mjög sáttur .
" 