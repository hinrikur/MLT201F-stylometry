Í Vestur-Afríku sýna ríkisstöðvarnar daglega þætti þar sem ráðherra eða embættismaður situr með merki ríkisins ofan hvorrar sinnar axlar og rabbar einarðlega um áætlun sem stjórnin hefur hrundið af stokkum um að auka hrísgrjónaframleiðslu um 20% á næstu tveimur árum , byggja spítala í afskekktu héraði eða almennt um stórsókn þjóðarinnar í átt að bættum kjörum , oft undir slagorði landsins sem hljómar eins og stolið úr skáldsögu eftir George Orwell : " Vinna – Sameining – Sjálfsagi " .
Þegar maður virðir fyrir sér spillinguna og grjótharða lífsbaráttuna á götum höfuðborga þessara landa eru ávörpin skemmtilegt umhugsunarefni fyrir gestinn um misgengi skilaboða og veruleika .
Fyrir þá sem þurfa að sitja undir þeim eru þau grátt gaman .
Draumar embættismanna og stjórnmálamanna um skipulegar framfarir með réttu framskriði hagtalna og framleiðsluaukningu á ferkílómetra eru mannlausir .
Það sem beint virðist liggja fyrir stjórnmálamönnunum eins og að ná tökum á spillingu eða bæta innviði samfélagsins , byggja upp heilsugæslu , vegi , brýr og samgöngur almennt til að gera þegnunum kleift að taka örlögin í eigin hendur er ekki efst á listanum .
Orkan fer í að uppfylla drauma um miklar framfarir með stórum stökkum .
Enginn á vegum ríkisins hefur áhuga á að fólk fari sjálft að búa til verðmæti utan skipulags .
Stjórnmálamennirnir hafa fyrst og fremst áhuga á stórum samningum , að draga til sín erlenda fjárfesta , á stórum verkefnum á borð við námugröft eða skógarhögg .
Erlend fyrirtæki ganga því gegndarlaust á náttúruauðlindir landanna eða flytja landbúnaðarafurðir þeirra út sem hrávörur sem aftur eru seldar á alþjóðlegum mörkuðum með hagnaði sem ekki rennur til baka .
Þeir sem hafa upp úr þessu peninga eru til að mynda vogunarsjóðir sem einmitt þessa dagana flýja verðbréf og dollara en sýna gulli og kakóbaunum meiri áhuga .
Upprunalöndin kaupa síðan hrávöruna aftur í formi neysluvöru .
Þrátt fyrir að Fílabeinsströndin sé einn stærsti framleiðandi kaffibauna í heiminum er vonlaust að fá annað kaffi á götum Abidjan en neskaffi .
Þrátt fyrir að Gana sé einn helsti framleiðandi kakóbauna í heiminum drekkur enginn kókómalt nema frá Swiss Miss .
Fólk reynir ýmislegt til að bæta sér upp þetta misgengi drauma ráðandi stétta og eigin lífsbaráttu .
Í vikunni sem leið dóu átján manns þegar ólögleg gullnáma í Gana hrundi .
Í fréttatilkynningu frá stjórnvöldum kom fram að stefnt væri að því að draga stórlega úr ólöglegum námugreftri og að ráðuneyti námumála í Accra hefði áætlanir um að draga um allt að 70% úr óleyfilegri nýtingu góðmálma á næstu 18 mánuðum .
Um leið var tekið fram að erlend námufyrirtæki hefðu þungar áhyggjur af gullgreftri utan kvóta .
Okkar nýfrjálsa land hefur um áratugaskeið lifað við samskonar togstreitu .
Annars vegar skilgreindi alþjóðahagkerfið efnahagslífið þannig að við ættum að flytja út fisk og lokka erlenda fjárfesta til að byggja málmbræðslur og undir þetta tók hin ráðandi stétt .
Hins vegar hafði almenningur drauma um fjölbreytt og lifandi samfélag þar sem hver og einn hefði möguleika á að taka örlögin í eigin hendur og láta til sín taka .
Það var síðan söguleg tilviljun að baráttan fyrir frjálslyndi lenti í tveimur hólfum sem hugmyndafræðilega gátu ekki komið sér saman um neitt .
Annars vegar börðust frjálshyggjumenn fyrir því að eftirlenduhöftin á efnahagslífinu yrðu afnumin .
Að við fengjum að ferðast og versla og búa til fyrirtæki á sömu forsendum og íbúar fyrsta heimsins en það væri ekki undir embættismönnum með staðaldrauma komið hver fengi að gera hvað .
Hins vegar barðist ysta vinstrið fyrir kvenfrelsi , réttindum samkynhneigðra , frjálslyndi í siðferðismálum og réttlátri dreifingu efnislegra gæða .
Þessir pólar hafa fyrir löngu mæst í miðju sem myndar meirihluta okkar lands .
Á krepputímum hafa hinar ráðandi stéttir þó aftur fundið fjölina sína .
Stjórnmálamenn og eftirlendurekendur eru nú aftur aðalkallarnir .
Hvorki stjórnvöld né stjórnarandstaða geta sett fram á ljósan hátt þá sýn að hlutverk þeirra sé að efla sjálfsþurft þegnanna .
Því fer nú fram í íslenskum fjölmiðlum karp um stefnumál þar sem íbúar landsins eru ósýnilegir .
Allt sem sést eru draumar stóratvinnurekenda og stjórnmálamanna um framleiðsluaukningu , atvinnuþátttöku og erlenda fjárfestingu undir slagorðum sem gætu verið úr skáldsögu eftir George Orwell .
Slagorð á borð við " Endurreisn – Framfarir – Uppbygging " .
Þessi slagorð koma venjulegu fólki ekkert við .
