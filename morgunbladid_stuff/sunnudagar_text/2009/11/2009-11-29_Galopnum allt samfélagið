Styrmir Gunnarsson , fyrrverandi ritstjóri Morgunblaðsins , telur að fulltrúalýðræðið sé komið í ógöngur og Íslandi fyrir bestu að þróa það áfram yfir í beint lýðræði .
Í nýrri bók hans , Umsátrinu , kemur skýrt fram að þeir , sem voru við völd í aðdraganda hrunsins , höfðu vísbendingar um hvað var að gerast en brugðust ekki við og á meðan héldu vandamálin áfram að hrannast upp .
Hvers vegna brugðust stjórnvöld ekki við ? " Ég held að ýmislegt valdi því , " segir Styrmir .
" Í fyrsta lagi verðum við að gera okkur grein fyrir að það er auðveldara að tala um þetta eftir á heldur en að átta sig á því hvað er að gerast í miðri atburðarásinni .
En það er alveg ljóst að frá árslokum 2005 liggur fyrir bæði opinberlega og inn á við að bankarnir standa frammi fyrir alvarlegum vandamálum .
...
átök sem kjörin ríkisstjórn og Alþingi hefðu tapað Ég held því fram í þessari bók að hefðu stjórnvöld gert tilraun til þess í árslok 2005 að koma böndum á bankana og stöðva vöxt þeirra hefðu þeir brugðist ókvæða við .
Forustumenn þeirra hefðu tekið höndum saman um að berjast gegn öllum slíkum áformum og í ljósi fenginnar reynslu af þjóðfélagsumræðum á Íslandi á undanförnum árum , þar á meðal þátttöku fjölmiðla í þeim , er ég þeirrar skoðunar að kjörin ríkisstjórn hefði staðið frammi fyrir slíkri mótmælaöldu að hún hefði aldrei komist upp með það .
Bankarnir hefðu sagt : Við borgum þessi háu laun , við borgum þessa miklu skatta til samfélagsins , við styrkjum menningarlífið og þetta og hitt og þið ætlið að stoppa okkur af .
Við erum framtíðin og getum byggt alþjóðlega fjármálamiðstöð með Ísland sem bækistöð og þið ætlið að stoppa okkur af .
Þarna hefðu orðið pólitísk átök sem kjörin ríkisstjórn og Alþingi hefðu tapað hefðu þau reynt að fara út í þau .
" Styrmir kveðst hins vegar þeirrar hyggju að hægt hefði verið að ræða þessi mál í alvöru vorið 2006 eftir að sú mikla gagnrýni kom fram á bankana , sem Morgunblaðið sagði rækilega frá á fyrstu mánuðum þess árs .
" Þá um vorið hefði kannski verið hægt að takast á við þetta , en þá fóru bankarnir sjálfir í að laga sína stöðu .
Það tókst ágætlega og hefur kannski dregið úr ríkisstjórninni á þeim tíma að gera ráðstafanir .
" Vandi bankanna kemur aftur upp sumarið 2007 þegar fréttir berast af vandamálum vegna húsnæðislána í Bandaríkjunum .
" Þá finnst mér að legið hafi nokkuð ljóst fyrir að mikil hætta gat verið á ferðum fyrir íslensku bankana og íslensku útrásarfyrirtækin svokölluðu , " segir Styrmir .
" Nú er ég ekki að koma með neina eftiráspeki vegna þess að þeim skoðunum var lýst hér í Reykjavíkurbréfi strax í lok júlí 2007 að mikil hætta gæti verið á ferðum fyrir bankana og þessi stóru útrásarfyrirtæki .
En ég fann það mjög vel haustið 2007 og fram að áramótum að þeir , sem voru virkir í viðskiptalífinu á þeim tíma trúðu því ekki að þetta væri að gerast .
Þeir trúðu því að þó að hlutabréfamarkaðurinn væri að falla mundi hann fara upp aftur og þeir trúðu því ekki að varanlegur samdráttur væri að verða á alþjóðlegum mörkuðum , jafnvel þó að allir peningar væru horfnir af þeim .
Það er auðvitað alveg ljóst að þegar komið er fram á haustið 2007 var óhugsandi fyrir íslensku bankana að halda áfram að fjármagna sig með þeim hætti sem þeir höfðu gert – með því að selja skuldabréf á alþjóðlegum mörkuðum .
Ég held að þarna hafi verið ákveðið óraunsæi á ferðinni .
" Styrmir segir að staðan hafi skýrst til muna þegar komið var fram á 2008 og þar hafi fundur Davíðs Oddssonar , Geirs Haarde og Ingibjargar Sólrúnar Gísladóttur í febrúar 2008 verið lykilatriði .
" Svo getum við spurt okkur hvers vegna ríkisstjórnin grípi ekki til neinna aðgerða strax í upphafi 2008 .
Mér finnst svolítið erfitt að skilja það .
Vilji maður sýna ýtrustu sanngirni má kannski segja að ríkisstjórnin fái ólíkar upplýsingar úr ólíkum áttum .
Hún fær sterkar viðvaranir þáverandi seðlabankastjóra á fundinum í febrúar , en eins og segir í bókinni fær hún annars konar upplýsingar frá forstöðumanni Fjármálaeftirlitsins í mars 2008 þar sem kemur fram að bankarnir hafi staðist öll þau próf , sem eftirlitið hafi sett þá í .
Að vísu tekur hann fram eins og ég segi frá að þetta sé svona nema bankarnir séu að ljúga .
" – Og athyglisvert að hann noti það orð .
Heldur þú að eitthvað búi að baki því ? " Á svipuðum tíma eins og fram kemur í bókinni lýsir Davíð Oddsson áhyggjum á fundi með Geir H. Haarde og fleirum af því hvort bankarnir séu að gefa réttar upplýsingar .
" Styrmir telur að margt skýri aðgerðarleysi ríkisstjórnarinnar en í hans huga er það " orðið kristaltært á miðju sumri 2008 að allur grundvöllur fyrir rekstri bankanna eins og hann hafði verið í nokkur ár var horfinn og óhugsandi að halda áfram á sömu braut .
" – Þá er orðið dálítið seint að stoppa í götin .
" Allt of seint .
" – Þú nefnir oft í bókinni hina vel menntuðu Íslendinga , sem voru í fararbroddi í íslensku fjármálalífi .
Um leið lýsir þú þeim skaða , sem viðskiptahættir þeirra hafa valdið í íslensku efnahagslífi og tekur sem dæmi Flugleiðir og Eimskip , fyrirtæki , sem voru keypt , allt verðmætt tekið innan úr þeim og þau skilin eftir í rjúkandi rúst .
Á bak við þessa gjörninga eru þessir vel menntuðu Íslendingar .
Þrátt fyrir alla menntunina eru þarna einhverjir brestir .
Enginn stóð upp og sagði : Ég tek ekki þátt í þessu " Ég trúði því fyrir mína parta að þessi nýja kynslóð manna í viðskiptalífinu , sem höfðu orðið sér úti um viðskiptafræðimenntun á Íslandi og í bestu háskólum í útlöndum , bæði í Evrópu og Bandaríkjunum , kynni meira fyrir sér í viðskiptum en forverar hennar .
Ég trúði því að þetta fólk hefði verið búið að læra svo margt að velgengni þjóðarinnar byggðist meðal annars á þekkingu þess og færni .
Nú horfumst við í augu við að rekstur þessara fyrirtækja hefur verið eyðilagður .
Fyrirtækin voru rústuð og ekkert er eftir af þeim .
Hvað veldur þessu ? Eina raunsæja skýringin á því finnst mér vera að peningaæðið var svo mikið og allt þetta unga og vel menntaða fólk átti svo mikið undir því persónulega að taka þátt í þeim leik , sem var hafinn og við gerðum okkur takmarkaða grein fyrir í hverju var fólginn , að nánast enginn þeirra stendur upp og segir : Ég tek ekki þátt í þessu .
Ég held að það sé enga aðra skýringu hægt að finna .
Menntunin og þekkingin eru til staðar en aðrir þættir hafa valdið því að þessi kynslóð ungra Íslendinga beitti ekki þekkingu sinni , menntun og starfsreynslu heldur flaut með straumnum í stað þess að berjast á móti honum .
" – En hvað um skort á siðferði ? " Hvað áttu við ? Er ekki peningagræðgi spurning um siðferði ? Ég held að meginástæðan sé að hér hafi gripið um sig ákveðin peningagræðgi og að þjóðin öll hafi verið meira og minna meðvirk í því , þar á meðal þetta unga fólk sem bar ábyrgð á stjórn fyrirtækja og rekstri .
" – Er það að segja að þjóðin sé öll meðsek eða meðvirk , hrunið sé ekki fáum að kenna heldur öllum , ekki leið til að skauta fram hjá hlutunum ? " Ég er ekki sammála þér um það .
Ég reyni að leita skýringa á því í bókinni hvað í okkar samfélagsgerð gerði það að verkum að þetta gat gerst og fjallaði þess vegna um ríkisstjórnina , Alþingi , eftirlitsstofnanir , Bessastaði og ekki síst það sem snýr að okkur sjálfum , mér og þér , hlut fjölmiðlanna .
Ég held því fram að yrði farið í að rannsaka mjög nákvæmlega hlut fjölmiðlanna á þessari öld yrði hann ekki góður .
Kannski má frekar segja að fjölmiðlar hafi verið meðvirkir en ekki þjóðin , að fjölmiðlastéttin í heild hafi ekki gegnt því hlutverki , sem hún á að gegna .
" Styrmir segir að þess vegna fjalli hann líka um ágreininginn um fjölmiðlalögin árið 2004 .
" Ég held að það sé lykilþáttur í allri þessari þróun .
" – Átti fárið vegna fjölmiðlafrumvarpsins sinn þátt í því að stjórnmálamenn hugsuðu sig um tvisvar áður en þeir lögðu til atlögu ? " Alveg örugglega .
Árni Mathiesen , þáverandi fjármálaráðherra , sagði í samtali við mig í desember 2008 og það kemur fram í bókinni : Þetta voru þrjár viðskiptasamsteypur , þær áttu þrjá banka og þær áttu fjölmiðlana .
Þá er hann að lýsa þeirri skoðun að lýðræðislega kjörin stjórnvöld hafi ekki getað ráðið við þessi þjóðfélagsöfl og það er auðvitað grafalvarlegt mál í lýðræðissamfélagi .
" – Þú segir í bókinni : " Skyndilega misstu þeir völdin , sem hafa þrifist í skjóli leyndarinnar , sem hvílt hefur yfir stóru og smáu .
" Nú er kerfið , sem þarna brást , í vörn , hvort sem það eru embættismennirnir , stjórnmálaflokkarnir eða þeir , sem áttu Ísland fyrir hrunið .
Er hægt að opna þetta samfélag á meðan ástandið er með þessum hætti ? " Ég held að það sé engin önnur leið og hef velt þessu mikið fyrir mér .
Útgangspunkturinn er náttúrlega sá , sem Morgunblaðið hefur skrifað mikið um á síðastliðnum tólf árum , frá árinu 1997 , að ástæða væri til þess að útfæra fulltrúalýðræðið og þróa áfram yfir í beint lýðræði .
Ég tók eftir því að það voru hvergi undirtektir við þessi skrif , það er að segja að þjóðin sjálf ætti að taka allar meginákvarðanir um eigin mál í staðinn fyrir það gamla kerfi að hún kjósi til þess tiltölulega fámennan hóp manna á fjögurra ára fresti , hvort sem það er á landsvísu eða í sveitarstjórnir .
Að koma á beinu lýðræði og galopna samfélagið Ég held hins vegar að nú sé tími þessara hugmynda kominn .
Þær eru ekki búnar til á ritstjórnarskrifstofum Morgunblaðsins .
Þær koma að okkur utan úr heimi og mótast að sumu leyti af því samfélagi sem hefur verið byggt upp í Sviss .
En mín niðurstaða eftir þetta hrun er sú að þetta eigi að taka við og jafnframt – sem ekki var partur af skrifum Morgunblaðsins sem ég áður vísaði til – sé ég ekki að það sé nein önnur leið en sú að útfæra hugmyndina um hið beina lýðræði þannig að við galopnum allt samfélagið , að hér verði allt opið .
Enda þegar maður fer að hugsa um það : hvers vegna skyldi ekki allt verið opið ? Það eru engin svokölluð leyndarmál í sambandi við málefni lands og þjóðar , sem ástæða er til að svona vel menntuð og upplýst þjóð eins og Íslendingar eru hafi ekki aðgang að .
Mér finnst vera mjög skýrt að fulltrúalýðræðið er komið út í miklar ógöngur .
Við sjáum það að nú er búið að samþykkja tvö mál á Alþingi , sem enginn meirihluti er raunverulega fyrir á þingi .
Það er búið að samþykkja aðildarumsókn að Evrópusambandinu .
Það er enginn meirihluti fyrir þeirri aðildarumsókn í raun og veru á Alþingi .
Það er meirihluti gegn henni .
Hvers vegna er hún samþykkt ? Vegna þess að það fara fram ákveðin pólitísk viðskipti milli Samfylkingar og Vinstri grænna og Vinstri grænir telja af einhverjum ástæðum að ástæða sé til að þeir fórni andstöðu sinni við aðildarumsókn fyrir eitthvað annað sem við vitum ekki hvað er .
Það er heldur enginn meirihluti á Alþingi fyrir ríkisábyrgð vegna Icesave .
Það er meirihluti gegn henni .
En það er sama málið , Vinstri grænir samþykkja að greiða atkvæði með Icesave , þó að þeir séu á móti því , væntanlega vegna einhvers annars , sem þeir fá í staðinn .
Síðan er þriðja stóra málið .
Það er meirihluti fyrir því á Alþingi að reisa álver bæði á Reykjanesi og Bakka en Vinstri grænir standa gegn því og þvælast fyrir því og þess vegna fara þessar framkvæmdir ekki í gang þó að meirihluti sé fyrir því á lýðræðislega kjörnu þingi og augljós hætta á því að álverið á Bakka gangi okkur úr greipum .
Fulltrúalýðræðið er komið í ógöngur .
Valdastéttin á Íslandi , sem er tvö til þrjú hundruð manns á hverjum tíma , ræður ekki lengur við það verkefni , sem hún hefur tekið að sér , hún hefur ekki bolmagn til að stjórna landi og þjóð .
Þess vegna segi ég að þjóðin verði að höggva á þennan hnút .
Það fer best á því að hún taki svona stórar ákvarðanir sjálf í reglulegum þjóðaratkvæðagreiðslum og það er mjög auðvelt að framkvæma þær núorðið með þeirri samskiptatækni , sem nú er komin til sögunnar .
Þetta er það framtíðarsamfélag sem ég tel að við eigum að stefna að .
" – Sagt hefur verið að það skjóti skökku við að þú skulir nú boða opið samfélag þar sem þú hafir endurspeglað hið gagnstæða þegar þú varst ritstjóri á Morgunblaðinu .
Hvernig bregst þú við þessari gagnrýni ? " Mér finnst hún ósköp skiljanleg , " segir Styrmir og hlær .
" Ég tek það fram í formála að þessari bók að ég hafi í áratugi starfað fyrst í jaðrinum á valdakerfi þjóðarinnar og svo kannski hafi ég á tímabili verið partur af innsta valdakerfi hennar .
Mér dettur ekki í hug að mótmæla því .
En ég sest hins vegar niður þegar ég fylgist með þessum atburðum haustið 2008 og velti fyrir mér hvernig við eigum að ráða bót á þessu .
Hvernig við eigum að koma í veg fyrir að þetta gerist aftur .
Og ég sé enga aðra leið en þá að galopna þjóðfélagið .
Það er engin önnur leið .
Við erum komin í ógöngur með þetta fámenna samfélag sem byggist á frændsemi , kunningsskap , vináttutengslum og öllu þessu sem við þekkjum .
Við verðum að finna leið út úr þessu og eitt af því sem mér finnst gagnrýnisvert í fari núverandi ríkisstjórnar er að hún hefur enga tilraun gert til að finna leið út .
Hinir pólitískt kjörnu forustumenn þjóðarinnar hafa enga tilraun gert til þess að vísa þjóðinni veginn fram eftir 21. öldinni út úr þessum vandræðum sem við erum komin í .
Þegar ég horfi á þetta með þá þekkingu , sem ég bý yfir á íslensku samfélagi eftir starf mitt á Morgunblaðinu í fjóra áratugi , er mín niðurstaða einfaldlega þessi .
Ég set þessar hugmyndir fram að fenginni þeirri reynslu sem ég hef af því að hafa verið hluti af þessu valdakerfi um skeið .
" – Á einum stað í bókinni lýsir þú fundi þar sem þú situr með Ólafi Ragnari Grímssyni forseta og segir við hann eitthvað á þá leið að það sé undarlegt að þú sért farinn að tala eins og ritstjóri Þjóðviljans og hann eins og talsmaður stórkapítalista .
Segja má að umpólun hafi átt sér staði í íslenskri pólitík þar sem vinstriarmurinn var farinn að verja gildi , sem hægri armurinn hefði verið líklegur til að styðja og í þessu öllu saman má segja að þeir , sem minnst máttu sín í samfélaginu , hafi orðið út undan .
Hvað gerðist ? " Ég reyni að rekja í bókinni hvernig þetta byrjar og niðurstaða mín er sú að upphafið sé í kvótakerfinu og þá sérstaklega með hinu frjálsa framsali kvótans , sem er samþykkt á Alþingi árið 1990 .
Allir líta svo á að það sé samasemmerki á milli Sjálfstæðisflokksins og kvótakerfisins , en staðreyndin er sú að vinstristjórn beitti sér fyrir því að gefa framsal kvótans frjálst .
Þetta frjálsa framsal kvótans skapar hér fyrstu milljarðamæringana og í því felst alveg gríðarleg tilfærsla eigna í íslensku samfélagi sem ég tel vera upphafið að þeirri þróun sem leiddi til þessara óskaplegu atburða hér haustið 2008 .
Fyrir tíu árum eða svo hefst einkavæðing bankanna með sölu á hlut ríkisins í Fjárfestingabanka atvinnulífsins .
Þá kemur fram ákveðin stefnumörkun af hálfu þáverandi ríkisstjórnar og þáverandi forsætisráðherra , Davíðs Oddssonar .
Í Morgunblaðinu í ágúst 1998 að mig minnir lýsir hann þeirri skoðun að það eigi að stefna að dreifðri eignaraðild að bankakerfinu og enginn eigi að eiga meira en 3-5% hlut í banka .
Það sé nægilega stór hlutur fyrir svokallaða kjölfestufjárfesta .
Nokkrum mánuðum seinna er þessi stefnumörkun löglega kjörinnar ríkisstjórnar brotin niður með afli peninganna .
Það sem hefur komið mér mest á óvart á síðastliðnum tíu árum og valdið mér mestum vonbrigðum er að í stað þess að vinstriflokkarnir kæmu fram og stæðu með þeim , sem töldu að það ætti að verða um dreifða eignaraðild að ræða , komu talsmenn þeirra þvert á móti og sögðu að það væri þýðingarlaust að setja lög um dreifða eignaraðild að bönkunum .
Þeir færðu ákveðin rök fyrir því , meðal annars að ef það yrði gert fengi almenningur minna fyrir sinn hlut í ríkisbönkunum en ella .
Þessi þróun heldur áfram .
Vinstriflokkarnir ýta frekar undir þessa þróun í viðskiptalífinu þegar verða til þessi stóru fyrirtæki , sem ná miklum áhrifum og völdum í krafti peninganna .
Ég er að vísa til þess í þessu samtali við forsetann sumarið 2004 eftir mikil átök á milli hans og Morgunblaðsins fyrr um sumarið .
Mér fannst við hér á Morgunblaðinu vera að berjast gegn þessari þróun .
Við fengum enga áheyrn og alls ekki hjá þeim stjórnmálaflokkum , sem ég hafði haldið að mundu hafa skilning á mikilvægi þess að halda stóru fyrirtækjunum í einhverjum böndum .
Þess vegna leyfði ég mér að orða þetta svona .
" – Þú talar um afl peninganna .
Ekkert bólar á regluverki eða ramma til að koma í veg fyrir að fjármálalífið fari aftur úr böndunum ? Hversu mikilvægt er að þetta gerist áður en nýjar blokkir myndist eða þær gömlu komi sér fyrir á ný ? Einkavæðing bankanna hafin að nýju " Það er alveg ótrúlegt að fylgjast með því hvað við erum í raun og veru einangrað samfélag hér norður í Atlantshafi vegna þess að bæði í Evrópu og Bandaríkjunum þessa síðustu tólf mánuði hafa verið miklar umræður um nauðsyn þess að setja nýja löggjöf og nýtt regluverk í kringum starfsemi banka og fjármálafyrirtækja .
Hér hafa nánast engar umræður verið um þetta í heilt ár þó að hrun bankanna sé kjarninn í öllum okkar vandamálum .
Þetta er óskiljanlegt .
Nú er það að gerast hér að verið er að einkavæða tvo ríkisbanka af þremur og ég leyfi mér að segja í þessari bók að verið sé að gera það um bakdyrnar .
Það er gert með því að afhenda þá erlendum lánardrottnum .
Í því felst ákveðin tegund af einkavæðingu .
Þessi einkavæðing er framkvæmd af vinstristjórn , fyrstu raunverulegu , ómenguðu vinstristjórninni á Íslandi , án þess að sett hafi verið nokkur löggjöf í kringum þessa banka til að koma í veg fyrir að það sem gerðist endurtaki sig .
Þetta er gersamlega óskiljanlegt .
Ég get skilið að kannski þurfi af fjárhagsástæðum að afhenda erlendum lánardrottnum tvo af þessum þremur bönkum en ég skil ekki hvers vegna núverandi ríkisstjórn hefur ekki gert neinar ráðstafanir samhliða til þess að setja nýja löggjöf um bankakerfið , þótt ekki væri nema til að tryggja að ekki væri lengur hægt að reka viðskiptabankastarfsemi og fjárfestingabankastarfsemi saman undir einum hatti .
Margir telja að það sé ein af ástæðunum fyrir þeim vandamálum , sem hafa komið upp í bankaheiminum á alþjóðavísu .
Þetta er ekki einu sinni gert hér .
Að vísu flutti Gylfi Magnússon , viðskiptaráðherra og fyrrverandi blaðamaður á Morgunblaðinu , ræðu á fundi Samfylkingarinnar síðastliðinn laugardag þar sem hann boðaði löggjöf fyrir vorið og það er út af fyrir sig ástæða til að fagna því að þó skuli vera komin hreyfing á málið .
En það er algerlega ófært að einkavæða þessa banka upp á nýtt tólf mánuðum eftir hrunið án þess að hafa sett löggjöf , sem snertir bæði þessa spurningu með viðskiptabanka og fjárfestingarbanka , löggjöf , sem setur miklu strangari reglur um það hverjir megi eiga banka , og hvað eigendur banka megi gera að öðru leyti í atvinnulífinu , hvort þeir megi eiga hluti í öðrum fyrirtækjum – þeir eða bankarnir – eða hvort þeir megi kannski ekki eiga hluti í öðrum fyrirtækjum til þess að koma í veg fyrir það að sami leikurinn verði endurtekinn .
Ég skil ekki hvernig stendur á því að hvorki ríkisstjórnin né Alþingi hafa hreyft þessu máli á nokkurn hátt .
Það hafa engar umræður farið fram um þennan þátt málsins á Alþingi og auðvitað er það á ábyrgð núverandi ríkisstjórnar að hafa frumkvæði að þeim viðræðum , en staðreyndin er sú að stjórnarandstaðan hefur heldur ekki tekið þetta upp .
" – Uppgjörið við fortíðina er hafið en þó skortir á að sú umræða fari fram fyrir opnum tjöldum eins og þú bendir á í sambandi við lokaðar yfirheyrslur hjá rannsóknarnefnd Alþingis .
Erum við að missa af tækifæri með því að gera hlutina með þessum hætti ? " Ég er ekki í nokkrum vafa um að við höfum misst af tækifæri á síðustu tólf mánuðum .
Það var rangt að rannsóknarnefndin hafi starfað fyrir luktum dyrum .
Hún átti að starfa fyrir opnum tjöldum vegna þess að það hefði hreinsað út svo mikið af þeirri tortryggni og grunsemdum sem hafa búið um sig í öllu samfélaginu .
Slík opin rannsókn hefði komið í veg fyrir að fjölmiðlar gætu rótast um í skjóli þessarar leyndar , stundum með réttar fréttir , oft með rangar fréttir .
Ég held að við höfum misst af mjög mikilvægu tækifæri til þess að opna samfélagið allt .
" Megum ekki láta þessa atburði gleymast Styrmir segir einnig að hrunið eigi sömuleiðis að vera hluti af kennsluefni í skólum um langa framtíð .
" Við megum ekki láta það gerast að þessir atburðir gleymist og þeir endurtaki sig eftir tuttugu ár vegna þess að það er komin ný kynslóð , sem man ekki hvað gerðist .
" – Þú nefnir bókina Umsátrið .
Af hverju velur þú þennan titil ? " Vegna þess að þegar ég hafði fengið nægilega góða yfirsýn yfir þessa þróun mála á árinu 2008 upplifði ég það þannig að þessi þjóð hefði verið umsetin án þess að vita af því nema tiltölulega fámennur hópur og það sem fyrir okkur kom hafi raunverulega verið eins konar umsátursástand .
Seðlabankar Bandaríkjanna , Bretlands , Hollands , Evrópu , Lúxemborgar og Norðurlandanna hafi tekið höndum saman um að loka okkur inni og á sama tíma hafi breska fjármálaeftirlitið hafið tangarsókn á Landsbankann til að stoppa hann af í sambandi við innlánasöfnun á Bretlandi .
Með þessum hætti vorum við rekin í fangið á Alþjóðagjaldeyrissjóðnum .
Þegar þangað er komið sitja þessar sömu þjóðir – ekki bara Bretar og Hollendingar með stuðningi Frakka heldur líka með stuðningi Norðurlandaþjóðanna eins og kemur þarna fram þar sem þær eiga sænskan fulltrúa í stjórn Alþjóðagjaldeyrissjóðsins , sem stendur með þeim í þessu – og segja við okkur : Þið fáið ekki aðstoð nema þið skrifið undir Icesave .
Þetta upplifi ég þannig að setið hafi verið um okkur og við verið kúguð til þess að skrifa undir og þess vegna fékk bókin þetta nafn .
" – Hvernig á þjóð í Norður-Atlantshafi að bregðast við í þessum aðstæðum ? " Ég held að hún eigi að horfast í augu við veruleikann og gera sér grein fyrir að hún skiptir engu máli í samfélagi þjóðanna .
Við erum ekki nema 300 þúsund manns hér uppi á Íslandi og við eigum bara að reyna að byggja hér upp farsælt og gott samfélag , en reyna ekki að vera eitthvað annað en við erum .
Hætta þessum leikaraskap , að halda að við höfum einhverju hlutverki að gegna á alþjóðavettvangi , hætta þessum hégómaskap í sambandi við samskipti við aðrar þjóðir , að vera með þjóðhöfðingja , sem ferðast um allan heim af því að hann telur sig hafa einhverju hlutverki að gegna þar .
Við eigum bara að sníða okkur stakk eftir vexti , lifa hér því góða lífi , sem hægt er að lifa í þessu fallega landi , nýta auðlindir okkar og byggja á þeim , en hætta að gera okkur einhverjar hugmyndir um að við séum eitthvað annað en við erum .
Við erum fámenn þjóð , sem lifir á fiski hér í Norður-Atlantshafi .
Það er gott hlutskipti og við eigum að vera sátt við það .
" 