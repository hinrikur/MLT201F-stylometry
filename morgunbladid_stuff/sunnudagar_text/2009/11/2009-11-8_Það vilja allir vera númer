Útlit er fyrir ósköp venjulegan handboltaleik .
Akureyri er mætt í íþróttahúsið á Seltjarnarnesi að spila við Gróttu .
Tvö bæjarfélög að kljást eins og vant er .
En það er ekkert venjulegt við leikinn .
Þetta er handbolti ! Og það vita Íslendingar , að hver handboltaleikur lýtur sínum eigin lögmálum .
Ógjörningur að rekja þann örlagavef .
" Þennan leik getum við unnið , " segir borubrattur Seltirningur eftir að Grótta kemst yfir .
Kannski var það þess vegna sem leikurinn tapaðist ? " Hvar er Palli okkar ? " spyr annar og skírskotar til Páls Þórólfssonar , sem tekið hefur fram skóna á nýjan leik .
Palli er mættur í hornið og rúmast enn í því , merkilegt nokk .
Krökkt er af frambjóðendum síðasta handboltaleik fyrir prófkjör sjálfstæðismanna á Seltjarnarnesi , en í því er slegist um hvert sæti , eins og á línunni í vítateignum .
" Ertu ekki með handboltaskóna ? " spyr einn þeirra þegar blaðamaður mætir með son sinn .
" Þú getur enn hlaupið .
Ég skal passa drenginn , " bætir hann við kumpánlega .
En blaðamaður veit að hann rúmast ekki í horninu .
Páll Þórólfsson er þar fyrir .
Það eru númer á handboltamönnunum og um þau keppast stjórnmálamenn í prófkjöri .
Það vilja allir vera númer .
Ekki eins langt milli kappleikja í handbolta og kapps í stjórnmálum og virðist í fljótu bragði .
Hver stjórnmálaflokkur á sinn lit og hver stjórnmálamaður sitt númer – það vantar bara búningana .
" Það er lágt í kvöld , " hvíslar gamall hljómsveitarstjóri um hvatningarhrópin og trumburnar í stúkunni .
Hann hefur nokkuð til síns máls – það heyrist í honum .
Í byrjun seinni hálfleiks má heyra roskinn mann í næstu sætaröð spyrja : " Af hverju stendur 11-12 ? Er leikurinn byrjaður ? " Heimir Árnason fellur þegar brotið er á honum .
Í eina skiptið sem hann skorar ekki mark í leiknum .
" Það datt Akureyri ! " kallar fjögurra ára drengur spenntur .
Akureyri er í svörtum búningum – málað með svörtu yfir björtu litina í búningum KA og Þórs .
Þá er örugglega ekki verið að hygla öðru norðanliðinu umfram hitt .
Og þennan dag málar Akureyri með svörtu yfir vonir andstæðinganna á Seltjarnarnesi .
" Ég þoli ekki að horfa á handboltaleiki , " segir Jóhann G. Jóhannsson leikari , sem fylgist með í gegnum glerrúðu úr anddyrinu og stendur enn við rúðuna , þó að leikurinn sé búinn .
" Ég ætlaði bara að skutla stráknum á leikinn og var kominn hálfa leið út um dyrnar , en gat ekki slitið mig frá þessu .
Hjartað hamast og blóðið spýtist um líkamann .
Þetta er svo spennandi ! " Hann þagnar .
Nú er óhætt að fara heim .
pebl@mbl.is 