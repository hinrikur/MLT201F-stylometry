Það er sunnudagur .
Ég er í ræktinni að refsa lóðunum – eða öfugt – þegar síminn hringir .
Það eru útlönd .
Halló ? " Er þetta Orri Páll ? " Já .
" Sæll , ég heiti Betty og hringi frá Berlín .
Ég vinn við að kynna kvikmyndina 2012 og samkvæmt mínum upplýsingum munt þú taka viðtalið við Chiwetel Ejiofor .
" Ég átti að taka viðtal við hann í síðustu viku en eitthvað fór úrskeiðis .
Ég hélt að búið væri að aflýsa því .
" Nei , nei .
Okkur tókst að koma viðtalinu aftur á dagskrá .
Gleymdist að láta þig vita ? Ertu samt ekki klár ? " Hvenær ? " Eftir tíu mínútur .
" Tíu mínútur ? " Já , ertu ekki á skrifstofunni ? " Nei , ég er í ræktinni .
" Ræktinni ! ! ? " Hlær .
" Hvað viltu gera ? " Ég tek auðvitað viðtalið .
Dríf mig heim .
" Farðu varlega ! " Ég hendi frá mér lóðunum og hleyp út í bíl .
Tíu mínútum og nokkrum handbremsubeygjum síðar hringir Betty aftur .
" Ertu kominn heim ? " Það örlar á glettni í röddinni , þeysireið mín hefur greinilega kryddað tilveru hennar .
" Hérna er Chiwetel .
Eigðu gott viðtal ! " Meistari hins sjónræna " Halló .
" Minn kæri Ejiofor , hvernig hefur þú það í dag ? " Ég hef það fínt en þú ? " Ég er svolítið móður en annars góður .
Talið berst fyrst að nýju hamfaramyndinni hans Rolands Emmerichs , 2012 , en Ejiofor fer með eitt stærsta hlutverkið í henni .
" Ég er mjög ánægður með útkomuna .
Þetta er frábær mynd .
Roland er meistari hins sjónræna í kvikmyndum án þess að það komi niður á sögunni sjálfri .
Hann er mjög ástríðufullur sagnaþulur .
2012 er að mínu viti mjög spennandi bíóupplifun – algjört ævintýri , " segir Ejiofor með fáguðum breskum hreim .
Hann er yfirvegaður og býður af sér góðan þokka .
Ejiofor er greinilega aðdáandi Emmerichs .
" Já , ég hef haft mjög gaman af myndunum hans gegnum tíðina , ekki síst hamfaramyndunum .
Ég dáist að því hvað þær eru trúverðugar og ekta .
Handritið náði strax heljartökum á mér og þar sem ég þekki fyrri verk Rolands hafði ég aldrei efasemdir um að honum tækist að gæða það lífi á hvíta tjaldinu .
Þetta snýst ekki bara um hasarinn , myndin spyr margra áhugaverðra spurninga , ekki síst af siðferðilegum toga .
" Samviskan holdi klædd Ejiofor fer með hlutverk jarðfræðingsins dr. Adrians Helmsleys sem skyndilega verður innsti koppur í búri í Hvíta húsinu eftir að hann kemst á snoðir um að stórkostlegar breytingar eru að verða á jarðskorpunni og gufuhvolfi jarðar .
" Adrian er þessi dæmigerði vísindamaður , hafinn yfir argaþras stjórnmálanna .
Hann er með hugann við staðreyndir .
Honum er ljóst hvernig stjórnvöld ætla að bregðast við yfirvofandi hamförum en hefur stöðugar efasemdir um áformin .
Um leið og hann berst við ytri aðstæður þarf hann því líka að etja kappi við eigin samvisku .
Á vissan hátt má segja að hann sé holdgervingur samviskunnar í sögunni .
Hin þögla hetja .
" Stjarna Ejiofors hefur risið hratt í Hollywood á umliðnum árum .
Hann vakti fyrst athygli í Amistad fyrir rúmum áratug en af nýrri myndum má nefna Endgame , American Gangster og Talk to Me , en hann fékk Independent Spirit-verðlaunin fyrir leik sinn í þeirri mynd .
Ejiofor hefur einnig farið með hlutverk í Inside Man , Kinky Boots og hinni umtöluðu Children of Men .
Skyldi hann líta á 2012 sem stærsta tækifærið til þessa ? " Í vissum skilningi geri ég það .
2012 er stórmynd sem fengið hefur gríðarlega kynningu enda umfang framleiðslunnar mikið .
Það er ekki þar með sagt að fólk flykkist til að sjá hana – en vonandi gerist það .
Auðvitað er aðsókn ekki upphaf og endir alls í kvikmyndum en hún spillir sannarlega ekki fyrir .
Maður er nú einu sinni að þessu til að ná til fólks .
" Það er skammt stórra högga á milli .
Ejiofor er nú við tökur á nýrri njósnamynd Phillips Noyce , Salt , ásamt Angelinu Jolie og Liev Schreiber .
Ejiofor hóf feril sinn í leikhúsi í Lundúnum þar sem hann hefur leikið jöfnum höndum í nýjum og klassískum verkum .
Fékk t.a.m. mikið lof fyrir túlkun sína á elskhuga elskhuganna í Rómeó og Júlíu eftir Shakespeare um árið .
Ejiofor hefur haldið tryggð við sviðið og á síðasta ári hlaut hann Laurence Olivier-verðlaunin fyrir túlkun sína á Óþelló .
" Ég er og verð með annan fótinn á sviðinu .
Ég elska leikhúsið og hef verið svo heppinn að geta sameinað vinnu fyrir leikhús , sjónvarp og kvikmyndir .
Það er draumastaðan enda höfða allir miðlarnir til mín .
Auðvitað getur verið snúið að láta þetta ganga upp en aðalmálið er að finna verkefni sem henta manni .
" Starfssystir Ejiofors , Dame Judi Dench , viðraði nýverið þá skoðun sína að ungir leikarar í dag séu of óþolinmóðir .
Þeim liggi svo mikið á að komast í sjónvarp og kvikmyndir að þeir hafi ekki tíma til að drekka í sig arfleifð leikhússins .
" Já og nei , " svarar Ejiofor þegar hann er spurður hvort hann deili þessu sjónarmiði með Dame Judi .
" Ég held að þetta sé tvískipt enda eru langanir og þrár leikara mismunandi .
Sumir ungir leikarar hafa engan áhuga á að vinna í leikhúsi en aðrir þrá ekkert heitar .
Sjálfur heyrði ég til síðarnefnda hópnum meðan ég var í leiklistarskóla .
Ég sá bara sviðið .
Áhuginn á kvikmyndaleik kom svo í kjölfarið .
Það er ekki vafi að reynsla mín úr leikhúsinu hefur hjálpað mér í kvikmyndunum .
Annars er það fyrst og fremst ástríðan sem skilar manni áfram .
" Fleiri tækifæri í dag Hann segir að ekki megi heldur gleyma því að tækifærin séu mun fleiri í dag en þegar Dame Judi var að stíga sín fyrstu skref í leiklistinni á sjötta áratugnum .
" Það er mikil spurn eftir ungum leikurum í sjónvarpi og kvikmyndum og leikhúsið verður að lifa við þá samkeppni .
Eins og ég segi hef ég verið svo lánsamur að geta sameinað þetta en það á ekki við um alla .
Í mínum huga snýst þetta um að finna verkefnin sem ögra manni mest og reyna á sköpunargáfuna , gildir þá einu hvort þau eru í leikhúsi , sjónvarpi eða á hvíta tjaldinu .
" Ejiofor er borinn og barnfæddur í Lundúnum en býr á tveimur stöðum í dag , í Lundúnum og Los Angeles .
" Verkefnin hafa hagað því þannig að ég er alltaf meira og meira í Los Angeles .
Ég græt það ekkert enda kann ég afskaplega vel við mig í borginni .
LA er suðupottur .
" Eins og nafnið gefur til kynna er Ejiofor af afrísku bergi brotinn , foreldrar hans eru frá Nígeríu .
Hann kveðst vera ákaflega stoltur af uppruna sínum .
" Ég á vini og ættingja í Nígeríu sem ég reyni að heimsækja eins oft og ég get .
Nígería er mér afar kær .
" Kvikmyndagerð stendur í blóma í Nígeríu , raunar er iðnaðurinn þar sá næst-afkastamesti í heimi með tilliti til framleiddra mynda .
" Nollywood , eins og kvikmyndageirinn í Nígeríu er kallaður , hefur vaxið hratt á undanförnum tveimur áratugum .
Vegna tengsla minna við landið hef ég margoft verið beðinn um að taka að mér verkefni í Nollywood en ekki haft tök á því ennþá .
Hver veit nema það verði næsta skrefið á ferlinum ? " 