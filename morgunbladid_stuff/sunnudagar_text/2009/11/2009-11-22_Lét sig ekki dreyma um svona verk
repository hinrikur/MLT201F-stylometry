Það er mjög mikils virði fyrir mig að fá svona bók með yfirliti um ferilinn , " segir Kristinn E. Hrafnsson myndlistarmaður .
Crymogea gefur í dag út glæsilega bók með verkum hans ; er þetta önnur bókin í ritröð Listasjóðs Dungal um íslenska samtímalistamenn .
" Ég hafði ekki látið mig dreyma um svona verk og var því afar þakklátur þegar mér var boðið til samstarfsins , " segir Kristinn .
" Það hefur reynst talsverð vinna að koma bókinni saman , því ég átti ekki góða eða nákvæma skrá yfir verkin mín .
Ég þurfti því að grafa nokkuð djúpt til að komast að því fyrir víst hvað ég hef verið að gera tvo síðustu áratugina eða svo , " segir hann og brosir .
Meðal opinberra verka Kristins má nefna Íslandsklukku við Háskólann á Akureyri , Miðju Reykjavíkur á mótum Aðalstrætis og Hafnarstrætis , Frá draumi til veruleika við IKEA í Garðabæ og Rek ( Wegener Skúlptúr ) á Miklatúni .
Kristinn hefur til að mynda unnið með verk steypt úr pottjáni með ágreyptum textum , sem oft eru felld í jörðina , hann hefur unnið út frá vatni og höfuðáttum , út frá ljóðum og hugmyndum um staðsetningar ; í grafík og ýmis þrívíð efni .
Stærsta verk hans varð síðan til í samstarfi við arkitektana í Stúdíó Granda , um samþætta listræna hönnun á bílastæðahúsinu á milli Borgarkringlunnar og Borgarleikhússins .
Gunnar J. Árnason ritaði textann í bókina um Kristin og segir að í verkum sínum fáist hann við " efni , massa og form , eins og búast má við í verkum skúlptúrlistamanna , en það svið sem hann velur verkum sínum er víðfeðmt , reyndar svo víðfeðmt að það verður ekki afmarkað með góðu móti .
Verk Kristins fást við víddir staða í rúmi og tíma .
Hvernig við tengjumst umhverfi okkar .
Hvernig við finnum okkur stað í heiminum og náum áttum .
" " Snemma á ferlinum gerði ég nokkuð af því að skapa hluti og koma þeim fyrir í umhverfinu , " segir Kristinn .
" Þetta voru viðbrögð við því hvernig listheimurinn er saman settur .
Oft ákveða stjórnmála- og embættismenn hvenær myndlist er gerð og hvar henni er komið fyrir , þó svo þeir hafi ekki verið kosnir til listrænna starfa .
Sem ungur og hrokafullur maður , " segir hann og glottir , " fannst mér ekkert fráleitt að listamenn mættu hafa þetta vald líka .
Ég er ekki frá því að það eigi við enn í dag .
Það getur verið áhugavert að sjá list þar sem hún á ekki að vera ! Staðir , tilefni og aðrir þættir eru líka af listrænum toga .
En þessi verk voru sem sagt og eru mjög mikilvæg á mínum ferli og ég sé þau nú í endurliti sem ákveðinn grunn þess sem á eftir kom .
" Myndlist og arkitektúr rekast saman Kristinn þróaði þessar hugmyndir áfram og árið 1998 hélt hann sýningu þar sem hann sýndi ekki þrívíðu verkin heldur ljósmyndir af þeim ; sá sem keypti ljósmynd fékk skúlptúr með og ákváðu kaupandi og listamaður saman hvar skúlptúrnum yrði komið fyrir .
" Ég vildi fara þessa leið með fólki .
Mér fannst þetta vera mín listræna leið til að nálgast venjulegt fólk sem hefði áhuga á að móta sitt umhverfi .
Vandamálið var bara það að fólk lét á sér standa , það var einhverra hluta vegna ekki tilbúið til þátttöku , en ég hef samt þá tilfinningu að æ fleiri hafi áhuga á að móta sitt umhverfi með einhverjum hætti í dag .
Þetta er ekki auðveld leið , en ég vil halda henni opinni .
Undanfarið hef ég unnið með arkitektum að því að skapa umhverfi og það er líka mjög gefandi , " segir hann .
" Þar er hægt að fara þessa leið , þó vinnuferlið sé aðeins annað .
" Stærsta slíka samstarfsverk er bílageymsluhúsið við Kringluna .
" Gamla leiðin var sú að arkitektar bjuggu til umhverfi fyrir myndlist , frátekna staði .
Það er óþarflega erfið og ófrjó nálgun til lengdar – og margreynd .
Þess vegna var svo ánægjulegt að fara í samstarf með Stúdíó Granda , en við höfum þróað með okkur vinnubrögð þar sem engu máli skiptir hvar eða hvernig myndlistin og arkitektúrinn rekast saman .
Við vitum ekkert hvort við eigum að kalla þetta arkitektúr eða myndlist og það skiptir okkur engu máli .
Ferlið er opið og þegar við förum af stað í vinnu sem þessa ræðum við okkur að ákveðnu konsepti og þar fer hin eiginlega vinna fram .
" Byggir á verkum ljóðskálda Kristinn segist aldrei hafa lagt neitt upp úr því að skilgreina sig sem myndlistarmann .
" Það leynir sér ekki að verkin á fyrstu einkasýningu minni , á Kjarvalsstöðum árið 1990 , gáfu nokkuð tóninn .
Ég var þá mjög hrifinn af konkret myndlist , jafnvel konstrúktífri myndlist , sem var nokkuð áberandi seint á níunda áratugnum og svo auðvitað mínimalismanum og konsept-listinni sem ég sótti frekar í aðeins síðar .
Raunar hef ég svo general áhuga á myndlist að ég nenni ekki að katigorisera hana frekar og læt mér duga að njóta hennar .
" Hann fór snemma að velta fyrir sér tengslum tungumálsins og umhverfisins – því hugsanlega og því áþreifanlega .
Stöðum og merkingu þeirra .
" Í tungumálinu felst mikill vísdómur og þekking .
Besta leiðin að skilningi á umhverfinu hefur mér fundist vera gegnum skáldskap og ýmsa aðra heimspekilega texta , en þetta birtist líka í dagsdaglegu málfari fólks .
Mörg minna verka eru þess vegna byggð á verkum annarra , ekki síst ljóðskálda , en þau eru ekki endilega tilvitnanir , heldur miklu fremur afleidd eða þýdd yfir í annað form .
Það er alltaf ánægjulegt að opna ljóðabók og sjá að ljóðskáld fjalli um svipaða hluti og maður sjálfur er að hugsa um .
Það segir mér að listamenn eru margir að hugsa um það sama , þótt þeir útfæri hugsunina á mjög ólíkan hátt .
" Stigið á verkin og ekið á þeim Í dag kemur út glæsileg bók um Kristin E. Hrafnsson myndlistarmann .
Er það önnur bókin í ritröð sem Crymogea gefur út um íslenska samtímalistamenn og styrkir Listasjóður Dungal útgáfuna .
Fyrsta bókin í ritröðinni var helguð Guðrúnu Einarsdóttur og kom út á síðasta ári .
Þótt nafn Kristins sé ef til vill ekki kunuglegt , þá kannast margir við verk hans , án þess að vera kunnugt um höfundinn ; yfirgnæfandi líkur eru á að fólk hafi stigið á þau , ekið á þeim eða komið við þau .
Verk Kristins er meðal annars að finna fyrir framan verslun IKEA í Garðabæ , á bílastæðum Kringlunnar , á Laugaveginum , í Austurstræti , Aðalstræti , við Ægisíðu , við Háskólann á Akureyri , á Hólum í Hjaltadal , í Skálholti , Laugardal í Reykjavík , Mosfellsbæ , Ólafsfirði auk fjölda annarra staða og bygginga um allan heim .
Bókin fjallar um verk og feril Kristins en á um 25 ára ferli hefur hann tekið virkan þátt í að móta umhverfi borgar og sveitar með ísmeygilegum , ljóðrænum , húmorískum og heimspekilegum spurningum um stað og tíma .
Fyrstu 100 eintökum bókarinnar fylgir grafíkverk eftir Kristin .
Þessi fyrstu eintök verða eingöngu seld í Eymundssyni í Kringlunni á útgáfudaginn .
Þá verður einnig boðið upp á leiðsögn um eitt stærsta verk Kristins , bílastæðahúsið milli Kringlu og Borgarleikhúss .
Bílastæðið er samstarfsverkefni Kristins og Studio Granda .
Bókin er 180 blaðsíður auk innfellu með verkinu 32 strik .
Texta um verk Kristins skrifar Gunnar J. Árnason .
Bókarhönnun var í höndum Snæfríðar Þorsteins og Hildigunnar Gunnarsdóttur .
Þegar er farið að leggja drög að næstu bók í ritröðinni en Crymogea áætlar að gefa út eina bók á ári í þessari ritröð um samtímalistamenn , með dyggum stuðningi Listasjóðs Dungal .
Gamalt málverk snýr aftur " Jæja , þá er myndin komin aftur til landsins , eftir 175 ár , " segir Bragi Guðlaugsson , dúklagningameistari og málverkasafnari , þegar hann hefur skorið umbúðirnar utan af litlu málverki sem hann keypti á uppboði hjá Bruun-Rasmussen í Kaupmannahöfn á dögunum .
" Ég fékk hana á tvöföldu matsverði , " segir Bragi , og greiddi hann að auki aðflutningsgjöld og virðisaukaskatt eins og vera ber .
" Hún er býsna falleg , " segir Bragi og ber fínlegt verkið út að glugga til að skoða það betur .
Þarna sést út á sundin við Reykjavík , til Esjunnar og Skarðsheiðar , og fyrir miðri mynd er stórt herskip en málarinn kom með því til Íslands .
Frederick Theodor Kloss ( 1802-1876 ) var opinber listamaður prinsins sem kom með herskipinu , Dronning Marie , til landsins , en prinsinn varð síðar Friðrik VII. Kloss gerði nokkurn fjölda mynda meðan á heimsókninni stóð , einkum teikningar og vatnslitamyndir .
Þegar heim kom málaði hann stærri olíumyndir eftir sumum frummyndanna , þar á meðal eftir þessu olíumálverki sem Bragi keypti á uppboðinu á dögunum .
Stærri útgáfan er í eigu Statens Museum for Kunst .
" Þetta mun vera eitt af fyrstu málverkunum sem gerð eru hér í Reykjavík með fagurfræðilegt gildi í huga , að undanskildum kirkju- og mannamyndum .
Þetta er afskaplega gömul mynd ef við miðum við íslenska myndlist .
Þarna var Sölvi Helgason 14 ára , " segir Bragi .
Kloss tilheyrir svokallaðri gullöld danskrar málaralistar , sem sögð er hafa staðið milli 1770 og 1850 .
Fimm myndir eftir hann eru í stofngjöf Listasafns Íslands .
Þrjár vatnslitamyndir málaðar í ferðinni árið 1834 og tvö málverk sem hann málaði síðar , annað gaf Kristján IX .
Í leiðangri prinsins hingað til lands árið 1834 var sérlegur aðstoðarmaður hans sjóliðsforinginn C. Irminger .
Aftan á verkinu er gulnaður miði sem á stendur : Reykjavik bugt 1834 malet af F. Th. Kloss 1834 .
Har tilhört Admiral C. Imringer .
Aðstoðarmaðurinn hefur eignast verkið til minningar um Íslandsferðina .
efi@mbl.is 