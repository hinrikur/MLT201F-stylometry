Oft byrja ég á því að renna augunum eftir bókahillunum , opna kannski eina bók , blaða í henni og dett í hana .
Gleymi mér algerlega og geng aftur á bak alveg dottin út þar til ég lendi á stól sem ég sest í ómeðvitað .
Stundum er ég alls ekki í stuði fyrir þessa bók og sting henni aftur í hilluna , jafnvel fullkomlega áhugalaus , finn ekkert í fullum hillunum og verð að kíkja í bókabúðina .
Ósjaldan þegar ég er að opna kassa fullan af nýjum erlendum bókum birtist hún þarna í honum miðjum .
Liggur og bíður , bókin sem mig langar að lesa , eftir þennan magnaða höfund sem skrifaði þarna bókina manstu sem var svo frábær .
Þetta virðist í mínu tilviki allavega fara eftir því í hvernig skapi ég er .
Er ég í skapi til að sökkva mér ofan í níðþungan texta með orðabók mér við hlið og fullan fant af bleksterku , svörtu kaffi ? Eða langar mig kannski frekar til að trilla flissandi eins og skreytiglaður barokkari og tæta í mig sprenghlægilegan og kaldhæðinn húmor glaumgosans ? Langar mig til að leggjast í myrkan krimma sem inniheldur svo óhugsandi ljótar athafnir fólks að vart er hægt að líta á textann ? Eða langar mig til að lesa harðsoðna , reykmettaða og viskílyktandi ameríska frásögn með ólíklega andhetju í forgrunni sem er samt svo sönn ? Bók um persónur sem eru ekki á leiðinni neitt sérstakt en fara síðan kannski eitthvað og þá einmitt þangað sem maður vildi alls ekki að þær færu ? Ég ætti kannski að fara alveg í hina áttina og skella mér á eina mörg hundruð síðna dramatíska , epíska skáldsögu sem er eins og sinfónía , full af karakterum , hæðum og lægðum .
Kannski langar mig á morgun til að lesa þjóðlegan fróðleik , sögur af skrítnum karakterum sem bjuggu á hjara veraldar en voru samt einhvern veginn alltaf svo hressir og sniðugir .
Og það er ekki nóg með að það fari eftir skapinu , heldur líka aðstæðum .
Sumar bækur eru þannig að það er hægt að vera með þær á sér og gægjast í þær á rokktónleikum meðan aðrar bækur krefjast þess af lesandanum að hann helli upp á lífrænt ræktað te og sé örugglega einn heima í fullkominni kyrrð .
Þegar þetta er skrifað er ég í skapi til þess að lesa glænýja , íslenska skáldsögu eftir höfund sem ég ímynda mér svona fyrirfram að eigi eftir að fá nóbelinn – mjög fljótlega .
Ég ætla að lækka í tónlistinni , opna flösku af engiferöli og setjast í stólinn þarna við gluggann og hverfa í nýútkominn heim .
Gleðileg bókajól ! 