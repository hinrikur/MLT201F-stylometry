Erfitt er að hugsa sér lífið án tónlistar .
Af því hún hreyfir við einhverju inni í okkur .
Stundum kemur hún fram tárunum , stundum fyllir hún okkur gleði og stundum vekur hún slíka girnd að við nötrum af þrá .
Ég brá mér norður yfir heiðar um síðustu helgi og fór meðal annars á tónleika á Græna hattinum , með þeim félögum Mugison og Björgvini Gíslasyni .
Ég hafði ekki séð Björgvin á sviði í áraraðir og það var unaður að fylgjast með því hvernig þessi hlédrægi afalegi maður breyttist í galdrakarl þegar hann fór höndum um gítarinn .
Áhrif tónanna voru líkamleg , einhver fugl vaknaði í brjóstinu og flaug með eld um æðarnar .
Magnað tónaflóðið tendraði bál og það var gott að vera til .
Það losnaði um efni í hausnum og maður færðist yfir á einhverja óútskýrða bylgjulengd þegar þeir félagar miðluðu þessu ósnertanlega í gegnum tónlist sína .
Mugison var ekki síður sjarmerandi , með hjartað á réttum stað ( sem skiptir auðvitað öllu máli í listsköpun ) , hann var dásamlega slakur , segjandi sögur af gúanó-konum sem voru teknar aftanfrá upp við síldartunnur , karlarnir skelltu sér umsvifalaust á þær þegar þær beygðu sig ofan í tunnu , pilsin sviptust upp í golunni og við blasti nærbuxnaleysið .
Lái þeim hver sem vill að geta ekki staðist það .
Engin uppskrift er til að kynþokkafullri tónlist , þessari sem snertir strengina hið innra .
Hún getur verið margskonar og ekki ólíklegt að tíðarandinn hverju sinni ráði þar einhverju um .
Sjálfsagt hitnar gelgjum nútímans innan í sér þegar þær hlusta á hiphop- eða R & B-tónlist , á meðan Vilhjálmur Vilhjálmsson veldur titringi í hnjám þeirra sem voru ungar á sama tíma og hann .
Besta af öllu er þegar saman fara kynferðisleg útgeislun flytjandans og tónlistarlegir hæfileikar .
Elvis hafði til dæmis hvort tveggja , enda lágu konur í öngviti í hrönnum þar sem hann hóf upp raust sína .
Þær urðu gjörsamlega frávita af ómótstæðilegri blöndu þokkans og tónlistarinnar .
Siðprúðar mæðgur hér í bæ fundu sterklega fyrir þessari sömu blöndu þegar þær brugðu sér á tónleika með Leonard Cohen og sögðu að þeim loknum : " Hann söng með þessari djúpu sexí rödd sem hljómaði alveg niður í eistu .
" Ekki er ólíklegt að þessi sami víbringur sé það sem veldur því að fyrirbærið grúppíur er og verður alltaf til , en vert er að taka fram að þær eru af báðum kynjum .
Fætur þessa fyrirbæris færast sundur í návist goðanna , það missir alla mótstöðu og breytist í viljalaust verkfæri .
Eða eins og maður nokkur á miðjum aldri í íslenskri hljómsveit sagði : " Bara af því að ég stend á sviði og spila tónlist , þá vill ótrúlegasta fólk sofa hjá mér .
" Gott dæmi um ofurmátt þeirra sem hafa til að bera réttu útgeislunina og hæfileikana er heimsókn flamenco-dansarans Joaquins Cortes hingað til lands .
Stuttu eftir að hann steig á svið ásamt hljómsveit sinni hafði hann hvern einasta kjaft í stútfullri Laugardalshöll á valdi sínu .
Úff , það var næstum of mikið af því góða .
Forleikurinn einn fékk blóðið til að sjóða : Spænsku tregafullu söngraddirnar smugu inn í hverja taug í bland við gítar , fiðlur , þverflautur og áslátt .
Þegar dansarinn með sinn sveitta skorna kropp fór svo að steppa um sviðið með eldheitri líkamstjáningu , þá var hverri konu lokið .
Maðurinn dansar þannig að það veldur andköfum .
Súludans allra heimsins kvenna er eins og hvert annað fálm í samanburði við hreyfingar hans í einbeittum flamencodansinum .
Það eru engar ýkjur að segja að konur þær sem fóru til að sjá goðið , þær runnu nánast fram af stólum sínum í lokin .
Slíkur er máttur unaðsfagurra sviðslista .
