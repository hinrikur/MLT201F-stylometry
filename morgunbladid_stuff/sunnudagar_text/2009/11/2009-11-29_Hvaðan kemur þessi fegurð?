Í byrjun júní á næsta ári , hinn 8. júní 2010 , verða 200 ár liðin frá fæðingu þýzka tónskáldsins Roberts Schumanns .
Á tónleikum Sinfóníuhljómsveitar Íslands á fimmtudag í síðustu viku var píanókonsert Schumanns fluttur og samtals mun hljómsveitin flytja verk hans á fernum tónleikum .
Af því tilefni sagði Bergþóra Jónsdóttir , blaðamaður Morgunblaðsins , sem veit meira um músík en flestir þeir , sem ég hef kynnzt , hér í blaðinu daginn áður 18. nóvember sl. : " Robert Schumann þurfti að hafa meira fyrir því en flestir aðrir að fá að kvænast konunni , sem hann elskaði , Clöru Wieck .
Það var heldur ekkert sjálfgefið að konur á nítjándu öld fengju að giftast manninum , sem þær elskuðu ...
Robert Schumann var einstaklega skapandi í því að tjá Clöru ást sína í tónlistinni og hún , annálaður píanósnillingur , spilaði .
Gæti það hafa verið rómantískara ? En eitthvað vafðist það fyrir Schumann að semja verk í stóru formi fyrir Clöru – píanókonsert ...
Þá var það að Clara fékk hugmynd og stakk upp á því , að hann stækkaði fantasíu , sem hann hafði þá samið , fyrir píanó og hljómsveit , og gerði hana að konsert .
Þetta gerði Schumann og hans eini píanókonsert varð til árið 1845 .
" Líf Clöru og Roberts Schumanns snerist hins vegar ekki bara um ást og tónlist .
Rannsóknir hafa sýnt , að Schumann var haldinn geðhvarfasýki ( maníó-depressívum sjúkdómi ) og það er erfitt að hlusta á þessa undurfögru tónlist , eins og píanókonsert hans er , án þess að minnast þess .
Sömu rannsóknir hafa sýnt , að einmitt á þeim árum , sem píanókonsertinn varð til , sótti þunglyndið á Schumann .
Talið er að konsertinn hafi orðið til á árunum 1841-1845 og eitt þessara ára , 1844 , samdi hann ekki neitt .
Þegar þetta er haft í huga verður þessi píanókonsert enn meira afrek en ella .
Þeir , sem kynnzt hafa djúpu þunglyndi , segja að sé til helvíti á jörð , sé það þar að finna .
Hvernig er hægt að skapa slíka fegurð í því hugarástandi ? Allt er þetta þeim mun meira umhugsunarefni vegna þess , að á þeim árum , sem Schumann var uppi , var nánast enga lækningu að fá við geðhvarfasýki eða öðrum geðsjúkdómum .
Á grundvelli rannsókna , sem gerðar hafa verið á ævi og verkum Schumanns , hefur verið búið til línurit , sem sýnir fjölda tónsmíða hans .
Hann rís upp í mikilli maníu árin 1840 og 1849 en þau tvö ár eru afköst hans mest .
Í því felst ekki að hann hafi samið sín beztu verk þau ár .
Árið 1854 reyndi hann að fremja sjálfsmorð og tveimur árum síðar dó hann á geðsjúkrahúsi að því er sagt er með því að svelta sig í hel .
Það er svo önnur áleitin spurning hvað orðið hefði úr sköpunargáfu Schumanns hefði hann verið uppi á okkar tímum og lækningaaðferðum nútímans beitt á sjúkdóm hans .
Hvaða afleiðingar hefði það haft ef raflost hefðu verið notuð ? Hvað hefði gerzt ef hann hefði tekið litíum ? Hefðu tónverk hans orðið til ? Ég kann ekki að svara því en dreg það í efa .
Tónlistarsköpun Schumanns á sama tíma og hann stendur í harðri baráttu við þennan erfiða sjúkdóm er meiri háttar afrek en svo má spyrja , hvort hann hefði búið yfir þessum sköpunarhæfileikum án sjúkdómsins .
Hver eru tengslin á milli sköpunargáfu og geðsjúkdóma og þá ekki sízt geðhvarfasýki ? Um það er fjallað í merkri bók eftir dr. Kay Redfield Jamison , prófessor við John Hopkins-háskóla í Bandaríkjunum , sem ég hef áður vitnað til á síðum Morgunblaðsins og nefnist Snert með eldi ( Touched with fire ) .
Eftir lestur þeirrar bókar er ekki hægt að efast um að slík tengsl séu fyrir hendi .
Upplýsingar í þessari grein um geðhvarfasýki Schumanns og þróun sjúkdóms hans og tónsmíða eru sóttar í þá bók .
Þótt líf Roberts Schumanns sé áhugavert umhugsunarefni í þessu samhengi á það ekki síður við um Clöru Schumann .
Hún býr með manni , sem sveiflast á milli djúps þunglyndis og óheftrar maníu árum saman , eignast með honum átta börn , heldur utan um sköpunargáfu hans og gerir honum kleift að fá útrás fyrir hana og er á sama tíma píanisti á heimsmælikvarða þeirra tíma .
Og verður svo inspírasjón fyrir Jóhannes Brahms .
Þetta er einstök afrekskona og ljóst , að hún hefur orðið að þola mikið á sinni ævi .
Stundum hef ég spurt æskuvin minn , Atla Heimi Sveinsson , tónskáld , sem hefur samið svo fögur tónverk að þau hafa orðið hluti af þjóðarsál samtímans , hvaðan þessi fegurð komi .
Síðast spurði ég hann fyrir rúmri viku , þegar hann spilaði og söng heima hjá sér nýtt verk við Gunnarshólma Jónasar Hallgrímssonar fyrir nokkra gesti sína .
Atli Heimir getur ekki svarað þessu .
" Þetta kemur bara , " segir hann .
( Þetta nýja verk verður frumflutt á fullveldisfagnaði Heimssýnar á þriðjudaginn kemur .
) Hvaðan sem fegurðin í tónsmíðum Schumanns kemur er ljóst að hún verður til hjá manni , sem hefur þjáðst meira en við venjulegt fólk getum nokkru sinni skilið .
Eitt píanóverka Roberts Schumanns heitir Davidsbündlertänze .
Í fyrrnefndri bók sinni segir dr. Jamison , að þetta verk endurspegli mótsagnirnar í skapgerð Schumanns ( sem koma fram í þunglyndi hans og maníu ) .
Hún vitnar í bréf , sem hann skrifaði Simonin de Sire í febrúar 1838 , þar sem hann segir : " Gleði og sorg eru óaðskiljanleg í lífinu .
" Sinfóníuhljómsveit Íslands á heiður skilinn fyrir að minnast Schumanns og verka hans með þeim hætti , sem gert er .
En hvernig væri að grasrótarsamtökin , sem starfa að málefnum þeirra , sem kljást við geðraskanir , þ.e. Geðhjálp , Geysir , Hlutverkasetur og Hugarafl og sjálfsagt fleiri , sameinist um að efna til tónleika 8. júní á næsta ári , þar sem Davidsbündlertänze verði fluttir ? Einum þekktasta geðhvarfasjúklingi heims til heiðurs og þjáningarsystkinum hans til uppörvunar .
