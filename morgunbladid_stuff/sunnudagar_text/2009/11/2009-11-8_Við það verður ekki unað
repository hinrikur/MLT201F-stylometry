Fátt hefur verið rætt meir í liðinni viku en tilburðir Nýja Kaupþings banka til að finna flöt til að afskrifa tugi milljarða króna hjá fyrrverandi eigendum Baugs , fyrirtækis sem muldi flest undir sig í íslensku þjóðfélagi á síðustu árum .
Það félag virtist ganga um galopnar dyr alls íslenska bankakerfisins , og vera að auki með gagnrýnislausan pólitískan bakstuðning hjá að minnsta kosti einum stjórnmálaflokki og slíkan aðgang að þjóðhöfðingja landsins , að hvergi hefur þekkst í lýðræðisríki .
Eigendum þess tókst skömmu eftir atburðina í október á síðasta ári að fá afskrifaðar stórar fjárhæðir í Landsbankanum af fjölmiðlaveldi sínu og var aðkoma fyrrverandi og þáverandi stjórnenda bankans að þeim gjörningi stórlega ámælisverð og hefur ekki verið skýrð til fulls .
Er það eitt af fjölmörgum pukurmálum hins endurreista bankakerfis , sem gerir því nær ómögulegt að öðlast á ný traust landsmanna , og er þó fátt þeim nauðsynlegra .
Nú telja virtir sérfræðingar líklegt að í risafélaginu Baugi hafi sennilega aldrei verið um jákvætt eigið fé að ræða , og er því sjálftaka þess í bankakerfinu enn stórbrotnari en áður var vitað .
Þegar félagið var loks tekið til gjaldþrotaskipta var það ákaft gagnrýnt að maður með margvísleg tengsl við fyrri eigendur skyldi gerður að skiptastjóra í félaginu en við blasti að leitast hafði verið við að færa þaðan eignir í persónulega þágu eigendanna .
Þeirri gagnrýni var svarað með málamyndaaðgerð en hún látin standa að öðru leyti .
Á föstudaginn var bárust enn fréttir , sem gera héraðsdóminum nánast ófært að láta fyrri ákvörðun standa .
Geri hann það engu að síður er full ástæða til að hafa áhyggjur af þeim málatilbúnaði öllum .
Ólíkt hefst hann að Fyrir skömmu varð uppi fótur og fit þegar spurðist að Björgólfur Guðmundsson og Björgólfur Thor sonur hans hefðu gert Nýja Kaupþingi banka tilboð um að greiða helming af tiltekinni skuld sinni við bankann gegn niðurfellingu hins helmings hennar .
Varð mönnum mjög um að þessar hugmyndir kynnu að vera uppi og voru höfð uppi stór orð af því tilefni .
Einn af þeim sem ekki hikuðu við að gagnrýna slík áform harðlega var fjármálaráðherrann , Steingrímur J. Sigfússon , sem taldi fráleitt að slíkur gerningur gengi fram .
Enginn fann að þeirri afstöðu og eftir atvikum afskiptum Steingríms ráðherra .
Sami ráðherra átti ekki til nægjanlega stór orð til að lýsa fordæmingu sinni á framgöngu annars banka í svokölluðu barnalánamáli , en bankinn var þá með í athugun hvernig með skyldi fara .
Ekki var heldur gerð athugasemd við þau orð ráðherrans .
Þess vegna kom mjög á óvart að Steingrímur var allur annar maður þegar hann var spurður um hugsanlegar tugmilljarða afskriftir á skuldum eigenda Haga og 1998 .
Þá var farið undan í flæmingi og sett upp embættismannahúfan sem fer þessum baráttuglaða orðháki ekki vel .
Nú var komið annað hljóð í strokkinn , því maður í hans stöðu hvorki gæti né mætti tjá sig um mál af þessu tagi og allra síst ef ummæli hans gætu litið út sem óbein fyrirmæli .
Nú vill þannig til að Steingrímur er með sérstakan trúnaðarmann sinn í sæti formanns bankaráðs Nýja Kaupþings banka , svo öll þessi látalæti eru einkar ótrúverðug , ekki síst í ljósi þeirra ummæla sem hann hefur nýlega látið feimnislaust falla í sambærilegum málum .
Hvern einasta dag eru fjölmiðlar að færa fréttir af vafasömum gerðum gömlu bankanna , sem loks leiddu til hruns þeirra með alkunnum afleiðingum .
Þar virðist veruleikafirringin hafa verið á háu stigi og háar þóknanagreiðslur af yfirtöku og kaupum á margvíslegum fyrirtækjum víða um lönd sannfært stjórnendur bankanna um að þeir hefðu fyrir velvild örlagadísanna fundið upp eilífðarvélina sem prentar peninga í öllum myntum .
Og vissulega voru hinir vörpulegu íslensku bankavitringar sem héldu inn í hina gullnu veröld hönd í hönd með útrásarsnillingunum ekki einir í heiminum .
Eilífðarvélin reyndist tálsýn Margir fréttaskýringaþættir hafa verið gerðir um framgöngu alþjóðlegra bankamanna og ofurfjárfesta og þeir sýna að margt er líkt með skyldum .
Í þætti sem sýndur var hér á landi í vikunni var fjallað um fall fimmta stærsta banka Bandaríkjanna , Lehman Brothers , virðulegs banka , sem stóð á gömlum merg .
Þar kom fram að stjórnendur bankans höfðu gersamlega ofmetnast yfir þeirri velgengni , sem bankinn virtist búa við og hagnaðartölur undanfarinna ára sýndust staðfesta með afgerandi hætti .
Bankastjórarnir og þeir sem sátu í kringum þá í efstu hæðum margra tuga hæða aðalbyggingar töldu sig ekki geta gert mistök , og nýja hagkerfið , sem svo var kallað , hafði bægt einföldum sannindum sem áður giltu út í hafsauga .
Hinar nýju stjörnur bankanna , ofurstærðfræðingar , verkfræðingar , heimspekingar og hagfræðingar , komu úr fínustu háskólum heims með hæstu prófgráður og fengu tug- eða hundraðföld laun foreldra sinna frá fyrsta starfsdegi og staðfestu að galdraformúlurnar giltu en ekki gamla varfærnin .
Nýjustu fyrirbærin , ofurskuldatryggingarnar , voru þess utan fallhlíf númer tvö og þrjú ef allt annað brygðist , sem áhættulíkönin töldu þó allt að því óhugsandi .
En svo kom á daginn , að eilífðarvélin hafði ekki verið fundin upp eftir allt saman .
Minnkandi vægi gullnu reglunnar Bankar lána fé til lengri tíma en fjármagna sig að verulegu leyti með skammtímalánum .
Því sagði gamla reglan að lántakendur yrðu að vera traustir og líklegir til að geta greitt upp lán sín á réttum tíma að mestu eða öllu leyti .
En í veröld þar sem fjármagn virtist vera yfirdrifið og takmarkalaust fékk gullna reglan sífellt minna vægi .
Fyrirfram lá fyrir að fæstir stórlánþegar ætluðu sér að greiða skuld sína á umsömdum tíma .
Á gjalddaga yrði lánið endurnýjað með áföllnum vöxtum og jafnvel aukið við vegna glæstra fjárfestinga sem í vændum væru .
Samt var látið líta svo út á pappírunum yfir fjármögnunarflæði að á gjalddaga væru allir þessir peningar í hendi .
Stærstu skuldararnir bættu sífellt við lánastabbann og fengu að auki lán fyrir háum þóknunartekjum til bankans , sem fyrir vikið sýndi myndarlega afkomu á hverjum fjórðungi .
Stærstu leikendurnir í þessari svikamyllu hafa þegar hlaupið frá hundruðum milljarða króna , sem þeir ætla aldrei að borga .
Nýja Kaupþing á enga framtíð fyrir sér sem banki ef hann sendir í upphafi ferils síns þau skilaboð að slíkir séu þeir viðskiptamenn sem hann ætlar helst að binda trúss sitt við í framtíðinni .
Presturinn á Akureyri hafði nefnilega lög að mæla : Við það verður ekki unað .
