Á mánudaginn verða 60 ár síðan landinn fyrst naut þessa nýstárlega fyrirbæris , umferðarljósa .
Það var á gatnamótum Austurstrætis og Pósthússtrætis og í framhaldinu varð ljós á þrennum öðrum gatnamótum í miðbænum ; við Lækjartorg og á Laugavegi við Ingólfsstræti og Skólavörðustíg .
Miklar breytingar hafa átt sér stað , eins og gefur að skilja , á 60 árum .
Umferðarljósum í borginni hefur fjölgað jafnt og þétt og þau eru nú á 113 gatnamótum , þar af um helmingur samstilltur um miðlæga stjórntölvu og með hjálp skynjara eru ljós aðlöguð umferðarþunga hverju sinni .
Græni karlinn er vinur þinn Fram að þeim tíma sem fyrstu umferðarljósin voru tekin í notkun höfðu gjarnan myndast umferðarteppur á Laugavegi og í Bankastræti vegna umferðar frá hliðargötunum Skólavörðustíg og Ingólfsstræti .
Við Lækjartorg og í Austurstræti var hins vegar meiri þörf á að stjórna gangandi umferð , en á þessum tíma voru bílar í minnihluta í miðbænum .
Þótt nútímafólki finnist ef til vill erfitt að sjá þörfina fyrir umferðarljós við þessar aðstæður , þá þóttu þau mikil breyting til batnaðar á sínum tíma .
Árið 1949 stóð miðbærinn undir nafni sem hinn eini sanni miðpunktur verslunar , þjónustu og atvinnu .
Á hverjum degi streymdi þorri vinnandi fólks og nemenda í Kvosina , flestir gangandi eða í strætó , enda var bílaeign hreinn munaður á þeim tíma .
Fyrir 60 árum var fjöldi íbúa í Reykjavík tæplega 55.000 og áætlaður fjöldi fólksbíla um 2.300 .
Í dag eru 78.000 bílar í Reykjavík og íbúarnir 119.000 .
Fjölgun bíla er því sextánföld ef notuð er höfðatalan sem Íslendingar nota gjarnan ; 657 bílar eru nú á hverja þúsund íbúa , en voru 42 árið 1949 .
Þá voru 24 íbúar um hvern bíl , en 1,5 um hvern fólksbíl nú .
Sérstök gangbrautarljós eru á 32 öðrum stöðum í höfuðborginni og eru þeir valdir sérstaklega með öryggi gangandi vegfarenda að leiðarljósi .
Á sex stöðum skynja græjurnar þegar gangandi vegfarandi nálgast og græna ljósið lifir þá lengur en ella .
Græni karlinn í götuljósinu er sem sagt vinur þinn , eins og Þursarnir sungu á árum áður og syngja stundum enn .
Fyrsta kerfi sinnar tegundar í heiminum Frá því fyrstu umferðarljósavitarnir voru settir upp hefur verið reynt að samstilla ljós nærliggjandi gatnamóta þannig að ef bílstjórar keyra á jöfnum hraða lendi þeir ávallt á grænu ljósi .
Fyrstu tilraunirnar voru klukkustillingar og oft náðu menn góðum árangri , en til að það héldist þurfti gríðarlega nákvæmni .
Nýtt miðlægt stýrikerfi umferðarljósa var tekið í notkun haustið 2007 og með því jókst sveigjanleiki til að bregðast við breytilegu umferðarálagi .
Að morgni dags liggur straumurinn inn í borgina en út frá miðjunni síðdegis .
Búnaðurinn er samtengdur í eitt kerfi sem er forsenda þess að hafa eina miðlæga stjórntölvu .
Hér er það gert með ljósleiðurum og er í fyrsta skipti sem notast er við þá við svona nokkuð í heiminum .
Lengi hefur verið reynt að láta umferðarljós í Reykjavík stjórnast af aðvífandi umferð .
Fyrstu skynjararnir voru loftpúðar sem greyptir voru til hálfs í götuna og þegar bíll ók yfir skapaði það loftþrýsting sem gaf merki til stjórnbúnaðarins .
Það má því segja að fyrstu ljósin í Reykjavík hafi þannig verið " loftstýrð " en þau höfðu hins vegar þann galla að inn á kerfið lak vatn og frostið sá um framhaldið .
Þessi tækniundur voru fjarlægð um 1970 .
Í dag eru notaðir skynjarar sem mæla málmmassa þannig að þegar bíll keyrir yfir þann stað þar sem skynjarinn er í götunni myndast segulsvið og boðin frá þeim fara til stjórnkassanna sem rafeindamerki .
Nákvæmnin er mikil og sama tækni er notuð fyrir hraðamælingar .
Uppi var fótur og fit á Pósthússtrætishorninu " Það var uppi fótur og fit á Pósthússtrætishorninu skömmu fyrir hádegið í gærdag , þegar umferðarljósin voru reynd í fyrsta skifti .
Vegfarendur námu staðar og sumir horfðu undrandi á nýjungina .
Og margir lögðu orð í belg , sögðu sitt álit .
Flestir töldu þetta harla gott , aðrir hristu höfuðið og leist auðsýnilega ekki á , " sagði í Morgunblaðinu 3. nóvember 1949 .
Fram kom að margir hefðu spurt " hvort ljósmerkin væru eingöngu fyrir bílaumferðina og ekkert hugsað um rjett fótgangandi , " en greint frá því að fótgangandi ættu " sinn rjett og öryggi " ef farið væri eftir settum reglum .
" En ekki er hægt að stýra fyrir það , að samvinna verður eftir sem áður að vera milli ökumanna og fótgangandi .
Þegar t.d. bifreið þarf að beygja inn á hliðargötu frá Austurstræti , fer ekki hjá því , að hún verði að fara yfir brautina , sem fótgangandi er ætlað .
En ef varúðar er gætt , á það ekki að koma að sök .
" " Mikið hlýtur það að vera góður maður ! " Dagbjartur Sigurbrandsson rafvirkjameistari hefur starfað í nær 40 ár hjá Reykjavíkurborg og allan þann tíma séð um umferðarljósin í borginni .
Nú er hann verkefnastjóri miðlægrar stýringar ljósanna og átti sér þann draum að verkefninu lyki á næsta ári ; að öll umferðarljós í borginni yrðu miðlæg og hægt væri að fylgjast með þeim öllum á einum stað .
Efnahagsástandið kemur í veg fyrir að sá draumur rætist .
Sóttur af lögreglunni " Þetta er stórmerkilegt verkefni og það fyrsta sinnar tegundar á heimsvísu , " segir Dagbjartur .
" Samstarfsaðilar okkar hjá Siemens eru einnig mjög stoltir og hampa okkur því við erum frumkvöðlar á þessu sviði .
" Nýjungin felst í því að fylgst er með öllu í gegnum ljósleiðara sem er mjög hraðvirkara en annars staðar þekkist og vert er að nefna að tölva fylgist nákvæmlega með öllu varðandi umferðarljósin í borginni .
" Við sjáum strax ef pera fer , eða stjórnkassi er opnaður einhvers staðar í borginni .
" Fyrstu tíu árin var Dagbjartur einn á vaktinni og segist varla skilja hvernig hann fór að því .
Árið 1974 fótbrotnaði hann og telur það svo sem ekki í frásögur færandi , nema hvað hann var reglulega sóttur af lögreglunni heim í Dvergabakkann .
" Það vissu flestir hvers kyns var en hefðu ókunnugir séð þetta hefðu þeir getað sett hlutina í annað samhengi , " segir hann og hlær .
Dagbjartur var á hækjum og gat ekki ekið en lögreglan fór hann með þangað sem þurfti , hann gat sjálfur opnað og gert við í stjórnkassa en lögreglumaður skipti gjarnan um perur þar sem príla þurfti upp í stiga .
Eftir að hafa staðið vaktina einn í áratug fékk Dagbjartur liðsauka ; Hinrik H. Friðbertsson rafeindavirki bættist á vaktina og í dag eru þeir fjórir ; annar rafeindavirki og einn vélvirki eru komnir í hópinn .
Dagbjartur gaf eitt sinn kunningja mínum stand fyrir smámynt í stöðumæla , sem gatnamálastjóri hafði látið útbúa til almenningsnota .
Þetta var lítið plaststykki fyrir á að giska 10 fimmtíukalla og í botninum var plastplata með gormi undir sem ýtti peningunum upp eftir því sem af var tekið .
" Kunningi minn setti þetta í mælaborðið hjá sér og eitt sinn er hann úti að keyra í umferðinni í Reykjavík með konunni og er eitthvað að fikta við standinn sem var tómur .
" Hvaða tæki er þetta ? " spyr konan og vinurinn svarar að bragði að þetta sé tæki til að fjarstýra umferðarljósunum .
" Vissi sem var að nemar stjórnuðu ljósunum eftir umferðarþunga .
" Þegar hann kemur að næstu ljósum ýtir hann á plötuna og viti menn það kemur grænt ljós og þetta endurtekur hann á næstu ljósum .
Hvar fékkstu þetta tæki ? spyr konan undrandi .
Hann Dagbjartur hjá borginni gaf mér það .
" Konan andvarpar ánægjulega við þetta svar : " Mikið hlýtur það að vera góður maður ! " 