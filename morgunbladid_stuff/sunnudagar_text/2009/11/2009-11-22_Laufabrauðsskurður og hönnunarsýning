Yfirleitt hefst helgin á heimagerðri pitsu á mínum bæ en nú hefur verið samið um að prófa hamborgara úr íslensku hráefni og það verður spennandi að smakka þá .
Dagskrá helgarinnar ber þess annars vott að jólin nálgast .
Á laugardaginn fer ég í árlegt laufabrauð stórfjölskyldunnar þar sem við hnoðum , fletjum og skerum yfir 300 kökur .
Amma og afi eru bæði frá Ólafsfirði og fluttu þennan sið með sér suður yfir heiðar fyrir rúmum 60 árum .
Þarna mætast fjórir ættliðir og er ávallt mikið fjör og miða ég formlegt upphaf jólaundirbúnings við laufabrauðið .
Ég ætla þó að reyna að komast út klukkan fjögur og mæta á opnun á sýningu á hönnun Steinunnar Sigurðardóttur á Kjarvalsstöðum .
Listasafn Reykjavíkur hefur staðið sig vel í að sýna íslenska hönnun og þessi sýning er spennandi liður í því .
Á sunnudag er áframhaldandi jólaundirbúningur með jólaföndri í Laugarnesskóla þar sem við Tómas eldri sonur minn ætlum að búa til eitthvað fallegt með öllu því skemmtilega fólki sem þar verður .
Síðan verðum við líklega að skella okkur á Borgarbókasafnið því það eru tvær bækur sem við þurfum að skila .
