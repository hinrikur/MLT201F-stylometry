Ég rifjaði það upp í pistli fyrir nokkrum vikum að breskur þingmaður Verkamannaflokksins , Jim Dowd , sagði í samtali við Morgunblaðið í apríl 2006 : " Segja má að einstaklingur í dag geti farið í gegnum lífið allt og aldrei verslað annars staðar en í Tesco .
Frá vöggu til grafar getur Tesco fullnægt öllum þörfum einstaklingsins .
Er það slík einsleitni sem við viljum festa í sessi ? " Þessi orð lét þingmaðurinn falla vegna þess að bresk stjórnvöldu höfðu og hafa áhyggjur af ráðandi markaðshlutdeild Tesco sem þó er ekki " nema " um 30% .
Ég segi ekki nema því markaðshlutdeild þeirra Bónusfeðga , Jóns Ásgeirs og Jóhannesar Jónssonar , er jú miklu meiri en þeirra hjá Tesco eða um 50% .
Ólíkt breskum stjórnvöldum virðast þau íslensku ekki hafa hinar minnstu áhyggjur af ráðandi markaðshlutdeild eigenda Haga því ekki er annað að sjá og heyra en það sé ríkur vilji fyrir því hjá stjórnvöldum að halda lífi sem lengst í þessum einokunarrisum smásölunnar , til dæmis með því að láta það gerast að banki sem enn er í ríkiseigu ( eign fólksins í landinu ) , hvað sem verður eftir mánuð eða svo , afskrifi jafnvel tugi milljarða króna af samtals yfir 70 milljarða skuldum Haga og 1998 en Jón Ásgeir og fjölskylda fái samt sem áður að eiga áfram 60% hlut í Högum .
Það eina sem eigendurnir virðast þurfa að gera á næstu dögum og vikum er að reiða fram 5-7,5 milljarða króna .
Menn vita sem er að það er óhjákvæmilegt að afskrifa stóran hluta skulda Haga og 1998 því smásölureksturinn rís ekki undir slíkri skuldsetningu .
En það sem mönnum ofbýður er að Kaupþing sé með það í bígerð að leyfa þeim sem keyrðu Baug Group í yfir 300 milljarða króna gjaldþrot að halda áfram völdunum í Högum .
Ef stjórnendur Kaupþings hverfa ekki frá slíkum áformum held ég að óhætt sé að fullyrða að hér verður allt vitlaust , enn á ný .
Hafa menn velt því fyrir sér hversu mikla fjármuni eigendur Haga hafa greitt sér út frá því að Baugur Group var tekið af markaði ? Fróðlegt væri að fá upplýsingar um þær upphæðir og hvað varð um þá peninga .
Að vísu gáfu yfirlýsingar Jóhönnu Sigurðardóttur forsætisráðherra og Steingríms J. Sigfússonar fjármálaráðherra í vikunni , í þá veru að ekki sé sjálfgefið að eigendur stórfyrirtækja sem fá stórfelldar afskriftir í bankakerfinu komi áfram sem eigendur að rekstrinum , ákveðnar vonir um að stjórnendur Kaupþings og eigendur Haga og 1998 ehf. verði ekki látnir komast upp með þær fyrirætlanir sem augljóslega voru á prjónum þar á bæ .
Hvað vakir fyrir mönnum í Kaupþingi og ríkisstjórninni ef það á að gerast að eigendurnir sem keyrðu félagið í þrot fá forkaupsrétt á 60% hlutafjár í Högum á brunaútsöluprís ? Væri ekki vitinu nær og réttlætinu að Kaupþing yfirtæki allan rekstur Haga og hlutafé eigendanna yrði skrifað niður í núll krónur , rétt eins og gert var þegar fyrrverandi eigendur Árvakurs hf. þurftu að skrifa sitt hlutafé niður í núll og hverfa frá rekstri Morgunblaðsins áður en Íslandsbanki bauð Morgunblaðið út í opnu útboðsferli ? Hvað ætti að réttlæta það að Björgólfsfeðgar væru meðhöndlaðir eins og Jón en Bónusfeðgar eins og séra Jón ? Getur Kaupþing ekki minnkað eigið tap með því að yfirtaka Haga með manni og mús , að undanskildum feðgunum , og boðið fyrirtækið svo út í opnu , gegnsæu ferli eða brotið upp báknið og boðið út smærri einingar ? Lífeyrissjóðir landsins hafa verið að bræða með sér með hvaða hætti þeir gætu stutt við atvinnulífið í landinu .
Þeir gætu , ef stjórnendur þeirra kærðu sig um , komið að eignarhaldi á Högum .
Það væri minnsta mál fyrir þá að snara út þeim 11 milljörðum sem virðist vera verðmiðinn á Högum ef marka má fréttir og eignast þar með Haga alla .
Þannig mætti tryggja áframhaldandi rekstur á verslunum í eigu Haga og um leið yrði tryggt að landsmönnum stæði til boða matvara á sanngjörnu verði því varla leggjast lífeyrissjóðirnir svo lágt að okra á eigendum sínum þótt vissulega þurfi þeir einnig að gæta að því að fá viðunandi arð á fjárfestingar sínar .
