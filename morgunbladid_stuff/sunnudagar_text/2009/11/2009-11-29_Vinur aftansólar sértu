Minnisvarðinn um Stephan G. Stephansson rís hátt yfir Skagafirði , á Arnarstapa , og margir staldra þar við .
Stephan G. fæddist á kotbýli í Skagafirði árið 1853 .
Fjölskyldan bjó síðar á öðru koti nærri þeim stað þar sem minnisvarðinn stendur , og Stephan lést í Alberta í Kanada árið 1927 , tæplega 74 ára gamall .
Stephans G. er minnst sem " Klettafjallaskáldsins " , enda ól hann sinn fullorðinsaldur sem fátækur bóndi í Bandaríkjunum og Kanada , bóndi sem eyddi frístundum í skriftir og skapaði merkileg verk á íslenskri tungu , fjarri fósturjörðinni .
" Mun ýkjulaust , að einginn einstakur höfundur hafi auðgað túngu vora í svipuðum mæli sem hann , " skrifaði Halldór Laxness í minningargrein .
Stephan G. kom í heimsókn til Íslands árið 1917 og var hylltur hvar sem hann kom .
Eins og oft gerist með verk listamanna , þá fennir í sporin og vissulega hefur það verið raunin með Klettafjallaskáldið , þótt margir þekki hans þekktustu kvæði , á borð við Úr Íslendingadagsræðu : " Þó þú langförull legðir / sérhvert land undir fót ...
" Fyrir nokkrum árum ritaði Viðar Hreinsson vandaða ævisögu Stephans og má segja að þá hafi verk hans komist aftur í umræðuna .
Nú hefur Skólavefurinn gefið út athyglisvert og afar aðgengilegt verk , " Hlývindi – Ljóð og laust mál eftir Stephan G. Stephansson " .
Baldur Hafstað ritar inngang og rýnir í texta eftir skáldið , bæði í ljóð og laust mál , og skýrir hvað verið er að fara .
Sem dæmi má nefna vísuna Hug og hjarta frá árinu 1901 : Láttu hug þinn aldrei eldast eða hjartað – vinur aftansólar sértu , sonur morgunroðans vertu .
Í athugasemdum segir Baldur meðal annars : " Á þessa vísu mætti líta sem einkunnarorð Stephans G. Þetta er ákall eða hvatning : menn haldi vöku sinni og rækti vináttu og frændsemi .
Náttúran er persónugerð – og morgunn og kvöld renna saman við æsku og elli ...
" Í " Hlývindi " eru birt ljóð og prósatextar , og að auki drög að sjálfsævisögu .
Verkið er vel til þess fallið að kynna skrif skáldsins fyrir nýjum lesendum , og afstaða skáldsins til lífs og listar er útskýrð .
Eins og kemur fram var Stephan oft umdeildur .
Hann tók afstöðu til málefna samtíma síns , deildi til að mynda á strísðrekstur – og hlaut bágt fyrir .
En þessi maður þekkti lífið , þekkti basl hins fátæka , en " lét baslið ekki smækka sig " , eins og hann segir .
Stephan var ekki sáttur við allar stéttir , prestar og við blaðamenn beittu til að mynda ekki alltaf frumlegri hugsun að hans mati .
Sú skoðun hans birtist í smáprósanum Sjöundi dagurinn : Á sex dögum skapaði Guð himin og jörð .
Hann fann upp eitthvað nýtt hvern þann dag .
Sjöunda daginn hvíldist hann .
Eða , sama sem – hann skapaði þá bergmálið , prestana og ritstjórana .
