Eivör " okkar " Pálsdóttir steig fram á sjónarsviðið sem tónlistarmaður árið 2000 með samnefndri plötu .
Hún var ekki nema sextán ára þegar platan kom út ; tónlistin einkar melódísk , nokkurs konar þjóðlagatónlist blönduð djassi , með sterkum færeyskum undirtón .
Hljómur plötunnar einstaklega hlýr og þægilegur , spilamennska tipp topp .
Á einum stað er höfugt flæðið brotið glæsilega upp með ástríðufullum , " hörðum " kvæðasöng , u-beygja sem reynist algjör snilld og hefur plötuna í enn hærri hæðir en hún var þegar í .
Þetta " innslag " gaf til kynna ákveðna rómantík og ást á þjóðlegum rótum söngkonunnar og á næstu árum áttu Eivör og fleiri ungir tónlistarmenn frá eyjunum eftir að leiða ákveðna byltingu þar sem framsækinni tónlist var fléttað saman við heilnæma þjóðerniskennd ef svo mætti segja .
Þetta fólk umfaðmaði arf sinn og þessari kröftugu bylgju átti eftir að skola til Íslands en árið 2002/2003 ca var mikil gerjun í þessum efnum .
Eftir þessa vel heppnuðu frumraun tók Eivör flugið og eins og flestir ættu að þekkja hefur hún rekið farsælan sólóferil .
Eivör á erfitt með að vera kyrr , tónlistarlega , og hefur potað í alls kyns stíla .
Krákan ( 2003 ) var dramatísk mjög á meðan Eivør var lágstemmd og kántrískotin en hana vann hún með kanadíska tónlistarmanninum Bill Bourne .
Þá hefur hún unnið nokkurs konar nútímatónlist með Kristian Blak , músíkgúrú eyjanna , og þá tók hún upp plötuna Tröllabundin með stórsveit danska ríkisútvarpsins .
Og í dag er hún að vinna hávaðabundna rokkplötu ! Eivör hefur þannig farið víða , plötur þessar misgóðar eins og gengur en það verður að segjast að engin þeirra toppar þessa mögnuðu plötu .
arnart@mbl.is 