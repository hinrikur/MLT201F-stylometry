Rithöfundurinn og leikritaskáldið Ólafur Haukur Símonarson hefur sent frá sér nýja bók , Fuglalíf á Framnesvegi .
Bókin er sjálfstætt framhald af bókinni Fluga á vegg sem kom út í fyrra og hlaut lofsamlega dóma gagnrýnenda .
Í nýju bókinni , eins og þeirri fyrri , er á heillandi hátt rakin uppvaxtarsaga drengsins Óla í vesturbænum .
Ég byrjaði á bókinni Fluga á vegg mér til dægrastyttingar og var að rifja upp gömul atvik .
Í miðjum klíðum sá ég að þarna var orðið til efni í bók .
Þannig fæddist sú hugmynd að skrifa tvær og kannski þrjár bækur , " segir Ólafur Haukur .
" Ég vil ekki flokka þetta sem ævisögu , kannski í og með vegna þess að það eru gerðar ákveðnar kröfur til ævisagna , bæði um trúverðugleika og nákvæmni í sambandi við tímatal og ýmis smáatriði .
Svo leiðist mér þetta heiti skáldævisaga og vil ekki setja bókina í þann flokk .
Þannig að ég vil kalla þetta laustengdar sögur af strák í skilgreindu tímarúmi í vesturbæ Reykjavíkur .
Strákurinn segir frá og ég reyni að láta sögumannsröddina þroskast í gegnum sögurnar .
Ég vona að það skili sér með einhverju móti þannig að maður skynji ákveðna þroskasögu í gegnum það hvernig strákur sér og skynjar og segir frá .
Þetta er uppvaxtarsaga .
Manni finnst að þrátt fyrir erfiðleika og harða lífsbaráttu í umhverfinu þá sé þetta í vissum skilningi heimur sem hafi yfir sér notalegan blæ .
Ertu sammála því ? " Á þessum tíma var talsvert um fátækt og það þótti gott að hafa mat á borðum , þak yfir höfuðið og spjarir á kroppnum .
Lífið var einfalt í sniðum og snerist um að fjölskyldan hefði í sig og á .
Væntingarnar náðu ekki mikið lengra hjá flestum .
Það sem fólk telur sjálfsagða hluti í dag , fín húsgögn , flunkuný heimilistæki , bíla í hlaði og reglubundin ferðalög til útlanda , var ekki á dagskrá hjá fjöldanum .
En innan rammans sem þetta líf setti voru ýmis lífsins gildi sem mér finnst rétt að minna á eins og samheldni , heiðarleiki , nægjusemi og það að gera gott úr hlutunum .
Þegar kom að því seinna að þjóðfélagið rétti úr kútnum og fólk fór að huga að því að byggja yfir sig þá voru þessi gildi enn við lýði .
Ég man eftir því að stórfjölskyldan safnaðist saman á sunnudögum inni í Smáíbúðahverfi , þar sem föðurbræðurnir og þeirra konur voru að byggja yfir sig , til þess að leggja steypu , slá utan af og skafa steypuborð .
Við krakkarnir réttum nagla sem voru notaðir aftur og aftur .
Allir mættu og hjálpuðust að .
Þessi vinna var engin áþján heldur samhjálp veitt með glöðu geði .
Ég veit ekki betur en öllum hafi fundist þetta vera góðar stundir .
" Hættuleg dýrategund Hvernig voru aðstæður þinnar fjölskyldu ? " Pabbi var skipstjóri til sjós og afkoma hans hefði átt að vera góð en hann fékk ekki alltaf útborgað .
Mamma þurfti stundum dögum og vikum saman að eltast við útgerðarmenn til að reyna að pína út launin hans svo hægt væri að borga húsaleiguna .
Á þessum tíma þurftu sjómenn að búa við það að fá ekki aflahlutinn greiddan fyrr en eftir dúk og disk .
Í dag eru sjómenn þokkaleg millistétt í landinu hvað laun varðar og vel að því komnir .
" Varstu hamingjusamt barn ? " Það er ekki endilega samasemmerki á milli þess að búa við þröng kjör og þess að geta ekki haft ánægju af lífinu .
Ég og félagar mínir nutum mikils frelsis í æsku .
Í dag myndu kannski sumir kalla það eftirlitsleysi , jafnvel umhirðuleysi , en það er alls ekki rétt .
Þetta var bara frelsi .
Mér sýnist að krakkar í dag hafi ekki þetta svigrúm til frelsis .
Á þessum tímum þótti sjálfsagt að börn stunduðu vinnu við hlið fullorðinna og tólf ára krakkar gengu til allra verka .
Ég fór tíu ára gamall í sveit og var þar tvö sumur og vann mikið .
Tólf ára fór ég að vinna í fiski í Vestmannaeyjum .
Þetta þóttu engin tíðindi , var bara sjálfsagt .
Frá þrettánda ári var ég flest sumur á sjó með föður mínum .
Ég beið ekki neinn skaða af þessari miklu vinnu , hvorki á líkama né sál .
" Þegar maður les bók þína þá fer ekki framhjá manni að það voru konurnar sem héldu heimilunum saman .
" Já .
Það var mjög algengt að konur hefðu með sér nágrannasamfélag .
Þær hjálpuðust að .
Stundum var ekki til matur á einhverju heimilinu .
Það gat átt sér ólíkar ástæður , aflabrest , atvinnuleysi , óreglu , veikindi .
Þá var reynt að veita aðstoð .
Stundum voru send út áköll í hverfinu .
Þegar mig langaði til að læra að spila á gítar þá var enginn aur til á heimilinu fyrir gítar .
Þá gengu skilaboð á milli kvennanna í hverfinu : Er einhvers staðar gítar á lausu ? Á einu heimilinu fannst laskaður gítar uppi á háalofti og hann var síðan sendur niður í slipp þar sem bátasmiður tók að sér að gera við gripinn .
Þetta var allt gert upp á gustuk og hjálpsemi , sem ekki er algengt að finna í dag .
Konurnar töluðu mikið saman og eyrun á mér sem krakka lengdust alltaf þegar þær töluðu um karlmenn .
Mér varð snemma ljóst að í augum kvenna voru karlmenn nánast önnur dýrategund , óútreiknanleg , barnaleg og stundum hættuleg dýrategund .
Samt vildi konurnar allt fyrir þessa karla sína gera , þær reyndu endalaust að ala þá upp og koma þeim til manns .
Þegar ég svo sem unglingur fór sjálfur að taka þátt í vinnusamfélagi karlanna , þá sá ég þá í nýju ljósi .
Í gegnum aldirnar hafa íslenskir karlmenn barist við náttúruöflin upp á hvern dag .
Þess vegna eru þeir svona trylltir , illa siðaðir en frábærlega úrræðagóðir í nauðvörn .
" Það er dásamleg saga í bókinni , sem hljómar næstum eins og fallegt ævintýri , þar sem sögumaður , sem þá er þrettán ára og vinnur sem sendill , kemur inn til konu og sér rúm fullt af bókum .
Konan lánar drengnum bækur og gefur honum seinna kassa af bókum .
Mörgum árum seinna birtist hún honum í draumi og segir við hann að ef hann eignist dóttur vilji hún að hann skíri hana Unni .
Þú eignaðist dóttur sem heitir Unnur .
Er þessi saga af konunni alveg sönn ? " Já , fjórtán ára gamall kynntist ég góðri konu sem var mikill lestrarhestur og hafði ástríðu til að miðla þeirri þekkingu .
Hún vék að mér bókum og við áttum okkar prívatbókaklúbb þar sem við ræddum efni bókanna .
Hún hafði vit á að láta mig hafa bækur sem hún taldi að ég kæmist í gegnum , Gamla manninn og hafið eftir Hemingway og Þrúgur reiðinnar eftir Steinbeck og aðrar aðgengilegar klassískar bækur sem runnu ljúflega niður .
" Höfðu kynnin af þessari konu mótandi áhrif á þig ? " Já , mjög svo .
Reyndar hafði ég alltaf lesið mikið en þessi kynni kveiktu í mér enn meiri áhuga en áður á bókum .
Um daginn var Egill Helgason að segja frá því að bókasafnið í verkamannabústöðunum við Hringbraut hefði verið sitt annað heimili .
Ég átti einmitt þannig innhlaup í bókasöfn .
Oft og tíðum fórum við félagarnir , tveir til þrír , og lásum saman nýjustu bækurnar í Borgarbókasafninu í Þingholtsstræti .
Þetta voru ekki alltaf merkilegar bækur , en voru þó bækur .
Við sátum saman hlið við hlið , lásum þegjandi og vorum yfirleitt samstiga í lestrinum .
Ef eitthvað skemmtilegt bar fyrir augu í sögunni þá skelltum við upp úr , allir í einum kór , og rufum þögnina á bókasafninu .
Borgarbókasafnið var menningin á þessum tíma , auk útvarpsins .
Útvarpið var reyndar hinn stóri menningarlegi áhrifavaldur í lífi mínu .
Ég var sjúklegur útvarpsfíkill .
Þar var lestur fornsagna , þar voru þjóðsögur úr Borgarfirði , þar voru hæstaréttarmál sem mér þótti mjög spennandi þáttur , útvarpssögur og leikrit sem fjölskyldan sameinaðist oft til að hlusta á .
Útvarpið var afgerandi menningarlegur uppalandi á þessum tíma .
" Hef aldrei ætlað að verða neitt Þú ætlaðir þér upphaflega að verða tónlistarmaður , er það ekki rétt , en varðst rithöfundur .
" Ég hef aldrei ætlað að verða neitt , ég hef bara orðið eitthvað .
Allt sem ég hef tekið mér fyrir hendur hefur spunnist af einskærri tilviljun , hvort heldur það hefur verið í leikhúsi eða annars staðar .
Stundum hef ég verið beðinn um að gera eitthvað af því enginn annar var tiltækur .
Ég var beðinn um að semja tvö lög í lítið barnaleikrit , nú þegar upp er staðið hef ég samið 150 lög svona eiginlega óvart .
Ég gerði mikið af því að teikna og mála þegar ég var unglingur og sótti tíma í teikningu í Kaupmannahöfn , en lærði síðan innanhússarkitektúr og starfaði við það í eitt eða tvö ár .
En á þeim tíma var ég kominn af stað að skrifa og vinna í leikhúsi .
Áhugi minn á myndlist hefur samt alltaf verið til staðar , en ég hef ekki haft tíma til að sinna þeirri gyðju .
" En innan ritstarfa hefurðu sinnt öllu sem hægt er að sinna , ort ljóð , skrifað leikrit , smásögur , skáldsögur , kvikmyndahandrit og sent frá þér þýðingar .
Leikritin eru sennilega það sem flestir myndu tengja nafn þitt við .
" Já , leikritasmíðar er þungamiðjan .
Leikhúsin eru einstaklega skemmtilegir vinnustaðir .
Það eru mikil forréttindi að hafa hóp af hæfileikaríku , gáfuðu fólki hlaupandi í kringum sig að sviðsetja það sem maður setur niður á blað .
Það er varla hægt að neita sér um það að skrifa annað leikrit þegar slíkt er í boði .
Mér þykir óskaplega vænt um leikhúsið sem fyrirbæri , það er vin í eyðimörkinni , og það skynja allir sem hleypa því að sér .
Hver einasta leiksýning er lítið kraftaverk , og það sem gerist á milli leikara og áhorfenda er eitthvað mjög sérstakt .
" Klíku- og frændsemisspilling Þú hefur alltaf verið kenndur við vinstri pólitík .
Líturðu á þig sem pólitískan listamann ? " Nei , það geri ég ekki .
Það er allt of hátimbruð starfslýsing fyrir mig .
Hvað pólitík varðar er ég einfaldlega sósíaldemókrati af því ég álít eina vitið að reka samfélög eftir hófsömum forskriftum .
Sósíaldemókratismi snýst fyrst og fremst um það að tryggja að börn og gamalt fólk lifi við þau bestu skilyrði sem við getum skapað .
Takist það , þá er okkur hinum vel borgið .
Við viljum ekki sjá fátækt og við viljum ekki sjá ofgnótt .
Það er ekki hollt fyrir menn að vera fátæklingar eða auðkýfingar , slíkt leiðir einungis af sér sorg og ógæfu .
Bæði í pólitík og einkalífi eigum við að reyna að finna kyrran punkt .
Hvorki einstaklingur né þjóðfélag þrífst í brjálæði .
Sósíaldemókratismi snýst um það að tryggja öllum mönnum frelsi til orðs og æðis og athafna ; þó þannig að frelsi eins sé ekki á kostnað annarra .
" Finnst þér líklegt að hrunið og kreppan verði þér að yrkisefni ? " Þetta klikkaða ástand mun eflaust skila sér með einhverjum hætti inn í listsköpunina .
En það verður ekki alveg strax .
Við þurfum að fá fjarlægð á atburðina og sjá hvernig spilast úr stöðunni .
Góðar bækur um stríð og stríðsrekstur eru skrifaðar þegar stríðinu er lokið .
Ég held að svipuðu máli gegni um hrunið á Íslandi .
Ég veit heldur ekki hvort þetta hrun er að leiða eitthvað nýtt í ljós .
Jú , bankarnir þöndust út yfir allan þjófabálk og féllu með gný , en veikleikar samfélagsins okkar hafa lengi verið ljósir .
Stjórnmálaflokkarnir , sem út af fyrir sig eru merkilegar stofnanir , hafa úrkynjast á Íslandi .
Það er langt mál að ræða um þetta af einhverju viti , en augljóst einkenni er að gáfað og heiðarlegt fólk sækist ekki eftir frama í stjórnmálaflokkum .
Það er mjög hættuleg þróun .
Örsamfélög geta líka átt á hættu að drukkna í spillingu sem beinlínis stafar af fámenninu .
Hér hefur orðið til sú klíku- og frændsemisspilling sem allir þekkja .
Okkur er líka hollast að viðurkenna að við erum ekki best í einu eða neinu .
Ég er ekki að gera lítið úr sjálfum mér eða nokkrum öðrum , og það er fínt að vilja vera bestur , en jafnframt eru mjög litlar líkur á því að við séum best í einhverju , bara hreinlega af tölfræðilegum ástæðum .
Það er allavega ljóst að við erum ekki best í fjármálum .
Hættum að ljúga að sjálfum okkur , verum bara blátt áfram og raunsæ , bæði sem einstaklingar og þjóð .
Remba er eitt það ömurlegasta sem ég veit .
Það er talað um að þjóðremba sé góð og holl fyrir þegna smáríkis , en það er ekki rétt , þjóðremba er ömurlegt hugarástand .
Auk þess hættuleg í stórum skömmum , svo hættuleg að hún er sums staðar bönnuð með lögum , eins og í Þýskalandi .
Mér þykir óskaplega vænt um þessa þjóð en drambið , frekjan og ruglið gerir mig stundum óskaplega dapran .
Þrátt fyrir þetta er ég bjartsýnn .
Þegar ég kem í skólana að lesa upp og sé öll þessi opnu , fallegu andlit þá verð ég aftur bjartsýnn .
Það er lygi að hér ríki eitthvert hörmungarástand í skólum .
Grunnskólarnir eru hundrað sinnum betri en þegar ég gekk í skóla .
Kennararnir eru miklu betur menntaðir og skemmtilegri og krakkarnir mun upplýstari en við vorum .
Það er sannleikurinn í málinu .
" Þú ert rúmlega sextugur , ertu búinn að ná öllu því sem þú stefndir að ? " Ég hef aldrei ætlað mér að ná neinu .
Hafi ég ósjálfrátt stefnt að einhverju þá er það að lifa tíðindalitlu lífi .
Það er vont fyrir venjulegt fólk þegar miklir atburðir gerast .
Gott líf er hægt og hljótt , látlaust og tíðindalítið .
" 