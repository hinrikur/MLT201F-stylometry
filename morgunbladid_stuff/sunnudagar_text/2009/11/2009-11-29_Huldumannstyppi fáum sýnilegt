Eins og margir vita hefur Hið íslenzka reðasafn á Húsavík átt auknum vinsældum að fagna undanfarin ár .
Það sem færri vita er að á safninu má sjá , eða ekki sjá , meint huldumannstyppi í krukku .
Sigurjón Baldur Hafsteinsson , lektor í safnafræði við Háskóla Íslands , flutti um það fyrirlestur fyrir skömmu sem kallaðist Huldumannstyppi og næmar konur .
" Þegar ég fór á safnið sá ég ekki þetta typpi sem er í krukkunni .
Aðrir sem ég þekki hafa ekki heldur séð það en Sigurður [ Hjartarson , eigandi og stofnandi safnsins ] hefur hinsvegar sagt að eingöngu næmar konur sjái þetta typpi og samkvæmt viðtölum beri þeim konum , sem hafa séð typpið , öllum saman um stærð og lögun þess .
" Tengist menningararfi okkar Í fyrirlestrinum fjallaði Sigurjón um að þó mörgum þyki safnið skondið búi alvarlegri tónn að baki , safnið sé meira en brandari .
Sýn Íslendinga á hinn efnislega hlut inni á söfnum hafi t.a.m. breyst á undanförnum árum .
" Þá hefur þessi hlutur , huldumannstyppið , ákveðna tengingu við menningararf okkar .
Við tölum um álfatrú og álfasögur sem hluta af okkar menningararfi .
Þarna er Sigurður að gera sér mat úr því með því að tengja þetta tiltekna líffæri , sem er þarna til sýnis , við sögur t.d. af kynlífi við álfa , en samkvæmt sagnahefð okkar voru til konur sem lögðust með álfum og eignuðust með þeim börn og sömuleiðis álfakonur sem lögðust með jarðneskum mönnum .
" Ekki kynlífssafn Sigurjón segir að þegar Sigurður leiði gesti um safnið og segi þeim frá næmu konunum sé hann einnig að benda fólki á að þegar það fer á söfn setji það sig í menntandi stellingar , auki næmni sína , skerpi skilningarvitin og þurfi að vera opið fyrir því sem safnið býður upp á .
" Með því að fjalla um huldumannstyppi og næmar konur er hann að benda okkur á að hlutur gestsins inn á menningarstofnun eins og safni er mjög mikill í því að búa til það sem er inni á safninu .
Merkingarmyndunin er ekki síst hjá gestunum sjálfum .
" Sigurjón segir að huldumannstyppið og hugmyndin um gestinn og næmi hans og hlutverk í að búa til merkingu sé ákveðin tilvísun í að margt á íslenskum söfnum hafi ekki verið kynjað .
Ekki sé fjallað um gripi út frá því hvort karlar eða konur bjuggu þá til , af hverju og hvort kynið notaði þá frekar .
" Huldumannstyppið kynjar gripina fyrir okkur og verður tilefni til að ræða um kynjapólitísk efni í tengslum við söfnun .
" Sigurjón fékk hugmyndina að fyrirlestrinum sl. vetur þegar hann gegndi stöðu forstöðumanns Menningarmiðstöðvar Þingeyinga .
Hann kynntist þá Sigurði og vaknaði mikill áhugi á safninu .
" Það er áhugavert að fólk kemur í pílagrímsferðir frá útlöndum til að sjá þetta sérstæða safn .
Það er mjög sérstakt því eins og Sigurður hefur sagt sjálfur þá er þetta ekki kynlífssafn .
Til viðbótar fannst mér mjög áhugavert að safngestir hafa verið duglegir að senda honum hluti og benda honum á hluti .
Vöxtur safnsins hefur verið í góðum tengslum við bæði Íslendinga og erlenda gesti .
" ylfa@mbl.is Reður og reðurminjar Hið Íslenzka reðasafn safnar , sýnir og fræðir gesti safnsins um reði af íslenskum spendýrum .
Safnið var opnað í Reykjavík 23. ágúst 1997 í 60 fermetra bakhúsi við Laugaveg 24 .
Safninu var lokað í Reykjavík í byrjun apríl 2004 og það flutt til Húsavíkur , þar sem það var opnað 21. maí 2004 .
Stofnandi og eigandi safnsins er Sigurður Hjartarson sagnfræðingur , en hann hóf söfnun á reðum árið 1974 sem tómstundagaman þegar nokkrir félagar hans gáfu honum fjögur eintök af nautsreðum .
Safnkostur og gestafjöldi hefur smám saman verið að aukast frá stofnun safnsins .
Safnið á í dag um 300 eintök af reðum og reðurhlutum og er stærsta eintakið yfir 170 sentimetra langt eintak af búrhval .
Reðirnir eru sýndir í krukkum fylltum af formalíni eða alkóhóli , uppstoppaðir á sigurskjöldum eða sýndir á myndum eða í sýningarskápum s.s. eins og reðurbein .
Ekkert mannlegt eintak er á safninu fyrir utan forhúð og tvö eistu .
Safnið á í dag fjögur fyrirheit frá innlendum og erlendum reðurgjöfum sem hafa ánafnað safninu sín eintök .
Safnið safnar einnig því sem hægt er að kalla " reðurminjar " ( e. phallobilia ) og er að finna í safninu mynd af umskurði Krists frá 18. öld og snuð í líki reðurs .
Úr Huldumannstyppi og næmar konur eftir Sigurjón B. Hafsteinsson .
