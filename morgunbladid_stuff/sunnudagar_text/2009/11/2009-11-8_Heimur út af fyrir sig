Bjarni Felixson íþróttafréttamaður hefur búið á Tómasarhaga í 13 ár en í Vesturbænum , nálægt KR , alla sína ævi .
" Ég hef aldrei sofið fyrir austan læk , " segir Bjarni sem ólst upp á Bræðraborgarstígnum , flutti því næst á Birkimel og loks á Tómasarhaga .
Gatan byggðist á 6. áratug síðustu aldar og segir Bjarni ekki mikið hafa breyst síðan hann flutti þangað ásamt konu og börnum 1996 .
" Það sem hefur kannski breyst er samsetning íbúanna .
Þegar ég kom þarna sá maður varla barn en nú er maður farinn að heyra í börnum í hverfinu sem er bara af hinu góða .
Framan af má segja að íbúar götunnar hafi verið býsna hægrisinnaðir í pólitík .
Í dag má segja að íbúar séu úr öllum flokkum en samkomulagið jafngott og áður .
" Tómasarhagi er skammt frá Birkimel en Bjarni segir að ætlunin hafi verið að fara ekki langt frá Hagaskóla og Háskóla Íslands þar sem börn hans voru nemendur .
" Svo heillaði mig að Tómasarhaginn er ein besta og fallegasta íbúðargata bæjarins .
Hún liggur í boga frá Hjarðarhaga og liggur niður undir Ægisíðu .
Það má segja að Tómasarhaginn hafi alla kosti Ægisíðunnar nema hún tekur saltið af sjónum en Tómasarhaginn sleppur .
" Bjarni segir helstu kosti götunnar að þar sé engin starfsemi heldur sé hún hreinræktuð íbúðargata .
" Svo má segja að hún sé heimur út af fyrir sig .
Ég hef vítt útsýni yfir Skerjafjörðinn og sjóinn og það er mikill kostur .
Síðan eru nágrannarnir þægilegir , umhverfið gróið og lítil umferð önnur en þeirra sem þar eiga heima .
" Bjarni segist ekki kunna marga galla á götunni .
" Það væri einna helst að borgin gleymir henni oft í ófærð , það er seint skafið á Tómasarhaga .
" ylfa@mbl.is 