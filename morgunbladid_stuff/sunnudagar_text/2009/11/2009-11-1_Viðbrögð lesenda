Viðbrögð hafa almennt verið góð við nýjum Sunnudagsmogga , sem kemur út í breyttri mynd .
Enda er byggt á sama grunni og áður , lagt mikið upp úr fréttaskýringum og viðtölum , Lesbókin er á sínum stað og barnaefnið .
En við það bætist fjölbreyttara efnisval sem tengist helstu áhugasviðum þjóðarinnar .
Kannski barst mesta hrósið frá Herra Hundfúlum , á vefmiðlinum Feykir.is , sem sagðist " bara hinn ánægðasti enda nýbúinn að eignast góðan vin .
Nefnilega nýjan og skemmtilegan Sunnudagsmogga , sem stakk sér í gegnum dyralúguna í kompaníi við laugardagsblað Moggans ...
Fyrsti Sunnudags-Mogginn var stútfullur af fínu og fjölbreyttu efni og það er sannarlega fátt sem slær við hressilegri , fróðlegri og jákvæðri heimsókn í morgunsárið " .
Einhverra hluta vegna er hrós kærkomið frá herra sem kallar sig Hundfúlan .
Og Ragnari Torfa Geirssyni fannst sniðugt að hafa Sunnudagsmoggann svona tímaritslegan .
" Þetta er ekta blað til að setjast með í hægindastólinn á sunnudegi og lesa í áföngum .
" Hildigunnur Sverrisdóttir skrifaði að þetta væri " góð blanda skota og sjónarhóla , menningarlegt en þó ekki tilgerðarlegt , létt og sannfærandi hönnun ...
" Og Bernharður Guðmundsson , varaformaður Öldrunarráðs Íslands , sendi langt bréf , þar sem hann skrifaði : " Sunnudagsmoggi hafði hinsvegar skínandi viðtal við áttræðan Flosa og annað við Tomma gráskeggjaðan og afbragðs pistil eftir Styrmi og fyrir það ber að þakka .
Það er mikill auður fólginn í eldri kynslóð , ekki síst núna í kreppunni , við höfum jú lifað þær nokkrar og ættum að segja rækilega frá því svo að yngra fólkið sjái lífið í réttu samhengi .
Og við ólumst upp í sagnahefðinni , kunnum að segja frá .
" Eiður Guðnason var eins og fleiri ánægður með viðtalið við Flosa Ólafsson , sem féll frá sömu helgi og Sunnudagsmogginn kom út – með hnyttiyrði á vörum eins og tíðkaðist í Sturlungu , eftirlætisbók hans .
Eiður bætti við : " Ég heyri enn dillandi hláturinn í honum þegar hann var að klippa áramótaskaupin í eldgamla daga og svo heyrði maður allt í einu : Þetta er alveg mígandi fyndið .
Týpískur Flosi ! " Pistill Styrmis Gunnarssonar um að tími ókeypis fréttamiðlunar væri liðinn vakti athygli : " Nú eru jafnvel orðnir til netmiðlar , sem byggja á því að safna saman fréttum úr öðrum netmiðlum .
Hér á Íslandi á það við um eyjuna.is , pressuna.is og að einhverju leyti amx.is .
Þessir netmiðlar byggja að verulegu leyti á fréttum , sem birtar eru í heild af mbl.is , vísi.is og dv.is .
Útgefendur þessara þriggja síðastnefndu netmiðla standa undir verulegum kostnaði við þau fréttaskrif .
Það er óeðlilegt að aðrir miðlar geti einfaldlega tengt sig við þær fréttir án þess að nokkuð komi í staðinn .
Þeir eiga auðvitað að greiða fyrir þessa þjónustu .
Það er komið að þáttaskilum í rekstri fjölmiðlafyrirtækja á Íslandi .
Tími ókeypis fréttamiðlunar er ekki kominn .
Hann er liðinn .
" Egill Helgason lýsti efasemdum á ókeypis fréttamiðlinum Eyjunni : " Ungt fólk venst á að nota netið , það er helsti miðill þess .
Unnvörpum segir það skilið við dagblöð sem skreppa saman eða hverfa , áhorf á hefðbundnar sjónvarpsfréttir minnkar .
Það er ekkert mál fyrir fólk sem notar netið að missa af fréttatímum .
Það er búið að fá flestar fréttirnar sem birtast í blöðum áður en þau koma út .
" Netið er smátt og smátt að taka við sem stærsti miðillinn fyrir auglýsingar .
Þeirri þróun verður ekki snúið við .
Það er nóg framboð af ókeypis fréttum á netinu og það nægir flestum eins og Jónas Kristjánsson ritstjóri segir í nýrri starfsævisögu sinni sem nefnist Frjáls og óháður .
Tilraunir til að selja inn á fréttavefsíður hafa gengið mjög illa .
Maður sér ekki hvernig sú leið er fær , nema þar sem verið er að miðla sérstakri tegund af fréttum til afmarkaðra hópa – eins og hugsanlega viðskiptafréttum .
Hvað sem líður þróun fjölmiðla er ljóst að áhrif dagblaða eru mikil á ókeypis fréttamiðlana , sem enduróma fréttirnar sem þar birtast .
Og pistlahöfundar Sunnudagsmoggans eru lesnir á Eyjunni .
