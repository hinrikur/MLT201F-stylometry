Mugison þrífst á því að hafa nóg fyrir stafni .
Getur ekki setið með hendur í skauti , vill heldur nota þær til að spila á gítar , búa til plötuumslög og fleira í þeim dúr .
" Ég reyni yfirleitt að drekkja sjálfum mér í hugmyndum ; það er örugglega ekki hollt en er bara minn stíll .
Ég er alltaf að bauka eitthvað , " segir tónlistarútgerðarmaðurinn að vestan í samtali við Morgunblaðið .
Tónleikar hér og tónleikar þar , heima og erlendis , plötur hér og plötur þar .
Ein nýkomin út og tvær í vinnslu .
Þriðjudagur : Þegar ég hringi í Örn Elías er hann að leggja bílnum fyrir utan Bónus á Ísafirði .
" Ég fer suður á morgun með eldri strákinn .
" Fjölskyldan er mjög hefðbundin , segir hann .
Kona , tvö börn ( strákar ) og hundur .
Miðvikudagur : Hann er staddur í Sundlauginni , hljóðverinu í Álafosskvosinni , ásamt gítarhetjunni gömlu , Björgvini Gíslasyni .
Þeir hafa leikið saman hér og þar um landið upp á síðkastið og eru reyndar í miðjum klíðum .
Tónleikar framundan um kvöldið .
Það virðist alveg sama hvort Mugison býður upp á fallegar ballöður eða brjálað rokk .
Sama hvaða beitu hann notar ; það bítur á .
Fólkið hrífst af honum .
Fjöldi tónleika víða um heim Á plötunni Ítrekun , sem Mugison var að senda frá sér , eru lög sem upphaflega voru á Mugiboogie sem kom út 2007 en hafa þó öll tekið miklum breytingum síðan þau komu út í upphaflegri mynd .
" Þannig er mál með vexti að eftir að við , strákarnir í hljómsveitinni , spiluðum inn á plötuna fylgdum við henni eftir í tæp tvö ár og nokkur laganna breyttust svo rosalega á þessum tíma að mér fannst nauðsynlegt að taka þau upp aftur .
" Þeir fóru víða .
" Við spiluðum á óhemjumörgum tónleikum víðs vegar um heiminn ; fórum nokkra hringi í Evrópu , þvert yfir Kanada og þvert yfir Bandaríkin , og hringferð um Ísland auðvitað .
Þeim Mugison var gríðarlega vel tekið í Vesturheimi , sérstaklega í Kanada .
Þeir hituðu upp fyrir stórhljómsveitina Queens of the Stone Age .
" Hún er með þeim stærri í bransanum , spilar í hokkíhöllum sem taka sex til átta þúsund manns og við pössuðum greinilega vel fyrir þann hóp sem var mættur .
Yfirleitt hlusta fáir á þá sem eru að hita upp fyrir aðra en í Kanada var vel hlustað á okkur og við seldum marga diska .
" Þegar hljómsveit fær svona góðar viðtökur segir hann vissulega auðveldara að leika á sömu slóðum á nýjan leik en ekkert sé skipulagt vestanhafs enn sem komið er .
" Ég er með frábæra tónlistarmenn með mér og á tónleikum teygja menn lögin oft í nýjar áttir .
Þegar ævintýrinu var að ljúka og ég farinn að hugsa um önnur verkefni langaði mig til að fanga þetta augnablik ; breytinguna á lögunum , áður en bandið leystist upp .
Við tókum þess vegna upp þau lög sem höfðu breyst mest en ekkert þeirra sem enn eru svipuð og á Mugiboogie .
" Sú nýja er ekki tónleikaplata , en þó hálft í hvoru .
Kannski má segja tónleikaplata án tónleikagesta .
" Við tókum einn dag í þetta í Sundlauginni .
Aðalpælingin var ekki að gefa lögin út heldur bara að eiga þau eins og þau höfðu þróast .
Svo fannst mér efnið bara svo flott þegar Biggi í Sundlauginni var búinn að mixa það ...
" Þegar upptökum var lokið áttuðu menn sig sem sagt á því að efnið var svo gott að tæpast yrði hjá því komist að gefa það út .
Og þá var auðvitað drifið í því .
Mugison finnst vont að sitja aðgerðarlaus .
Ítrekun – í gluggaumslagi Ítrekun er nafnið sem Mugison valdi á nýjustu afurðina .
" Ég velti því lengi fyrir mér hvað hægt væri að kalla plötu eins og þessa ; gamalt efni í nýjum búningi .
Svo kviknaði hugmynd ; það er alveg eins heima hjá mér og öðrum Íslendingum um þessar mundir ; maður fær ítrekun senda vikulega og þetta nafn lá einhvern veginn beinast við .
Ég er að senda ítrekun í músík – nafnið útskýrir sig því sjálft .
" Og þegar nafnið var komið hentaði vel að koma diskinum fyrir í gluggaumslagi , segir hann .
Eins og við útgáfu fyrri platna var töluverð handavinna við lokafrágang .
Þegar fyrsta platan kom út , Lonely Mountain , árið 2003 saumaði Mugison hvert einasta umslag ! Þrettán þúsund eintök , takk fyrir .
" Það tók tvo mánuði .
Þegar Mugiboogie kom út brutum við umbúðirnar saman í höndunum .
Ég gef plöturnar út sjálfur og hef gaman af svona handverki ; það verður líka til þess að maður sest niður með sínum nánustu og föndrar .
Ég er líka frekar iðinn maður og finnst gott að dunda við þetta .
" Mugison lét saumaskapinn vera að þessu sinni en handtökin urðu engu að síður mörg .
Keypti stimpilinn ÍTREKUN í Stimplagerðinni og " við létum útbúa annan sem segir til um hvað lögin heita og hverjir spiluðu á plötunni " .
Svo var sest niður heima í stofu og stimplað á hvert einasta umslag .
Óneitanlega skemmtilegt .
Mugison er gjarnan kenndur við Vestfirði enda býr hann þar núna .
Faðir hans er að vestan en móðirin úr Reykjavík og sjálfur segist Mugison í raun hvergi eiga heima .
" Ég er sígauni ; bý alls staðar .
Fyrir norðan , sunnan og vestan og í útlöndum .
Það er misjafnt hvernig menn skilgreina sig ; sumir miða við það hvert foreldrarnir eiga ættir að rekja , sumir við þann stað þar sem þeir voru á mótunarárunum en ég veit ekki hvað skal segja .
Ég hef aldrei verið lengur en þrjú ár á sama stað fyrr en núna að við höfum verið í fjögur ár á Súðavík .
" Fjölskyldunni líður afskaplega vel fyrir vestan .
Þar hófu þau búskap , Örn Elías og Rúna Esradóttir , " svo vorum við eitt ár í bænum [ lesist : Reykjavík ] en keyptum okkur svo hús á Súðavík .
Hér er mjög næs að vera og ég er með góða vinnuaðstöðu " .
Þau fluttu á heppilegum tíma , segir hann .
" Keyptum húsið hér á 10 milljónir en það hefði sjálfsagt kostað milljarð í Reykjavík ! " Þar var góðærið , en kreppan hefur lengi búið fyrir vestan , segir hann .
Sígauninn Mugison hóf tónlistarharkið af einhverju viti , eins og hann tekur til orða , árið 2003 .
Reyndi þá að lifa af músíkinni og tókst það .
Var einn á ferð og lék í Bretlandi , Hollandi , Frakklandi og Belgíu svo nokkur lönd séu nefnd .
Í þessum var honum best tekið .
" Ég var einn í heiminum og hafði engar skuldbindingar aðrar en að eiga fyrir helgardrykkjunni ! Ég þvældist um allan heim , kynntist fólki og spilaði án þess að fá endilega borgað fyrir tónleikana .
Svo eignaðist ég fyrsta barnið mitt 2004 og þá var þetta bara búið ...
Þá þurfti maður að fara að hugsa meira um reikninga en áður .
" Biggi vinur hans slóst fljótlega í för með Mugison á flakkinu 2003 til þess að sjá um hljóðið á tónleikum og selja diska .
Að því kom að Mugison komst inn á nokkrar tónlistarhátíðir .
Segist hafa verið heppinn að vera frá Íslandi ; litlu hátíðirnar höfðu ekki fjárhagslegt bolmagn til þess að fá til sín dýra tónlistarmenn en höfðu efni á " litla trúðnum að vestan " , eins og hann tekur til orða .
" Fyrst spilar maður fyrir nánast engan en svo fjölgar smátt og smátt í áheyrendahópnum .
Á sumum stöðum koma nú þrjú til fjögur hundruð manns .
" Sviss hefur bæst á tónlistarlandakort Mugisons og í sumar leið hélt hann tvenna tónleika í Póllandi .
" Það var æðislegt að spila þar , en ég get ekki fyrir mitt litla líf munað hvað bæirnir heita .
Og gæti hvort sem er ekki borið nöfnin fram , það voru svo mörg ess , cé og zetur í nöfnunum ...
" Afi var sá eini sem vildi koma Algengt er að þegar plata er gefin út sé henni fylgt úr hlaði með tónleikum en í kjölfar þeirrar nýju er Mugison nú á ferð með gítar-Björgvini eins og áður kom fram .
Hinu ævintýrinu er lokið og annað tekið við .
Að leika með Björgvini Gíslasyni er gamall draumur .
" Bjöggi hefur spilað með mér inn á plötur í nokkrum lögum .
Ég er mikill aðdáandi hans og hef gantast með það að ég þyrði ekki að hringja og biðja hann að spila með mér fyrr en mér þætti ég orðinn nógu góður .
" Alvörusamstarf gömlu kempunnar og Mugisons hófst svo með býsna skemmtilegum hætti : Það var þegar Mugiboogie var nýlega komin út að Mugison fór á Eurosonic-hátíð í Hollandi ; mikla ráðstefnu og tónlistarhátíð þar sem tónleikahaldarar hittast til þess að hlusta á nýja músíkanta .
RÚV sendir árlega einn fulltrúa á staðinn , Mugison varð fyrir valinu en svo óheppilega vildi til að allir félagar hans úr hljómsveitinni voru uppteknir við önnur störf .
Nokkrir með Bubba Morthens í sjónvarpsþætti , einn var á kafi í verkefni vegna plötu og menn áttu því ekki heimangengt með aðeins tveggja daga fyrirvara .
" Ég hringdi því í Bjögga og spurði hvort hann væri til í að koma með mér og hann kýldi á það .
Ég kenndi honum lögin í flugvélinni og á leiðinni á tónleikastaðinn , og ef ég á að vera alveg hreinskilinn þá slógum við í gegn ! Hann hefur svo mikla útgeislun .
" Mugison vakti kátínu viðstaddra áður en þeir Björgvin hófu leik .
" Ég kynnti hann á svið sem afa minn ; sagði að Dylan Íslands hefði rænt bandinu mínu og sá eini sem hefði viljað spila með mér um helgina væri afi minn .
Eftir hátíðina reyndi ég svo að bóka hljómsveitina á tónleika í Evrópu , áhugi á því var ekki sérlega mikill en margir vildu fá mig og Bjögga ! " Í fyrrasumar var hljómsveit Mugisons engu að síður á fleygiferð um heiminn en hann og Björgvin hafa haldið sambandi og flakka nú um sem dúett .
" Mér finnst alltaf gaman að gera eitthvað nýtt .
Við erum búnir að fara um Vestfirði , vorum á Norðurlandi um síðustu helgi og verðum á Suðurlandi næst en verðum að fresta því að fara austur vegna tímaskorts hjá mér .
" Samdi lag upp úr ársskýrslu Amnesty Örn Elías Guðmundsson fer gjarnan sínar eigin leiðir .
Saumaskapurinn er eitt dæmið , margt í tónlistinni annað .
Þá gerist það líklega ekki á hverjum degi að samin sé tónlist upp úr ársskýrslu Amnesty International .
" Ég er nettur plebbi þegar kemur að mannréttindamálum .
Fæ ofuráhuga á þeim í nokkra daga , eins og reyndar mörgu öðru ; les þá allt sem ég kemst yfir og langar að hjálpa því góða fólki að bæta bæta heiminn sem er að reyna það alla daga .
Ég las ársskýrslu Amnesty og bjó til lag og texta upp úr henni , sem voru á síðustu plötu – lagið heitir Animal – og reyndi mikið til þess að gefa Amnesty lagið .
Samtökin vildu ómögulega eignast það en vildu þess í stað fara í samstarf þannig að ég yrði með tónleika í New York og þau gætu dreift bæklingum á meðan .
" Úr varð að Mugison notaði einn dag af sumarfríinu til tónleikahalds ; spilaði á fimm stöðum í New York þann dag – einum tónleikum í hverju hverfi og hafði gaman af .
" Það var æðislegt að fá tækifæri til að koma fram á öllum þessum stöðum , til dæmis á Staten Island .
Þangað hefði ég örugglega ekki komið annars .
" Þar lék hann í tíbetsku listasafni .
Í Brooklyn kom hann fram í alþýðulistahúsi og í sósíalískri kommúnu í Queens .
Tilgangur umræddra tónleika var aðallega að vekja athygli á Aung San Suu Kyi , leiðtoga stjórnarandstæðinga í Búrma , sem haldið hefur verið í stofufangelsi árum saman .
" Samtök eins og Amnesty skipta miklu máli .
Það er mjög gaman að því þegar grasrótarsamök verða svona stór og viðurkennd en þá er líka hætta á því að litið verði á þau sem sjálfsagðan hlut .
Fólk verður vant þeim og þá geta þau gleymst .
Tendensinn er sá að maður tekur eftir einhverju í hálftíma og gleymir því svo .
Fer að hugsa um eitthvað nýtt .
En mig dauðlangar að geta sinnt þessu miklu betur og gera alvörugagn .
" Galdratæki – og 50 tónleikar í heimahúsum Tónlistarhátíðin Aldrei fór ég suður er eitt þeirra verkefna sem Mugison fæst við og sú útgerð gengur vel .
Feðgarnir Mugison og Papamugi , Guðmundur M. Kristjánsson hafnarstjóri á Ísafirði , komu hátíðinni á koppinn og hún verður haldin í sjöunda skipti á næsta ári .
" Það er hrikalega gaman að fá að vera með , " segir Mugison hógvær þegar talið berst að hátíðinni , sem strax naut mikilla vinsælda – og hefur vakið athygli utan landsteinanna .
Hann segir myndarlegan hóp standa á bak við hátíðina og ein ástæða þess hve vel gangi sé að ef einhver vill að eitthvað gerist verði hann að sjá um það sjálfur .
" Einu sinni kvartaði einn undan því að heimasíðan okkar væri léleg og þá lenti það auðvitað á honum að taka hana að sér .
Ef menn kvarta þá kippa þeir hlutunum í lag .
Það er snilldarlausn ; ég held við að ættum að reka landið með þessu fyrirkomulagi ...
" Frá því var greint í fréttum í sumar að Mugison væri að hanna og smíða nýtt hljóðfæri ásamt Páli Einarssyni vini sínum .
Nú er græjan tilbúin og spurning hvað best sé að kalla gripinn .
Hægt er að leika á hann eins og harmonikku en þetta er líka stúdíó ! " Eiginlega eins og geimvísindatæki ; stjórnstöð fyrir alls konar dót sem ég er með í tölvunni .
Þetta er hálfgert leikhús sem passar í eina gítartösku .
" Undratækið er með í för þeirra Björgvins en Mugison segist aðallega vera að æfa sig í að stilla því upp á sviðinu og láta það bila ...
Notar það að vísu sem ljóskastara ! Það er eiginlega galdratæki , viðurkennir hann .
Hljóðfærið / stúdíóið / stjórnstöðina ætlar hann að nota fyrst fyrir alvöru á tónleikaferð um Danmörku , Holland , Belgíu og Þýskaland í desember þar sem hann verður einn síns liðs en gripurinn verður notaður víða á Íslandi á næsta ári því framundan er óvenjuleg tónleikaferð ; hann ætlar að halda 50 tónleika í heimahúsum .
" Ég ætla að reyna að ná sem flestum póstnúmerum .
Menn geta sótt um , ég mæti heim til þeirra og held tónleika .
Hugmyndin á bak við hljóðfærið var einmitt sú að ég gæti bæði notað það til að spila heima í stofu og í Laugardalshöllinni .
Að útlit tónleikanna og fílingurinn væri nokkurn veginn sá sami .
Mér fannst það líka góð hugmynd að koma heim til fólks og halda ókeypis tónleika .
Þannig er hægt að breyta venjulegu heimili , þar sem börnin nenna ekki að taka til og leirtauið er í vaskanum , í tónleikastað .
Heimilið verður þannig komið í allt annað samhengi en venjulega og ég held að minningin gæti verið skemmtileg .
" Vonandi , bætir hann við , verður einhvern tíma sagt : Ég var þar .
Það er eiginlega varla nóg að kalla Mugison útgerðarmann þótt það sé fallegt orð og göfugt starfsheiti .
Hann er meira eins og fjölveiðiskip .
