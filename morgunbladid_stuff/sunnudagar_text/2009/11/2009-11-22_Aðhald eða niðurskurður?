Á sama tíma og stjórnvöld ætla að hækka skatta um 50 milljarða ætlar ríkið að lækka rekstrarútgjöld um 9 milljarða miðað við fjárlög þessa árs .
Mest af þessari upphæð næst fram með lækkun launa .
Það er því ekki verið að skera mikið niður í rekstri ríkissjóðs .
Hins vegar er talsvert skorið niður í vegamálum og tryggingakerfinu .
Egill Ólafsson egol@mbl.is Síðustu daga hafa verið miklar umræður um væntanlegar skattahækkanir , en minna hefur verið rætt um ríkisútgjöld og hvort hægt sé að ganga lengra í að draga saman í rekstri ríksins .
Miðað við fjárlagafrumvarpið 2010 verða rekstrarútgjöld ríkissjóðs svipuð og þau voru þensluárið mikla 2007 .
Það er því tæplega hægt að tala um að ríkið gangi hart fram í niðurskurði .
Réttara væri kannski að tala um aðhald .
Ekki er ágreiningur um að ríkissjóður þarf að draga úr hallarekstri .
Gert er ráð fyrir að halli á rekstri ríkissjóðs verði 182 milljarðar á þessu ári .
Augljóst er að ef ekki verður tekið á hallarekstrinum kafnar ríkissjóður í vaxtagreiðslum .
Áætlað er að ríkið þurfi að greiða 100 milljarða í vexti á næsta ári .
Til samanburðar má nefna að Landspítalinn fær 32,5 milljarða á næsta ári .
100 milljarðar í vexti Útgjöld ríkissjóðs skiptast í nokkra liði .
Mest fer í svokallaðar neyslu- og tilfærslur , en inni í þeim lið eru lífeyristryggingar , atvinnuleysisbætur , barnabætur , vaxtabætur , Fæðingarorlofssjóður , greiðslur vegna búvöruframleiðslu , Lánasjóður íslenskra námsmanna , Jöfnunarsjóður sveitarfélaga og fleira .
Um 215,8 milljarðar eiga að fara til þessara útgjalda á næsta ári sem er aukning um 3,5 milljarða miðað við fjárlög þessa árs .
Eiginleg rekstrarútgjöld ríkissjóðs verða 211 milljarðar á næsta ári , en í þeim lið eru m.a. launagreiðslur .
Gert er ráð fyrir að þessi liður lækki um 13,3 milljarða miðað við áætluð útgjöld þessa árs , en um 9 milljarða ef miðað er við fjárlög ársins sem er auðvitað réttari viðmiðun .
Fjármagnskostnaður ríkissjóðs hækkar mikið , fer úr 35,5 milljörðum árið 2008 í 100 milljarða á næsta ári .
Sá sparnaður sem ríkissjóður ætlar að ná fram er fyrst og fremst í fjárfestingum .
Þær voru tæplega 29 milljarðar í ár en fara í 17 milljarða .
Þar munar mestu um niðurskurð í vegamálum .
Einnig er áformað að ná fram talsverðum niðurskurði í tryggingakerfinu .
Vilja forðast uppsagnir Spyrja má hvers vegna ekki næst meiri árangur í lækkun á rekstrarútgjöldum ríkisins .
Forystumenn ríkisstjórnarinnar sögðu í sumar að ekki stæði til að segja upp starfsfólki , en með þeirri yfirlýsingu er ríkið búið að binda hendur sínar talsvert þegar kemur að sparnaði þar sem yfir 60% af rekstrarútgjöldum eru laun .
Talið er að fyrirtækin í landinu hafi sagt upp um 17 þúsund manns á síðasta vetri í kjölfar hruns bankakerfisins .
Sveitarfélögin hafa líka sagt upp fólki , en í mun minna mæli .
Ríkið hefur hins vegar þrátt fyrir að hafa verið rekið með 216 milljarða halla í fyrra og 182 milljarða halla í ár markað þá stefnu að segja helst ekki neinum upp .
Mikill samdráttur í vegagerð vekur hins vegar spurningar um hvort þörf sé fyrir alla núverandi starfsmenn stofnunarinnar .
Hægt hefur verið á undirbúningi verkefna í vegagerð og fyrir liggur að draga á úr þjónustu Vegagerðarinnar .
Yfir 40 nýjar stofnanir á 15 árum Góður afgangur hefur verið á ríkissjóði undanfarin ár og við þær aðstæður er freistandi fyrir stjórnmálamenn að efna til nýrra útgjalda .
Á síðustu 15 árum hefur ríkið sett á stofn meira en 40 nýjar ríkisstofnanir .
Sumar þeirra hafa reyndar orðið til með sameiningu stofnana eða með nafnabreytingum .
Í meirihluta tilvika er þó um nýja þjónustu að ræða .
Það er kannski nærtækt núna þegar ríkissjóður er rekinn með miklum halla , að velta fyrir sér hvort við getum verið án sumra þessara stofnana .
Frá 1995 hafa verið opnuð 10 ný sendiráð og ræðismannsskrifstofur .
Ákvörðun hefur verið tekin um að loka tveimur sendiráðum á þessu ári , en sú spurning hlýtur að vakna hvort hægt sé að ganga lengra .
Þessi nýju sendiráð fá á þessu ári samtals 555 milljónir í fjárveitingu á næsta ári .
Sameining stofnana tilgangslaus án fækkunar starfsfólks Í fjárlagafrumvarpinu er lýst áformum um endurskipulagningu á opinberri þjónustu , en ætlunin er að vinna að því verkefni á næstu tveimur árum .
Meðal þess sem er til skoðunar er sameining lögregluumdæma , sýslumannsembætta , héraðsdómstóla og skattstofa .
Sömuleiðis er til skoðunar endurskipulagning stofnana á sviði heilbrigðismála , háskólamála , vinnumála , sjávarútvegs- og landbúnaðarráðuneytis , umhverfisráðuneytis og samgönguráðuneytis .
Í greinargerð með frumvarpinu kemur fram að verið sé að skoða lokun stofnana , s.s. Þjóðmenningarhúss , Varnarmálastofnunar og sendiráða .
Gunnar Helgi Kristinsson , prófessor í stjórnmálafræði , skrifaði fyrir nokkrum árum bók um fjárlagagerð á Íslandi .
Hann bendir á að ef ríkisstjórnin ætli að sameina stofnanir komist hún ekki hjá því að fækka starfsfólki .
Það sé ekkert gagn í sameiningu stofnana nema það leiði til þess að starfsfólki fækki .
Það sé auðvitað hægt að fara þá leið að fækka fólki með því að ráða ekki í þau störf sem losna , en þá komi árangurinn af sameiningu miklu seinna fram , sérstaklega á tímum þar sem atvinnuleysi er mikið og fólk er lítið að færa sig til á vinnumarkaði .
Ríkisendurskoðun hefur í gegnum árin skoðað reynsluna af sameiningu stofnana .
Niðurstaða úttekta stofnunarinnar er nokkuð á einn veg , að undirbúningur og framkvæmd sameiningar hafi verið ófullnægjandi og skort hafi skýra framtíðarsýn .
Gunnar Helgi bendir á að sameining stofnana geti skilað árangri að því leyti að þekking innan stofnana aukist og sameining leiði til hagræðingar .
Það sé hins vegar tilhneiging í þá átt að nota sparnaðinn sem fæst af sameiningu til að auka þjónustu .
Sparnaðurinn skili sér því ekki alltaf til ríkisins í formi lægri útgjalda .
" Það er reynsla allra þjóða að það sé gríðarlega erfitt að fást við ríkisútgjöld .
Þessi mál eru pólitískt viðkvæm .
Það er líka mikið reglu- og lagaumhverfi í kringum kerfið , bæði opinbera starfsmenn og einnig þjónustuna .
Það er því ekki auðvelt að ná árangri á skömmum tíma .
Menn þurfa að taka sér þrjú ár áður en árangurinn fer að skila sér .
" Þegar haft er í huga hvað vandi ríkissjóðs er mikill má velta fyrir sér hversu vel stjórnvöld hafa nýtt tímann frá hruni .
Dýr kosningafjárlög Ríkisútgjöld hafa hækkað ár frá ári síðustu ár .
Hægt er að fá gott yfirlit um þetta á vef Hagstofu Íslands .
Frá 1998 til 2007 hækkuðu útgjöldin um 150 milljarða ef miðað er við fast verðlag ( þ.e. tekið er tillit til verðbólgu ) .
Þetta er um 50% aukning á aðeins níu árum .
Hækkunin er nokkuð breytileg milli ára .
Sum árin er hækkunin innan við 2% , en hún er mest á árunum 1999 ( 7,7% ) , 2003 ( 7% ) og 2007 ( 8,9% ) .
Hvað eiga þessi ár sameiginlegt ? Jú , þessi ár fóru fram alþingiskosningar .
Stjórnmálamenn virðast hafa verið duglegir að auka útgjöld þessi ár .
Þegar Gunnar Helgi Kristinsson prófessor skoðaði fjárlagagerð fyrir um 10 árum fann hann ekki eins skýr tengsl á milli aukningar útgjalda og þingkosninga eins og hafa verið hin síðustu ár .
Það má raunar færa fyrir því rök að áhrif kosninga á ríkisútgjöld séu enn meiri því mikið er um að ráðherrar gefi loforð um útgjöld fram í tímann rétt fyrir kosningar .
Þessi loforð koma fram í fjárlögum á miðju kjörtímabili .
Mikil útgjöld á kosningaári eru ekki óþekkt fyrirbæri .
Stundum er talað um hina pólitísku hagsveiflu , en þá er átt við hagsveiflu sem beinlínis er hægt að rekja til ákvarðana stjórnmálamanna .
37% fjölgun opinberra starfsmanna á 8 árum Opinberum starfsmönnum hefur fjölgað stöðugt síðustu árin .
Samkvæmt tölum Hagstofunnar störfuðu árið 2000 um 37.400 manns í opinberri stjórnsýslu , menntakerfinu og heilbrigðiskerfinu .
Í fyrra var þessi tala komin upp í 51.300 .
Þetta er 37,2% aukning .
Tekið skal fram að í þessum tölum eru bæði starfsmenn ríkisins og sveitarfélaga .
Þessar tölur sýna fjölda starfsmanna en ekki stöðugildi .
Aukningin er mest í menntakerfinu eða 49% .
Þar skiptir tvennt mestu máli .
Gríðarleg aukning hefur orðið á háskólastiginu .
Á síðustu árum hafa fimm nýir háskólar tekið til starfa ; Háskólinn í Reykjavík , Viðskiptaháskólinn á Bifröst , Listaháskóli Íslands , Landbúnaðarháskóli Íslands og Háskólinn á Hólum .
Nemendum hefur einnig fjölgað í eldri háskólum .
Í grunn- og leikskólum hefur þjónusta verið aukin mikið .
Leikskólum hefur fjölgað og í grunnskólum hefur ýmiss konar stoðþjónusta verið bætt sem m.a. birtist í fjölgun aðstoðarkennara .
