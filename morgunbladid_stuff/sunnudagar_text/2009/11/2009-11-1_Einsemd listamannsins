Það er farið að rökkva í Feneyjum og skuggamyndir gondólanna líða eftir síkinu .
Hvergi er samspil ljóss og myrkurs fallegra í tunglskininu .
Reglulega er hóað þegar gondólaræðararnir beygja fyrir horn .
Og innan úr einu húsinu við síkið má heyra : " Palli , ertu til í að pósa ? " Ragnar Kjartansson heldur á pallettunni og hefur tekið sér stöðu við trönurnar .
Páll stendur upp úr sófanum , leggur frá sér Truman Capote , kveikir sér í sígarettu , flettir frá ullarsloppnum og tekur af sér trefilinn .
Svo hefjast pensilstrokurnar .
Það er föstudagur .
Það styttist í endalok endalokanna .
Sýning Íslands á Feneyjatvíæringnum ber yfirskriftina The End eða Endalokin .
Og henni lýkur eftir þrjár vikur .
Þá hafa Ragnar og Páll varið hundrað og áttatíu dögum á vinnustofu listmálarans í Feneyjum , vinnustofu sem uppfyllir allar goðsagnirnar um slíkar vinnustofur ; líkin af bjórflöskum út um allt , á gosbrunninum í miðju rýminu , um allt gólf , á borðum og gluggakistum ; á víð og dreif liggja bækur menningarvitanna , ódauðlegur skáldskapur Dylans Thomas og Vængir dúfunnar eftir Henry James , sem er svo hrútleiðinlegur ; á plötuspilaranum mallar píanósónata Beethovens , en þar eru annars fastagestir Bob Dylan , Leonard Cohen og David Bowie .
Og svo eru það málverkin .
Um alla vinnustofu hafa hlaðist upp málverk af öllum stærðum og gerðum , í öllum litum og formum , af einu og sama módelinu á speedo-sundskýlunni með gulu röndinni .
Það getur verið krefjandi starfi , að sitja fyrir á speedo-sundskýlu .
Þegar Páll tekur sér hvíld og stendur á svölunum við síkið , þá leitar hann uppi ung ítölsk kona og spyr önug : " Af hverju ertu ekki nakinn ? " En gjörningur þeirra Ragnars og Páls felst ekki aðeins í því að mála og sitja fyrir á myndum .
Auðvitað fer drjúgur tími í það á vinnustofum listamanna að gera eitthvað allt annað en að sinna listinni .
Það þarf til dæmis að matast , taka síestu , ræða skáldskap og þjóðsins gagn og nauðsynjar .
Og Ezra Pound og Stravinsky eru alltaf nærri ; í bókstaflegri merkingu , því þeir eru grafnir á dauðaeyjunni spölkorn frá , þar sem aðeins eru leiði og grafhýsi .
Þennan dag kemur 40 þúsundasti gesturinn á vinnustofuna og fær viðurkenningu fyrir það , eins og vera ber .
Svo skrifar hann þakkir í gestabókina , eins og Ítalinn sem kom á miðvikudag með kærustuna sína , og grét yfir verkunum .
" Einsemd listamannsins , " sagði hann .
Svo grét hann .
Páll klæðir sig aftur í sloppinn og sest í sófann .
Hann byrjar þar sem frá var horfið í Truman Capote .
Yfir honum stendur þýsk kona , sem virðir listamanninn fyrir sér , og segir við manninn sinn til skýringar , því listin er ekki alltaf auðskiljanleg : " Hér er verið að draga upp mynd af lífinu eins og það er – á venjulegu íslensku heimili .
" pebl@mbl.is 