Helgin mín verður æsispennandi ferðalag á vit listagyðjunnar á Unglist listahátíð ungs fólks þar sem ungt fólk og listsköpun þess verður í aðalhlutverki .
Ég ætla að byrja á að fara á ljósmyndasýningu hjá Birtu Rán í Hinu Húsinu á föstudaginn og að því loknu fá mér góðan skammt af rokki beint í æð á tónleikum í Hinu Húsinu um kvöldið .
Kaffi Rót verður minn staður á laugardaginn því að þar ætla ég að mæta á Freyðandi kaffi kl. 13 þar sem nemendur frá Klassíska listdansskólanum ætla að gefa okkur forsmekk af því sem koma skal á danssýningu Unglistar á sunnudeginum í Borgarleikhúsinu .
Ég er voða heit fyrir að reyna að skreppa í millitíðinni á opnun hjá Davíð Erni myndlistarmanni í Hafnarborg en um kvöldið ætla ég síðan pottþétt að skella mér aftur á Kaffi Rót á Bít á blástur sem er tónlistarhlaðborð sem svignar undan kræsingum ; jazz , spuni , bræðingur og allskonar tilraunir í gangi .
Vakna eldhress á sunnudagsmorgni og set mig í dansgírinn og skunda í Borgarleikhúsið kl : 14:00 , þar ætla ég að dansa inni í mér um leið og ég horfi á upprennandi dansara landsins svífa um sviðið .
Helginni ætla ég síðan að ljúka á ljúfum klassískum nótum í Norræna húsinu þar sem efalaust verða fram borin metnaðarfull sígild verk ásamt öðru nýmeti .
Svíf síðan inn í draumalandið þar sem mig á efalaust eftir að dreyma um allan þann frábæra mannauð sem við eigum hérna á Íslandi og gefur okkur endalaust af orku sinni og sköpunarkrafti .
Fullkomin helgi .
