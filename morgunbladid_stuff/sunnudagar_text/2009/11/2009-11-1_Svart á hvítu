Við borðstokkinn á gondóla í hallargarðinum í Wörlitz situr svartur maður og aðrir um borð veigra sér við því að setjast við hlið hans .
Það er ekki fyrr en báturinn fyllist að maður einn þokar sér upp að blökkumanninum .
Tortryggnin leynir sér ekki og það sama gerist raunar hvar sem maðurinn kemur .
Með semingi fær hann að fara með húsbíl inn á tjaldstæði , afgreiðslukona í úrabúð heldur fast um gullúrið á meðan hann skoðar það , þótt næsti viðskiptavinur , hvítur á húð , fái að halda á því .
Gamanið kárnar þegar komið er á fótboltaleik .
Þá víkur tortryggnin fyrir óvild og ofbeldið liggur í loftinu .
Vill hrista upp í hlutunum Ekki er hins vegar allt sem sýnist .
Undir dökkri málningu leynist maður sem gert hefur út á það að sigla undir fölsku flaggi til að afhjúpa skuggahliðar Þýskalands og leggja lóð á vogarskálar þeirra sem minna mega sín í samfélaginu .
Günter Wallraff er kominn á kreik á ný .
Hann er nýorðinn 67 ára gamall .
Um þessar mundir er verið að frumsýna myndina Svart á hvítu þar sem hann tekur á kynþáttafordómum í Þýskalandi .
Á bókamessunni í Frankfurt fyrr í mánuðinum var ný bók hans kynnt , Úr veröld nýrri og góðri ( Aus der schönen neuen Welt ) .
Heitið vísar til bókar Aldous Huxleys , Veröld ný og góð .
" Ég hef alltaf trúað á þróun , " sagði Wallraff á blaðamannafundi á bókamessunni .
" Stöðuga framþróun í átt að aukinni mannúð og auknu réttlæti , en þýskt samfélag skiptist greinilega milli stöðugt fátækara og stöðugt ríkara fólks .
Hér á sér stað rof .
Bókinni er ætlað að hrista upp í hlutunum .
" Wallraff hefur leikið mörgum skjöldum , en þar til nú þorði hann ekki að dulbúast sem blökkumaður af ótta við að fólk sæi í gegnum gervið .
Sérstök spraututækni gerði honum hins vegar kleift að fara í nokkuð sannfærandi gervi og í heilt ár varð Wallraff reglulega að Sómalanum Kwami Ogonno .
Sjálfur segir Wallraff að auðvelt hafi verið að sjá í gegnum gervið , en almennt sé athygli fólks einfaldlega ekki vakandi .
En hann bregður sér í ýmis önnur gervi í bókinni .
Framan á henni eru fjórar myndir af höfundinum og erfitt að sjá að þar fari sami maður .
Í bókinni kemur Wallraff einnig fram sem starfsmaður í iðnaðarbakaríi og útigangsmaður , svo eitthvað sé nefnt .
Rúm 40 ár eru liðin frá því að Wallraff gaf út sína fyrstu bók , þá liðlega tvítugur .
Hún fjallaði um meðferð þýskra iðnverkamanna í stórfyrirtækjum um miðjan sjöunda áratuginn og hann hefur fjallað um svipuð mál .
Wallraff laumaði sér í gervi blaðamannsins Hans Esser inn á ritstjórnarskrifstofur Bild , stærsta dagblaðs Evrópu , og afhjúpaði óprúttin vinnubrögð þess með eftirminnilegum hætti .
Á Íslandi er hann sennilega þekktastur fyrir bókina Niðurlægingin , sem kom út á íslensku árið 1986 .
Þar fór hann í föt tyrknesks farandverkamanns , Alis , og fann á eigin skinni hvernig móttökur Tyrkir fengu í Þýskalandi .
" Wallraff lýsir mjög skýrum heimi , " sagði í grein um blaðamanninn í vikuritinu Der Spiegel .
" Gott og illt , svart og hvítt , þýskt og útlent .
Andstæður .
Á botninum eru hinir heimilislausu , hjálparstarfsmennirnir , útlendingarnir .
Ofan á sitja fyrirtækin , forstjórarnir , meirihlutasamfélagið .
" Síðan hann hófst handa hafi nánast allt breyst í Þýskalandi , skipt hafi verið um kanslara og landið sameinað , svo eitthvað sé nefnt , en Wallraff hafi ekkert breyst .
Arfleifð horfins tíma ? Í greininni er látið að því liggja að Wallraff sé gamaldags og auðvelt að draga dár að honum í heimi hinna kaldhæðnu og veraldarvönu .
Þegar hann hófst handa hafi línurnar verið skýrar , en nú séu hugsjónir og sannfæring skiptimynt í taflinu um völdin .
Með verkum sínum takist Wallraff ef til vill að kalla fram smávægilegar breytingar , en í stórum dráttum breytist ekki neitt .
Þetta er harður dómur um ævistarf hugsjónamannsins Wallraffs .
Þeir , sem minnst mega sín í samfélaginu , eiga sér ekki marga málsvara , hvorki í Þýskalandi né annars staðar .
Morð 138 morð hafa verið rakin til hægri öfgamanna og kynþáttafordóma í Þýskalandi frá árinu 1990 .
Árásir Tilkynnt var um 140 árásir , munnlegar og líkamlegar , sem rekja mátti til kynþátta- eða gyðingahaturs í Berlín til samtakana ReachOut árið 2008 .
Fordómar Um þriðjungur Þjóðverja er haldinn kynþáttafordómum samkvæmt könnun félagsfræðingsins Wilhelms Heitmeyers .
Þetta er óvinaland Í gervi Sómalans Kwamis Ogonnos fór Günter Wallraff á knattspyrnuleik milli Energie Cottbus og Dynamo Dresden , tveggja austur-þýskra liða .
Í Þýskalandi er að finna svæði þar sem svartir ættu að láta lítið fyrir sér fara , sérstaklega í austurhlutanum , skrifar Wallraff : " Þetta er óvinaland .
" Eftir leikinn stígur hann um borð í rútu , sem á að fara með áhangendur Dresden .
" Inni eru að mestu ungir menn , en einnig nokkrar ungar konur .
Það er þröngt og hávaðasamt , andrúmsloftið þrútið af áfengi .
Nokkrir byrja að ýta við mér , grípa í mig .
Ég fæ á tilfinninguna að ég þurfi að verja mig , að minnsta kosti með orðum .
Ég verð að blása til sóknar .
" Foringi bullanna gerist dónalegur , en Wallraff svarar fullum hálsi .
Bullan segir Wallraff að hypja sig , þetta land verði hvítt , hvítt sé þýskt .
" Til að gera hann óöruggan segi ég honum að fyrir framan hann standi svartur Þjóðverji .
" Þú þýskur ? Ha ! " Vinkona hans stekkur að hlið hans : " Þetta hef ég aldrei áður séð , svartan Þjóðverja ! " Annar maður úr hópi hinna stoltu Þjóðverja er nú risinn á fætur og stendur í vegi fyrir mér .
Enn magnast aðstæður , við stöndum þétt hvor upp við annan .
Þá blandar sér ung lögreglukona í málið .
Hún er hugrökk því að hún tekur minn málstað .
Með ákveðinni , hárri röddu segir hún : " Hleyptu honum í gegn ! Skilur þú mig ekki ? ! " Hróp , hlátur – þau víkja .
Hrein tilviljun ræður því hvort maður er á röngum stað á örlagastundu – eða sleppur ómeiddur .
" Í lok rannsóknar sinnar skrifar Wallraff : " Nú legg ég hliðarsjálf mitt til hliðar .
En allir hinir þurfa að upplifa fyrirlitninguna áfram , á hverjum degi .
" 