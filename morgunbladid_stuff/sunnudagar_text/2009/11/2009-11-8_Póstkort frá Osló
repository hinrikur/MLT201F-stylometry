Ósló er borg sem hefur upp á afar margt að bjóða jafnt á sumri sem vetri .
Borgin er notaleg og fólkið gestrisið og hér er Íslendingum tekið opnum örmum enda kalla Norðmenn okkur frændur sína með stolti .
Frognergarðurinn Það er gaman að ganga um miðbæ Óslóar enda er borgin græn og margir fallegir garðar sem er dásemd að njóta .
Helstan má nefna Frognergarðinn ( Frognerparken ) en allir sem heimsækja Ósló ættu að gera sér ferð þangað .
Garðurinn er mjög stór og jafn fallegur og ævintýralegur á sumri sem vetri .
Í Frognergarðinum miðjum er Vigelandgarðurinn sem er heimsins stærsti skúlptúrgarður en skúlptúrarnir eftir Gustav Vigeland eru einmitt það sem gerir garðinn svo ævintýralegan .
Vigeland vann fyrst og fremst með mannslíkamann og hafði samband manns og konu og dauðann sem uppáhaldsviðfangsefni .
Stytturnar hans svo tilfinningaþrungnar og svipbrigðamiklar að maður kemst ekki hjá því að verða fyrir hughrifum þegar skúlptúrarnir hans 200 eru skoðaðir .
Vigeland var merkilegur skúlptúristi sem sjálfur hannaði garðinn , sem var byggður upp á árum seinni heimsstyrjaldar .
Inn í Frognergarð eru margar leiðir en aðalinngangurinn er íburðamikið hlið sem stendur við Kirkeveien .
Astrup Fernely-safnið Á göngutúr um Ósló er einnig áhugavert að koma við á Astrup Fernely-safninu en það er frábært nútímalistasafn í einkaeign staðsett í miðborg Óslóar , nánar tiltekið við Dronningensgate 4 .
Þar er frábært safn alþjóðlegrar samtímalistar og reglulega haldnar spennandi sýningar www.afmuseet.no .
Á áframhaldandi rölti er tilvalið að koma við á Rådhusplassen og fá sér kaffibolla á franska kaffihúsinu Pascal de la Paix sem er í Friðarmiðstöð Nóbels www.nobelpeacecenter.org .
Á kaffihúsinu er hægt að gæða sér á dísætum litlum frönskum kökum sem eru jafn fallegar og þær eru góðar .
Og eftir kaffibollann getur maður kíkt yfir á friðarmiðstöðina þar sem er rennsli sýninga sem vekja til umhugsunar um átök , stríð og frið .
Í friðarmiðstöð Nóbels er lítil gjafavöruverslun þar sem hægt er að gleyma sér við að skoða áhugaverðar bækur og gjafavörur .
Nýja óperuhúsið Nýja óperuhúsið í Ósló var opnað vorið 2008 og það er nokkuð sem ferðamenn í Ósló verða að berja augum enda einstaklega falleg bygging sem liggur alveg við Óslófjörðinn , nánar tiltekið í Bjørvika .
Húsið var hannað af norsku arkitektunum hjá Snøhetta en þeir lýsa því sem eins konar þröskuldi milli lands og sjávar , enda nánast eins og byggingin renni út í fjörðinn .
Hægt er að ganga á hvítum marmara ofan af hæsta punkti þaks óperunnar og út í sjó eins og á snæviþöktum jökli .
Fjölbreytileiki mannlífsins er mikill í Ósló og þá sérstaklega í Grunerløkka-hverfinu í austurhluta borgarinnar .
Þar býr mikið af ungu fólki , listamönnum og innflytjendum og því gaman að rölta þar um eða setjast á eitthvert fjölmargra kaffihúsa til dæmis Parkteatret við Olaf Ryes plass til að skoða fólk .
Í Grunerløkka er gaman að versla og til dæmis má nefna verslunina Shoelounge við Thorvald Meyers gate 42 þar sem auðvelt er að falla í freistni .
Annað dæmi um frábæra verslun er Velouria Vintage á Markeveien 32 sem er einhver besta vintage-verslunin í Ósló .
Þegar kvölda tekur er huggulegt að fá sér í svanginn á veitingastaðnum Sudøst við Akers-ána , Trondheimsveien 5 , en þar er sérstaklega gaman að sitja úti á sumarkvöldum .
Ósló er frábær fyrir þá sem eru mikið fyrir útivist og hér þykir maður skrýtinn að fara ekki á gönguskíði eftir vinnu á veturna .
Það er auðvelt að skreppa á skíði að lokinni skoðunarferð um borgina og til dæmis mögulegt að taka sporvagn eða neðanjarðarlest ( T-bane ) í um 15 til 20 mínútur til að komast á upplýst gönguskíðasvæði , til dæmis á Holmenkollen , en þar hefur verið skíðasvæði síðan á 19. öld .
Á sumrum er Bygdøy hrein paradís í miðri Ósló .
Bygdøy er skagi út úr Ósló þar sem norski konungurinn á sumarhús og bóndabýli .
Á Bygdøy eru mjög margar fallegar gönguleiðir og á sumrum er vinsælt meðal Óslóarbúa að fara á einhverja af þremur ströndum Bygdøy .
Í Ósló eru margar fleiri strendur en fyrir ferðafólk er þægilegt að hjóla eða taka strætisvagn á til dæmis Paradisbukta- eða Huk-strendurnar á Bygdøy .
Hrafnhildur Smáradóttir 