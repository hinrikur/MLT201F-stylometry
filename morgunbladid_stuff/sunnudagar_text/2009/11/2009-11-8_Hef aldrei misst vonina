Woody Harrelson er á óskilgreindri hótelsvítu í Los Angeles með her manns í kringum sig og blaðamann frá Íslandi í símanum .
Til stendur að ræða stórmyndirnar Land hinna dauðu eða Zombieland , sem sýnd er í kvikmyndahúsum hér á landi , og hamfaramyndina 2012 , sem frumsýnd verður um næstu helgi .
Í báðum myndum fer Harrelson með hlutverk sérlundaðra og kjarkaðra manna , sem eiga það sammerkt að halda glottandi til móts við örlögin , eins og Skarphéðinn í brennunni .
Brjálæðislegt glottið er eitt af aðalsmerkjum leikarans .
Engin töfraformúla " Halló Pétur ! Vinur minn var einmitt að tala um hversu frábær staður Ísland væri og að ég yrði að drífa mig þangað ...
Er það rétt ? " – Ehemm ...
stemningin hefur reyndar verið í ætt við Land hinna lifandi dauðu undanfarið ár , allt frá því fjármálakreppan hófst ...
svarar blaðamaður vandræðalegur .
" Er það ? " svarar hann og hlær í fyrstu , en gætir þess að spyrja áhyggjufullur í framhaldi af því : " Svo staðan er erfið fjárhagslega ? " – Svolítið , svarar blaðamaður hikandi , en ég geri ráð fyrir að vinur þinn hafi verið að skírskota til náttúrufegurðarinnar .
Það má enn njóta hennar ! " Já , ég hafði heyrt að náttúran væri virkilega falleg .
Og hvað svo , sólin sest í örfáa tíma og rís svo strax aftur ? " Hann skeytir karlmannlegu " eða hvað ? " aftan við spurninguna .
– Sólin sest ekki um hásumarið .
Þá getur þú tekið þátt í golfmóti sem hefst á miðnætti .
" Er það virkilega , " segir hann og undrandi .
" Það er ótrúlegt ! Reiknaðu með mér .
Mér heyrist þetta alltof skemmtilegt til að hægt sé að missa af því ! " – Ég veit reyndar ekki , hvort sniðugt er að fá þig hingað .
Það virðist heimsendir á öllum stöðum sem þú kemur nálægt , bæði í Landi hinna lifandi dauðu og hamfaramyndinni 2012 ? " Já , það er satt ! " segir hann algjörlega laus við iðrun .
" Og ég leik raunar í einni mynd til viðbótar með heimsendaþema , sem nefnist Bunraku , en hún verður ekki frumsýnd fyrr en á næsta ári .
Það er ekki eins og ég heillist sérstaklega af myndum af þessum toga .
Það vildi bara svo til að þetta voru góð handrit , sem bárust inn um bréfalúguna .
" – Það er þannig sem þú velur myndir þínar ? " Já , ég les bara handritið og ef það höfðar til mín , þá slæ ég til .
Ég kann svo sem enga töfraformúlu .
Ég vel til dæmis ekki út frá því , að nú sé tímabært að leika í hrollvekjugamanmynd , svo drama ...
" – En horfirðu á hrollvekjur ? " Nei ! " Hann svarar þessu mjög ákveðið .
" Ekki það að mér líki þær ekki , en þær taka of mikið á taugarnar .
Þær hræða úr mér líftóruna og valda því að ég á erfitt með svefn , eins og 28 dögum síðar [ leikstjórans Dannys Boyles ] .
En þessi kvikmynd var ekkert vandamál , því þar er kómíkin hrollvekjunni yfirsterkari .
" Sækir í eigin reynslu – Mér skilst þú hafir fengið Bill Murray til að leika í Landi hinna lifandi dauðu ? " Já , það gerðist á síðustu stundu .
Það var mikið glópalán , því hann hafði nýlokið við að leika í mynd í Atlanta , þar sem við vorum við tökur .
Ég hringdi í hann og spurði hvort hann vildi taka hlutverkið að sér .
Svo spurði ég : " Ertu enn í Atlanta ? " Og hann svaraði : " Nei , ég flaug þaðan í morgun .
" Hann var kominn til New York ! Við héldum samt áfram að ræða við hann , sendum honum handrit , blaðsíðu eftir blaðsíðu , en það tók tíma að sannfæra hann .
Hann féllst ekki á að leika í myndinni fyrr en daginn áður en tökur áttu að hefjast .
Þannig að heppnin var með okkur ! " – Ertu aðdáandi Bills Murrays ? " Ójá ! Mér finnst hann einn mesti gamanleikari allra tíma .
Hann ræður líka vel við dramatísk hlutverk og hefur alla kosti góðs leikara .
Hann er goðsögn .
" Woody Harrelson var tilnefndur til óskarsverðlauna fyrir hlutverk sitt í kvikmynd tékkneska leikstjórans Mílosar Formans , sem nýverið var staddur hér á landi á vegum Alþjóðlegrar kvikmyndahátíðar í Reykjavík .
" Ég elska hann , " segir hann blátt áfram .
Svona taka þeir stundum til orða vestra .
" Það er einn mesti leikstjóri allra tíma og augljóslega vildi ég leika í mynd eftir hann .
Og það sama á við um Coen-bræður .
En annað gildir um Reuben Fleischer [ leikstjóra Lands hinna lifandi dauðu ] , því hann hafði aldrei leikstýrt kvikmynd .
En sem betur fer stóð hann fyllilega undir því trausti og gott betur en það .
" – Hvernig slakarðu á eftir að hafa bjargað heiminum frá lifandi dauðum ? " Ég syndi .
Stunda jóga .
" – Í Landi hinna dauðu spilarðu á gítar og sjálfur varstu í hljómsveitum .
Spilarðu ennþá ? " Ég spila ekki reglulega , en ég nýt þess að grípa í það endrum og eins , semja lög og allt það .
" – Þú ert kominn ansi langt frá vinalega barþjóninum Woody í Staupasteini sem harðnaglinn Tallahassee í Landi hinna lifandi dauðu .
" Já , " svarar hann íbygginn .
" Ég held ég sé líkari persónunni úr Staupasteini en banamanni hinna lifandi dauðu .
" – Hvernig undirbýrðu þig fyrir hlutverk ? " Ég les handritið , reyni að átta mig á því hvað vakir fyrir handritshöfundinum og róta í eigin reynslusarpi eftir hverju því sem hjálpar mér að tengjast þessari persónu .
" – Og næsta mynd er ...
? " Hún nefnist Messenger .
Ég held að það sé ein besta mynd sem ég hef komið nálægt .
" Við bara verðum Woody Harrelson hefur staðið af sér ýmsa storma um ævina .
Faðir hans Charles Harrelson var leigumorðingi , sem fékk tvöfaldan lífstíðardóm fyrir morðið á dómaranum John Howland Wood , sem hann myrti að undirlagi eiturlyfjasalans Jimmys Chagra .
En sonurinn bognaði ekki .
Og hefur vakið athygli fyrir fleira en kvikmyndaleik .
Hann hefur til að mynda verið handtekinn fyrir mótmæli á Golden Gate-brúnni og ítrekað gripið til borgaralegrar óhlýðni til að fylgja eftir sínum baráttumálum , einkum umhverfisvernd og lögleiðingu marijúana .
Og hann hefur enn ákveðnar skoðanir á heimsmálunum .
" Oft er því þannig farið , og það hefur einkum verið áberandi upp á síðkastið , að það er valtað yfir okkur af lifandi dauðum , stóriðnaði sem ræður öllu í efnahagslífinu , " segir hann grafalvarlegur .
" Ég veit ekki hvernig við eigum að komast undan – við bara verðum .
" – Er heimsendir að nálgast ? " Það kemur að því hjá okkur öllum , að vegferðinni lýkur .
Það er óhjákvæmilegt .
En þess utan er ég enginn heimsendaspámaður .
Nema kannski ef horft er til loftslagsbreytinga .
En ég hef aldrei misst vonina .
Við eigum langan veg fyrir höndum , en til þess að komast af þurfum við að breyta efnahagskerfinu og nálgast umhverfi okkar með sjálfbærum hætti .
Ef okkur tekst það , þá reiðir okkur ágætlega af .
" Svo kveður hann kumpánlega .
" Við hittumst á Íslandi .
" 