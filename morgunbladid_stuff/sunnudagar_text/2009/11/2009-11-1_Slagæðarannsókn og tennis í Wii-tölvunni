6:30 Hjalti Már Þórisson læðist fram úr rúminu og gætir þess að vekja ekki aðra fjölskyldumeðlimi .
Hann er yfirkokkur heimilisins á morgnana og eldar hafragraut fyrir fjölskylduna .
" Ég fæ mér hafragraut og les blaðið .
Svo fer ég út að ganga með hundinn , hana Dimmu , og við spókum okkur í Fossvogsdalnum , " segir Hjalti þegar við við forvitnumst um morgunverkin .
Hjalti gengur því næst yfir Fossvogsdalinn í vinnuna .
" Ég byrja á því að setjast niður og undirbúa fund , " segir Hjalti um upphaf vinnudagsins .
Að fundinum loknum er Hjalti í óðaönn að ganga frá pappírum og leysir svo heimsmálin með starfsfélögum sínum yfir kaffibolla .
" Suma daga sit ég yfir tölvunni og túlka röntgenmyndir en aðra daga er ég meira í inngripum og þannig er einmitt dagurinn í dag .
Fyrsta verkefnið mitt í morgun eftir pappírsvinnu er að gera slagæðarannsókn .
" Það er lítill tími fyrir hádegismat en Hjalti getur sest niður í litla stund og vafrað um á netinu á meðan hann borðar samloku .
" Ég geri aðra slagæðarannsókn eftir hádegismat og síðasta rannsókn dagsins er annars konar þar sem er verið að eiga við nýrun , " segir Hjalti .
16:30 Vinnudegi er lokið og Hjalti gengur yfir Fossvogsdalinn og heim .
" Halla Björg , konan mín , er að fara að hitta vinkonur sínar í kvöld svo hún drífur sig í að elda kvöldmat frekar snemma og ég reyni að hjálpa til , " segir Hjalti og gerir minna úr hæfileikum sínum við eldamennsku kvölverðarins en morgunverðarins .
" Við eldum hið víðfræga pasta með hvítri sósu en þetta er uppáhaldsréttur barnanna .
Þetta er pasta með alfredo-sósu sem konan mín býr til og slær alltaf í gegn , " segir Hjalti .
Um sexleytið sest sex manna fjölskyldan að borðum og hundurinn Dimma fylgist með og gæðir sér á sínum mat .
" Síðan geng ég frá eftir matinn , raða í uppþvottavélina og hlusta á fréttir , " segir Hjalti en þegar fyrsta þáttaröðin af Survivor var sýnd á Skjá einum þá veðjaði Hjalti við konu sína um hver yrði sigurvegari þáttaraðarinnar og var ársuppvask lagt undir .
Hjalti tapaði veðmálinu og mánuði síðar var keypt uppþvottavél á heimilið .
19:30 Yngsti fjölskyldumeðlimurinn er orðinn þreyttur og fer óvenju snemma í rúmið .
Hún er kysst góða nótt , fær pelann sinn og er lögð til svefns .
Þar sem það er vetrarfrí í skólanum er kvöldið heldur frábrugðið því sem vant er .
" Börnin mín horfa á hina sígildu amerísku gamanmynd RV og ég horfi á Hrunið á meðan með öðru auganu .
" Þegar búið er að horfa á megnið af myndinni spilar Hjalti tennis í Wii-tölvunni við sex ára dóttur sína og níu ára son sinn og er vísast að sonurinn fari ávallt með sigur af hólmi .
Reglurnar breytast í kvöld þar sem engin mamma er heima og það er vetrarfrí í skólanum svo miðjubörnin fara ekki að sofa fyrr en um tíuleytið .
Þá kemur elsta dóttirin heim eftir að hafa sinnt starfi barnfóstrunnar .
Þau feðgin setjast niður og ræða daginn og veginn .
Síðan nær Hjalti í gítarinn en hann segir það vera einskonar meðferð fyrir sig að spila á hann .
22:45 Hjalti gerir tilraun til að fara í háttinn en það gengur ekki vel hjá honum og kennir hann þar um fjarveru eiginkonunnar .
Upp úr miðnætti fer Hjalti fram úr til að fylgjast með hafnaboltaleik á netinu .
Hans lið , Boston Red Sox , er ekki að keppa en Hjalti vill fylgjast með til að halda á móti New York Yankees .
" Ég kynntist hafnabolta þegar ég bjó í New Hampshire þegar ég var krakki , þar hefur fólk ekki skoðanir á hafnabolta , þar er hafnaboltinn trúarbrögð .
" Leikurinn er síðan ekki á dagkrá svo Hjalti fer í háttinn rétt eftir að konan hans kemur heim .
Hjalti siglir svo inn í draumaheim rétt eftir miðnætti signyg@mbl.is 