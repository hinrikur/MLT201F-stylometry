Trúðboð Halldóru Geirharðsdóttur og Bergs Þórs Ingólfssonar hefur staðið í hálfan annan áratug .
Hliðarsjálf þeirra , Barbara og Úlfar , áttu lengi erfitt uppdráttar enda engin hefð fyrir trúðleik á Íslandi , en nú eru þau komin á flug , svo sem glæný sýning , Jesús litli , sem frumsýnd verður í Borgarleikhúsinu í kvöld , laugardagskvöld , staðfestir .
Varstu að senda sms ? " spyr trúðurinn Barbara undrandi .
" Já , " svarar stúlka á öðrum bekk , örlítið hikandi .
" Þú veist að sýningin er byrjuð , " heldur Barbara kurteislega áfram .
" Já , " viðurkennir stúlkan .
Roðnar lítið eitt í vöngum .
" Var einhver að senda sms ? " Félagar Barböru , Úlfar og Bella , spretta skyndilega fram á sviðið .
Ein augu .
" Já , sæta stelpan á öðrum bekk , " svarar Barbara .
" Hverjum varstu að senda sms ? " spyrja þau öll í kór .
Allra augu beinast að aumingja stúlkunni .
" Kennaranum mínum , " svarar hún vandræðalega .
" Nuuuuú , " segja trúðarnir einum rómi .
" Það er allt í lagi .
" Salurinn rifnar úr hlátri .
Við erum stödd á opinni æfingu á trúðleiknum Jesú litla á Litla sviði Borgarleikhússins .
Atriðið er ekki æft , stúlkan á öðrum bekk er bara gestur í salnum .
Í trúðheimum kallast útúrdúr af þessu tagi " lazzi " og er angi af spunahefðinni Commedia dell ' arte .
Óáreiðanlegir leikarar Trúðar eru ekki eins áreiðanlegir og aðrir leikarar , eins og Benedikt Erlingsson leikstjóri hafði upplýst gesti á æfingunni um , og minnsta áreiti getur auðveldlega dregið þá út úr handritinu .
Fyrir vikið verða engar tvær sýningar á Jesú litla eins .
Ekki frekar en öðrum trúðleikjum .
Enda þótt það sé freistandi er samt ekki hægt að endurtaka sms-atriðið , " lazzi " gerist aðeins einu sinni .
Guð má hins vegar vita inn á hvaða brautir trúðarnir verða teymdir á frumsýningunni í kvöld .
" Trúðar eru ákaflega einlægir leikarar og auðvelt að trufla þá .
Það er t.d. vonlaust fyrir trúð að leika með útvarpið á .
Athyglin væri öll á útvarpinu .
Eða þar sem umferð er þung , " upplýsa Halldóra Geirharðsdóttir og Bergur Þór Ingólfsson , fólkið á bak við Barböru og Úlfar .
Þau segjast ekki undir það búin að bregða út af handritinu á hverri einustu sýningu en þau kunna það .
" Kannski segjum við bara söguna eins og hún kemur fyrir í handritinu , kannski víkjum við frá henni .
Það er undir áhorfendum komið .
" Um árið þótti það fréttnæmt þegar Kevin Spacey bað áhorfendur á leiksýningu að slökkva á farsímum sínum .
Bergur segir trúða sjá þetta í öðru ljósi .
" Leikhúsið er lifandi vettvangur .
Áhorfendur eru hluti af leiknum , rétt eins og dómarinn á fótboltavelli .
" Allt gert í kærleika Þau Halldóra leggja áherslu á , að öll samskipti við gesti verði á siðlegu nótunum .
" Guð minn góður , " segir Halldóra .
" Þetta verður allt gert í kærleika .
Við megum ekki vera dónaleg í eigin boði .
Það er grundvallarmunur á borgaralegri afskiptasemi og borgaralegri umhyggju .
" Bergur segir trúða ávallt fara eftir þremur grunnreglum í mannlegum samskiptum : Að svara aldrei fyrr en búið er að telja upp að þremur ; að horfa alltaf á þann sem hefur orðið og segja bara það sem er áríðandi .
Svei mér ef þetta líkist ekki vinnureglum blaðamanna ! Það er ekki bara athyglisbresturinn sem gerir samstarf við trúða snúið .
Að sögn Halldóru og Bergs kemur hver og einn trúður með sína heimssýn inn í sýninguna og útilokað er að fá þá til að flytja texta sem samræmist henni ekki .
" Þetta er endalaus togstreita .
Þeir hafa líka mismunandi áherslur í túlkun .
Það er enginn hægðarleikur að semja leikrit fyrir trúð , " segir Bergur .
Í heilögu trúðboði Trúðboð Halldóru og Bergs á Íslandi hefur staðið í hálfan annan áratug .
Barbara og Úlfar urðu til í tengslum við spunasýningu í Nemendaleikhúsinu .
Lengi var við ramman reip að draga .
" Það er lítil sem engin hefð fyrir trúðleikjum á Íslandi og áhuginn á þessu formi leikhússins hefur satt best að segja ekki verið mikill , " segir Bergur og Halldóra bætir við að þau hafi eigi að síður haldið áfram að vinna með karakterana og koma fram við hin ýmsu tækifæri , svo sem í Kaffileikhúsinu sáluga , á árshátíðum og öðrum uppákomum .
Draumurinn var alltaf að setja upp fullgildan trúðleik í Borgarleikhúsinu og hann varð að veruleika fyrir tveimur árum þegar sýningin Dauðasyndirnar , frjálsleg túlkun á guðdómlegum gamanleik Dantes , var sett á svið .
Skemmst er frá því að segja að sýningin sló í gegn og hefur nú verið tekin upp aftur .
Ekki nóg með það , hún hefur getið af sér tvær aðrar sýningar , Bláa gullið , þar sem allt aðrir trúðar eru í sviðsljósinu , og Jesús litla .
" Við erum vonandi búin að brjóta ísinn og hefja trúðinn til vegs og virðingar , " segir Bergur og Halldóra bætir við að stungið hafi verið á gömlu þjóðarkýli .
" Áratugum saman hefur þjóðin haldið að trúðar séu eins og þeir birtust okkur í Sirkus Billys Smarts .
Það voru nú meiri fígúrurnar , ég hafði bullandi fordóma gagnvart þeim sjálf , " viðurkennir hún .
Skyldari hirðfíflinu Þau segja leikhústrúðinn eiga meira skylt við hirðfífl en uppleggið er Commedia dell ' arte .
" Trúðameistari okkar , Mario Gonzáles , opnaði fyrir okkur nýjan heim í Nemendaleikhúsinu á sínum tíma og lagði grunn að öllu sem við höfum gert sem leikarar síðan .
Þá er ég að tala um sviðsvitund , samtöl og tengingu við áhorfendur .
Gildir þá einu hvort verkið er af alvarlegum eða gamansömum toga , " segir Bergur .
Halldóra og Bergur skrifa handritið að Jesú litla ásamt Benedikt leikstjóra og Kristjönu Stefánsdóttur , tónlistarstjóra , sem einnig þreytir frumraun sína á leiksviði í sýningunni .
Svo sem nafnið gefur til kynna ráðast þau ekki á garðinn þar sem hann er lægstur , lagt er út af sjálfu jólaguðspjallinu .
Barbara og Úlfar hafa raunar gengið lengi með frelsaranum en Jesúbarninu skaut endrum og sinnum upp kollinum í spunasýningu þeirra í Nemendaleikhúsinu um árið .
" Úlfar lagði hart að okkur að flytja jólaguðspjallið núna .
Hann er mikið jólabarn .
Hann heldur líka mikið upp á Hamlet , " segir Bergur og hér með staðfestist að það örlar á shakespearskum tilþrifum í sýningunni .
Fegurðin og grimmdin Halldóra segir Berg fundvísari á söguefni , henni sé nokk sama hvar borið sé niður svo lengi sem efnið kemur við hjartað í henni .
" Verkið þarf helst að vera bæði fallegt og grimmt .
Þær eru ómótstæðilegar systurnar , fegurðin og grimmdin .
Það er ofboðsleg fegurð í jólaguðspjallinu .
Það kveikir líka alltaf í manni að glíma við heilaga hluti , " segir hún .
Gjarnan er talað um jólaguðspjallið sem merkilegustu sögu sem sögð hefur verið .
Spurð hvort þau séu ekkert rög að takast á við efni af því tagi svara þau afdráttarlaust neitandi .
" Alls ekki .
Meðan við umgöngumst söguna af virðingu erum við í fullum rétti , " segir Halldóra .
Þau gera sér eigi að síður grein fyrir því að jólaguðspjallið er eldfimt .
" Sprengihættan er vissulega fyrir hendi en það er ekki ætlun okkar að ganga fram af fólki .
Barbara og Úlfar eru ekki þannig .
Ekki við heldur , " segir Halldóra og bætir við að hún hafi engar áhyggjur af því að trúhneigðir sniðgangi sýninguna .
" Ég hef meiri áhyggjur af því að þeir sem ekki trúa skili sér síður .
" Þau segjast bæði vera trúuð enda þótt það sé ekki endilega kveikjan að sýningunni .
" Ef eitthvað er verður trúin sterkari með árunum , " segir Bergur .
Fyrsta sýning af tuttugu ? Halldóra og Bergur eru gríðarlega ánægð með framlag Kristjönu Stefánsdóttur til sýningarinnar .
" Það er ekki nóg með að hún syngi eins og engill , hún er líka frábær söngkennari og manneskja .
Síðan kemur í ljós að hún hefur ótvíræða leiklistarhæfileika líka .
Kristjana setur sterkan svip á sýninguna , " segir Bergur .
Sýningin hverfist um litla Jesú og Halldóra og Bergur viðurkenna að sárt hafi verið að skera stóra Jesú niður við trog .
" Þetta gæti hæglega verið fyrsta sýningin af tuttugu um Jesú .
Af nægu er að taka .
" Annars árétta þau að trúðboð sé seigfljótandi ferli .
" Það er mikilvægt að láta ána líða og breyta henni ekki í gosflösku .
Við erum bæði fastráðin hér við Borgarleikhúsið og þurfum að sinna ýmsum öðrum verkefnum , " segir Halldóra og Bergur staðhæfir að engin heimsfrægð sé í sjónmáli .
" En nú vitum við að Barbara og Úlfar eiga erindi .
Það er stór áfangi .
Trúðboðið mun standa meðan við lifum .
" Fólk kemur fyrir hjartað Sú auma kerling kreppan hefur ekki riðið húsum í Borgarleikhúsinu , alltént hafa aldrei fleiri áskriftarkort verið seld en á þessu hausti , svo sem fram kom í Morgunblaðinu í vikunni .
Halldóra og Bergur segja þetta frábær tíðindi enda sé ólíkt skemmtilegra að leika fyrir fullum sal af fólki en hálfum .
" Maður leikur sýningu eftir sýningu fyrir fullu húsi og segja má að búið sé að brúa tímabilið frá því sýning er frumsýnd og þangað til ágæti hennar spyrst út .
Við þurfum ekki lengur að bíða eftir orðsporinu , " segir Bergur .
Þau Halldóra telja skýringuna á þessu fyrst og fremst liggja í því að sýningar hússins hafi upp til hópa fallið í frjóan jarðveg .
Það spilli heldur ekki fyrir að áskriftarkortin séu á sanngjörnu verði .
Sýningartíminn er líka almennt styttri en áður og fyrir vikið verða sýningar betri og þéttari , að mati Halldóru og Bergs .
Betra sé að leika sýningu nokkrum sinnum í viku en bara einu sinni .
Eini ókosturinn , að þeirra dómi , er að hætta hefur þurft sýningum fyrir fullu húsi , þar sem þær rekast á önnur verkefni .
" Þetta gerðist t.d. með Dauðasyndirnar á sínum tíma en nú er búið að taka þá sýningu upp aftur , þannig að sá möguleiki er fyrir hendi , " segir Bergur .
Halldóra kveðst finna ofboðslega hlýju og þakklæti í áhorfendum .
" Fólk er greinilega tilbúið að gleðjast og nærast andlega .
Það kemur fyrir hjartað .
" 