Fréttastofa Stöðvar 2 var fyrst til að segja frá því á sunnudagskvöldið að til stæði að Nýja Kaupþing afskrifaði stóran hluta skulda Haga og fengi menn í stjórn félagsins .
Síðan þá hefur Morgunblaðið fjallað ítarlega um málið bæði á forsíðu og á innsíðum .
Þykir mönnum þar á bæ skrítið að eigendur Haga fái að halda 60% eignarhlut í félaginu , sem giskað hefur verið á að sé 20 til 50 milljarða virði , leggi þeir fram 5 til 7 milljarða .
" Svarar engu um traust " var fyrirsögn einnar forsíðufréttarinnar .
Var þar átt við bankastjóra Nýja Kaupþings sem hafði verið spurður hvort bankamenn geri upp á milli fyrirtækja þegar þeir ákveða hver aðkoma skuldara eigi að vera að stjórn fyrirtækja og hversu mikla eftirgjöf skulda þeir fái .
Í þessum samanburði fékk málið hins vegar litla athygli í Fréttablaðinu .
Á mánudag var sagt frá því í smáfrétt á síðu sex að Nýja Kaupþing gæti eignast 40% hlut í Högum vegna endurskipulagningar .
Daginn eftir var vitnað í nýleg orð þingmanna um að brýnt væri að ferlið við skuldaniðurfellingu væri gagnsætt .
Á miðvikudag var aftur smáfrétt um málið .
Nú um að engar skuldir hafi enn verið afskrifaðar og vitnað í fréttatilkynningu frá bankanum því til sönnunar ; en líka var tekið fram að við vinnslu fréttarinnar hefði ekki tekist að ná í neinn sem vissi um málið .
Það gekk þó eftir síðar því á fimmtudaginn var haft eftir Finni Sveinbjörnssyni bankastjóra að bankinn myndi reyna í þaula að ná samkomulagi við eigendur eignarhaldsfélags Haga áður en leitað yrði til annarra mögulegra fjárfesta .
Munurinn á framsetningu blaðanna um þetta mál er sláandi .
Fréttirnar í Fréttablaðiðinu voru allar lágstemmdar og á jákvæðum nótum ; skrifaðar í gagnrýnislausum fréttatilkynningastíl .
Morgunblaðið sló málinu aftur á móti upp með feitum fyrirsögnum .
Leitað var álits hóps manna sem allir höfðu efasemdir um að sanngirni væri gætt .
Þeirra á meðal voru ýmsir forystumenn þjóðarinnar og menn úr atvinnulífinu sem sögðu að bankakerfið hefði ekki farið um þá jafnmjúkum höndum og nú stæði til að gera með Haga .
Þegar Jóhannesi í Bónus fannst nóg komið sendi hann Morgunblaðinu grein sem birtist á miðvikudaginn .
Í henni sagði m.a. að það væri " ekkert óeðlilegt við það að bankinn vinni með núverandi eigendum , sem þekkja félagið og hafa stofnað til góðra viðskiptasambanda í gegnum áratugi , enda um verðmætar eignir að ræða .
" Greinina nefndi hann " Hafa skal það sem sannara reynist " og vitnaði máli sínu til stuðnings til orða forsætisráðherra um að Davíð Oddsson hefði a.m.k. kostað þjóðina 300 milljarða og því ekki hægt að búast við miklu úr þeirri áttinni .
Fréttaval fjölmiðla er ekki hafið yfir gagnrýni eins og oft hefur sýnt sig .
Orð sem fallið hafa opinberlega um fjölmiðlana benda til að margir séu þess fullvissir að þeir séu handbendi tiltekinna hagsmuna og sjónarmiða .
Til dæmis má skilja á Sigmundi Davíð Gunnlaugssyni að hann trúi að Samfylkingin stýri fréttaflutningi RÚV .
Undir þetta hafa einhverjir sjálfstæðismenn tekið og bæta þá líka gjarnan Fréttablaðinu við .
Aðrir hræðast aftur á móti að ráðning Davíðs Oddssonar sem ritstjóra Morgunblaðsins geri það að málgagni Sjálfstæðisflokksins og því ótrúverðugt .
Allt eru þetta vísbendingar um að traust til fjölmiðlanna er í lágmarki ekki síður en traust á fjármálakerfinu .
Sjálf hlakka ég þó alltaf til að setjast með kaffið og blöðin á morgnanna en ég svara samt engu um traust .
