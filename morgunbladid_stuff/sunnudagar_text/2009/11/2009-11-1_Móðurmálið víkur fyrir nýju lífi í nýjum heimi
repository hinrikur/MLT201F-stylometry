Íranski rithöfundurinn Kader Abdolah , sem var gestur á bókmenntahátíð í haust , hefur lýst því hvernig hann taldi réttast að segja svo skilið við heimaland sitt að hann lagði tungumálinu og tók upp nýtt ; flúði frá Íran og tók að skrifa bækur á hollensku .
Fleiri dæmi eru um að menn hafi náð langt sem höfundar á öðru tungumáli en móðurmálinu , stundum með því að skrifa betra mál en aðrir , eins og til að mynda Joseph Conrad , en svo eru þeir líka til sem sveigja og skæla nýja tungumálið og gera úr því eitthvað nýtt ; sjá til að mynda Aleksandar Hemon .
Hemon er fæddur og uppalinn í Sarajevo , sem þá var hluti af Júgóslavíu ; faðir hans úkraínskur og móðir hans Bosníu-Serbi .
Hann hóf að skrifa á móðurmáli sínu , bosnísku , og var orðinn nokkuð þekktur í heimalandinu , er hann hélt til Bandaríkjanna sem ferðamaður 1992 .
Um líkt leyti brutust út átök í Bosníu-Herzegóvínu og fyrir vikið varð Hemon innlyksa í Bandaríkjunum .
Á næstu árum sá hann sér farborða með allskyns láglaunastörfum , en stundaði samhliða nám í ensku og enskum bókmenntum og svo kom að því að hann fór að skrifa á ensku - fyrsta smásagan á ensku kom út 1995 .
Sjálfur segist Hemon ekki finna svo mikinn mun á því að skrifa á ensku eða bosnísku , en hann skrifar reglulega á móðurmálinu fyrir tímarit í Sarajevo .
Hann segist þó hafa sérstakt dálæti á ensku fyrir það hve löng saga hennar gefur honum mikið svigrúm .
Í bókinni The Lazarus Project , sem kom út í fyrra , sést vel að enska er ekki fyrsta tungumál Hemons , enda er málfar á henni stundum gamaldags eða jafnvel rangt ef maður fylgir ströngum reglum , en það gerir bókina bara skemmtilegri fyrir vikið , gerir hana framandlegri sem á vel við þar sem hún fjallar að stórum hluta um fólk sem á erfitt með að fóta sig í framandi landi , innflytjendur í Bandaríkjunum í upphafi síðustu aldar .
Í sem stystu máli segir bókin frá rússneskum gyðingi , Lazarus Averbuch , sem heimsækir lögreglustjórann í Chicago og færir honum bréf .
Fyrir einhverjar sakir skýtur lögreglustjórinn Lazarus til bana .
Hundrað árum síðar langar annan innflytjanda í Chicago , bosníska rithöfundinn Brik , til að komast að því hvað varð þess valdandi að bréfi var svarað með byssukúlum .
Fljótlega verður löngunin að þráhyggju og hann heldur til Rússlands til að komast að því hvað gerðist í raun og um leið reyna að átta sig á því hvað gerðist eiginlega í hildarleiknum í Sarajevo löngu síðar .
arnim@mbl.is 