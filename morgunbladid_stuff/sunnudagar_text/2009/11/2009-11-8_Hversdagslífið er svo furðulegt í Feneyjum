Í íslenska skálanum , Palazzo Bianchi Michiel , við síkið Canale Grande í Feneyjum er terpentínulykt í loftinu .
Kraðak af málverkum á veggjum og gólfi af dularfullum manni á speedo-sundskýlu með gulri rönd .
Listamaðurinn Ragnar Kjartansson stendur við trönurnar , ófullgerð mynd á striga og þarna er módelið , Páll Haukur Björnsson , sem horfir fjarrænu augnaráði út í tómið – þennan dag með gítar .
Það má líta á málverkin sem dagbókarfærslur .
Liðnir eru rúmir fimm mánuðir frá upphafi The End eða Endalokanna , sýningar Ragnars Kjartanssonar á Feneyjatvíæringnum .
Á hverjum degi streyma hundruð gesta um vinnustofu málarans , oftast inn um framdyrnar , en stundum skolar þeim á land af gondólum sem leggjast að örmjórri stétt bakvið húsið .
Skipulagt kaos En gestir verða að gæta sín á því að rekast ekki utan í tómar bjórflöskur , sem raðast hafa á gosbrunninn í miðjum salnum , í gluggakisturnar og meðfram veggjum .
Á stofuborðinu er þær auðvitað líka að finna og sitthvað fleira , svo sem Jack Daniels-viskí , öskubakka og bók um Leonard Cohen .
Þetta eru stikkprufur úr lífi listamanna í Feneyjum .
Gamlar feneyskar konur hafa skammað þá fyrir umhirðuna , eða skort á henni , en bresk kona um sjötugt lét sér fátt um finnast og sagði með vanþóknun : " Þið hafið verið hérna í marga mánuði – og er þetta allur bjórinn sem þið hafið drukkið ! ? " Allt er þetta liður í því að skapa réttu umgjörðina fyrir vinnustofu listmálarans í Feneyjum ; málarinn hluti af gjörningi listamannsins og með hverju málverki hleðst utan á listaverkið .
" Hér ægir öllu saman , málverkum og bjórflöskum , bókum og öskubökkum , " segir Ragnar .
" Samt kom Þjóðverji að máli við mig og sagði : " Þetta er best skipulagði skáli sem ég hef séð á Feneyjatvíæringnum .
" Og það má halda því fram innan ákveðins ramma , því kæruleysið er hluti af gjörningnum – að skapa eðlilega stemningu , en samt annars heims .
Fólk stígur inn í þennan veruleika , sem er svo óraunverulegur en samt okkar daglega líf .
Og fjölmargir hafa orð á því , að þeir hafi aldrei fyrr séð málara að störfum .
Þetta er eins og að stíga út úr hversdagslífinu .
" – Inn í goðsögnina ? " Já akkúrat , " svarar Ragnar .
" Ég vissi að mig langaði til að gera svona verk út frá Feneyjum .
Og datt niður á þá hugmynd að fá Pál með mér .
Ég hef hrifist af gjörningunum hans , þeir eru svo melankólískir og fallegir .
Og mér fannst mikilvægt að tveir listamenn væru saman í þessum aðstæðum .
Þá skapast stemning eins og í upphafi Myndarinnar af Dorian Day , þegar listamennirnir spjalla linnulaust um listina .
Þannig er gjörningurinn hjá okkur , að tala um póesíuna – og við og við um fótbolta ! " Amma fattar konseptlist Hinum megin við kanalinn eða " götuna " er dómshúsið .
" Tvisvar í viku eru glæpamenn leiddir út í bátana , " segir Ragnar .
" Mér finnst það ósköp miðaldalegt , að ferja menn í járnum á bátum , en hversdagslífið er svo furðulegt hérna .
Hér eru allar gerðir af bátum eða prömmum sem flytja allt sem nöfnum tjáir að nefna , sumir búslóðir , aðrir ferðamenn og svo eru reglulegar strætóferðir .
" Og Ragnar er ánægður með staðsetninguna , þó að íslenski skálinn sé utan opinbera sýningarsvæðisins , sem lagt er undir tvíæringinn .
" Ég vona að Ísland verði hér áfram , " segir hann .
" Þetta húsnæði er orðið þekkt sem íslenski skálinn og það væri synd að missa það niður .
" Þegar blaðamaður er í heimsókn kemur 40 þúsundasti gesturinn á sýninguna , og það verður að teljast afar frábrugðið Draugablús Ragnars í yfirgefna samkomuhúsinu Dagsbrún undir Eyjafjöllum .
" Þá kom einn og einn á dag , en nú er stöðugur straumur af fólki , " segir hann .
" Erfiðast er að halda sig að verki , því fólk gefur sig oft á tal við mann og spyr gjarnan sömu spurninganna .
Og þá þarf maður stundum að bíta í tunguna – mig dreymir ljúfa drauma , þar sem ég er hérna á vinnustofunni og öskra á fólk .
" Algengustu spurningarnar sem listamaðurinn og módelið fá frá gestum eru nokkuð fyrirsjáanlegar : " Svo þú ert málarinn ? " " Svo þú ert fyrirsætan ? " " Málaðir þú öll þessi málverk ? " " Drakkst þú allar þessar bjórflöskur ? " En algengast er að fólk þakki fyrir sig .
" Það er ofsalega sætt , " segir Ragnar .
" Eiginlega líður mér alla daga eins og á opnun myndlistarsýningar .
Það koma 300 manns á dag , sem er svipað og á opnun í Reykjavík .
Ég hef því verið með opnun í rúma fimm mánuði .
" – Hvernig var þetta fyrsta daginn ? Þá var aðeins eitt málverk ! " Þá var skýrara að gjörningurinn að mála var listaverkið .
Núna halda sumir að þetta sé málverkasýning , því málverkin hafa hlaðist upp .
Og það spyrja margir hvað ég ætli að gera við þau eftir að sýningunni lýkur .
En kannski er amma sú eina sem fattar konseptlist , því hún spurði : " Og ætlarðu svo að brenna málverkin þegar þetta er búið ? " Því auðvitað felst gjörningurinn í sköpuninni – að mála málverkin .
Við höfum rætt þetta : " Eigum við kannski að brenna málverkin ? " En fundist það hallærisleg yfirlýsing , að málverkið sé dautt , þannig að kannski er amma bara gamaldags .
" Hann þagnar .
" Nema hún kveiki í þessu ! Helli bara bensíni yfir og kveiki í ! Hún er að verða níræð og hefði viljað koma .
Afi minn , Ragnar Kjartansson , var myndhöggvari , almennilegur listamaður sem gerði hlutina vel , og þau voru mikið í kringum myndlistina .
" Hann lítur áhyggjufullur í kringum sig .
" Hvað ætli afi hefði sagt um þessi málverk ? " Dante gondólakall Annars fékk Ragnar nóg af Feneyjum í sumar , en á þeim árstíma gengur flóðbylgja ferðamanna yfir Feneyjar .
" Túrisminn er svo rosalegur , " segir hann .
" Þá ganga Feneyingar af göflunum , eru leiðinlegir og vondir við mann , og andrúmsloftið ömurlegt .
Svo breytist það með haustinu .
Borgin verður hún sjálf aftur , allt verður rólegra og mannlífið glaðværara " – Hefurðu náð að kynnast Feneyingum ? " Besti vinur minn í Feneyjum er Dante gondólakall ! " segir Ragnar og lifnar yfir honum .
" Þú hefur kannski rekist á frétt um dóttur hans í heimspressunni í sumar ; hún er fyrsta konan sem gerist gondólaræðari .
Það gengur í erfðir , helst innan sömu fjölskyldna , og það að hann skyldi ná þessu í gegn , sýnir hversu valdamikill hann er gondólabransanum .
En Dante maestró er líka málari og vinnubrögðin mjög hressandi ; hann málar Feneyjar alltaf með tveimur penslum , hraðinn er slíkur .
Svo kemur hann í heimsókn og finnst vanta allt ímyndunarafl , af því að ég mála aðeins myndir af því , sem er á vinnustofunni .
Og hann byrjar að kenna mér súrrealisma ! Þetta líf er eins og í skáldsögu .
Ég , sem er ímyndaður málari á vinnustofu í Feneyjum , listamaður í eigin listaverki , fæ heimsókn frá gondólakalli og hann kennir mér súrrealisma ! " – En þú ert ekki ímyndaður málari ? " Nei , ég er til , " viðurkennir hann .
" Ég er af holdi og blóði .
" Ragnar og Ásdís Sif Gunnarsdóttir kærasta hans , sem einnig er myndlistarmaður , hafa komið sér fyrir í lítilli íbúð á efstu hæð " í einu af húsunum " .
" Það er æðislegt , " segir Ragnar .
" Ásdís sýnir mikið úti , þannig að okkur fannst sniðugt að leigja út íbúðina heima , og vera bara hérna .
Svo ferðumst við saman eftir Feneyjar .
Fyrst förum við til Düsseldorf , þar sem ég verð með gjörning í 27. nóvember .
Átrúnaðargoðið mitt , Marina Abromovich , upphafsmaður gjörningalistarinnar , skipuleggur það .
Gjörningurinn gengur út á öskur og byggist á sögu sem ég las í tónlistarblaði ; þegar Peter Gabriel var að deyja úr progrokki og listrænum metnaði , ekkert var nógu satt , þá lét hann teipa sig við súlu í hljóðverinu og öskraði þar .
Ég ætla að láta teipa mig með gafferteipi í iðnaðarsal , verð teipaður í smóking við eina súluna með míkrófón og upptökutæki .
Öskrið verður tekið upp og sett á plötu , eins og Brotinn gítar eftir Jóhann G. Jóhannsson .
Svo liggur leiðin til Ghent í Belgíu , þar sem Ásdís verður með gjörning í kvikmyndahúsi – " krassar " kvikmyndahús eins og hún gerði í Róm á dögunum .
" Heimurinn krufinn Það liggja bækur á víð og dreif um vinnustofuna , eftir helstu menningarvita heimsbyggðarinnar , á borð við Dylan Thomas og Truman Capote .
Og samræðurnar eru í þeim anda .
" Það er mjög góður vinnustaðamórall ! " segir Ragnar .
" Svo hafa Sigurður [ Magnús Finnsson ] og Þorlákur [ Einarsson ] unnið með okkur , þeir eru miklir pælarar , og það er búið að kryfja heiminn oft þessa mánuði , " segir Ragnar .
Og hann hefur engar áhyggjur af neikvæðri gagnrýni á The End .
" Hver og einn skilur verkið sínum skilningi .
Það finnst mér skemmtilegt .
Í augum Dantes gondólaræðara er þetta málari með lítið ímyndunarafl .
Og gömlu feneysku konurnar , sem eru brjálaðar yfir subbuskapnum , sögðu setningu sem mér finnst gaman að heyra : " Kallið þið þetta list ? " Skrýtnastur fannst mér gaurinn sem grét yfir málverkunum .
Ég starði bara á hann opinmynntur .
Hann sagðist vera svona hrifnæmur ! " – Saknarðu einhvers í þessari einangrun ? " Já , maður saknar kreppunnar á Íslandi , " segir hann og hlær , en verður svo alvarlegri í bragði .
" Ég sakna Íslands , þannig er ég alltaf í útlöndum , ég get ekkert að því gert .
Ég sakna andrúmsloftsins þar .
Það er svo gaman að vera listamaður í Reykjavík , borg sem er morandi af skapandi fólki .
Munurinn er mikill á því og að búa hér innan um pítsur , pasta og grímubúðir .
Þó að Feneyjar séu óneitanlega fallegri , þá eru þær ekki eins inspírerandi .
" Endalokin eiga vel við um staðsetningu sýningarinnar , vatnið í Grand Canale sleikir hellurnar á stéttinni við vinnustofuna og tvisvar hefur flætt yfir gólfið .
" Þá mætum við í stígvélum , stöndum í vatninu , málarinn og módelið , " segir Ragnar .
" Ef þetta væri atriði í bíómynd , jafnvel eftir Tarkovsky , þá væri það of tilgerðarlegt .
En þannig eru Feneyjar , allt snýst um vatnið sem er alltumlykjandi og þess vegna magna ég það upp með hljóðverki .
" Flissar sig í gegnum alvarleikann Ótal þræðir úr listalífi heimsins eru samofnir í Feneyjum mánuðina sem tvíæringurinn stendur yfir og gerjunin er mikil .
" Við fáum heimsóknir frá listamönnum hvaðanæva úr heiminum , " segir Ragnar .
" Þegar flæddi inn á vinnustofuna , þá var Florian [ Reitner ] úr austurríska listahópnum Gelatin í óðaönn að bjarga verkunum – það var ótrúlega sætt .
" – En hversu mörg eru málverkin orðin ? " Af einhverjum ástæðum veit ég það ekki , " segir Ragnar og yppir öxlum .
" Ég forðast að vita það .
" – Ekki eitt á dag ? " Næstum því .
Það dettur einn og einn dagur út , ef maður gleymir sér í einu málverki .
" – Og eitt meistaraverk á viku hef ég heyrt ...
" Það er kvótinn , " svarar hann brosandi .
" Einn af fastagestunum , Gianni Sirch , ítalskur listfræðingur og prófessor í arkitektaskóla hérna , heldur því fram og vill að ég máli meistaraverk á hverjum degi ! Það er því farið að myndast svolítið gengi hérna í Feneyjum , Gianni , Dante og svo Giovanni , sem rekur veitingastað í götunni sem við förum gjarnan á .
" Og listamennirnir við kanalinn renna saman við mannlífið í Feneyjum smám saman .
" Maður gerir sig heimakominn og lífið fer að ganga sinn vanagang .
Páll þoldi ekki Søren Kierkegaard , en hefur öðlast skilning á honum í gegnum endurtekninguna – þannig er fyrir okkur komið .
Við förum til dæmis á sömu veitingastaðina , annars vegar til Giovannis og hins vegar á Paradiso , sem er ódýr og skemmtilegur .
Og eigandinn er algjör nagli , Rúnar Marvins þeirra Feneyinga .
Ég sá hann sigla hérna framhjá á bát um daginn með sígarettu í kjaftinum , aðra hönd á mótornum og djassgrúppa spilaði um borð .
" – Svo var kvikmyndahátíð í sumar ! " Við vorum rosalega spenntir , " segir Ragnar .
" Við héldum að það hlyti einhver frægur að líta við hjá okkur , en sá frægasti sem rak inn nefið var maður sem kynnti sig og sagðist vera formaður fuglaskoðunarfélags þeirra Ítala – ekki var það beysnara en það .
En skemmtilegt samt .
Það var hins vegar magnað að fara á Lido og upplifa hátíðina .
Svo eru fleiri hátíðir , eins og róðrarkeppnin upp kanalinn , en þá eru gamlir skrautbátar dregnir á flot , barokkbátar sem tólf menn róa .
" – Og þeir sigldu inn í Endalokin ? " Já , borgin rennur inn í gjörninginn og síast inn í verkin .
Þessi dagur er í einu málverkinu .
" – San Siro í öðru ! " Já , Palli heldur þar á treflinum .
Tvíæringurinn lokar á mánudögum og þá getum við skotist frá .
Við brugðum okkur til Mílanó á viðureign AC Milan og AS Roma á San Siro og það var ótrúleg upplifun .
Ég hafði aðeins séð KR gegn Fram .
Þetta voru aðeins betri fótboltamenn .
" – Nú gagnrýnir þig áreiðanlega einhver fyrir að taka listina ekki alvarlega ! " Það er mikilvægt að koma fram við myndlistina eins og lífið .
Maður flissar sig í gegnum alvarleikann – og þykist vera kærulaus þótt lífið sé dauðans alvara .
" Hrun , vonleysi og drungi Hugmyndin að verkinu The End eða Endalokunum kviknaði á sama tíma og hrunið varð á Íslandi , í lok september árið 2008 .
" Ég var í þessum pælingum í bústað pabba og Sirríar í Borgarnesi .
Tryggvi Þórhallsson sagði í sjónvarpinu að allt væri í góðu lagi og ég kinkaði bara kolli : " Já , það er allt í góðu .
" Ég var líka í bústaðnum þegar Davíð kom í Kastljósinu fræga .
Ég vona að þetta hafi einhvern veginn smitast inn í þetta verk .
Það er erfitt að festa hendur á því , en eitthvað af vonleysinu og drunganum í verkinu – það leiðir af þessu áfalli .
" Það var í bústaðnum sem hugmyndin kviknaði að því að fá Pál í verkið .
" Ég sá fyrir mér mynd af manni á sundskýlu á þessum örlagaþrungna stað við Canale Grande , " segir hann .
" En tildrögin voru líka bréfaskriftir við Andreas , sænskan listamann , en öll verk hans eru í bréfaformi og hann býr til persónur í kringum þau .
Ég hef fengið bréf frá fólki sem ég kannast ekkert við , stúlku í Belgíu sem skrifaði svo fallega um upplifun sína af því að vinna í blómabúð .
Svo var það bara Andreas sem hélt um pennann .
Ég kynntist honum þegar ég var skiptinemi í Svíþjóð .
Það er það exótískasta sem ég hafði gert fram að þessu – að búa hálft ár í Stokkhólmi ! " Eiga Stravinsky mikið að þakka Það er orðið rökkvað .
Við sitjum í hægindastólum á litlu bryggjunni við skálann .
Skammt undan ýtir maður gondól frá bryggju með risastórum svörtum hundi um borð og það glampar á glyrnurnar í myrkrinu .
Ragnar skellir upp úr .
" Þessi staður er svo yfirhlaðinn merkingu , dauðinn í Feneyjum og allt það .
Maður fær það á tilfinninguna að þetta sé Styx – þegar farið er á gondólum hér yfir er það eins og að fara út yfir gröf og dauða .
" Páll er kominn með trefil og er í nýjum ullarsloppi .
" Við dressuðum karlinn svolítið upp , " segir hann brosandi .
" Við fórum í verslunarmiðstöðina Coin , sem er dýra útgáfan af Rúmfatalagernum .
" Hann er farinn að þekkja hvern ranghala og hliðargötu í Feneyjum eins og lófana á sér , eftir þrotlausar kvöldgöngur , og hefur innbyrt ósköpin öll af heimspeki og fögrum bókmenntum undanfarið hálft ár .
Þegar hann lá í sófanum nýverið og las Nietzsche , eins og menn gera þegar þeim leiðist , þá gekk til hans ævareið bresk kona og kvartaði undan því að það væru aðeins karlmenn í myndbandsverkinu The End .
Hann veifaði Nietzsche og sagði : " Sérðu það ekki , við hötum konur ! " " En við pössum upp á að hafa breidd í bókmenntunum , " segir Ragnar .
" Þess vegna urðum við okkur úti um sendingu af Séð og heyrt til að fara með á klósettið og slá á heimþrána .
" – Hvernig semur ykkur eftir allan þennan tíma ? " Það er mesta furða , " segir Páll brosandi .
" Palli var voðalega fyndinn um daginn og setti leirklump inn á skýluna sína , " segir Ragnar .
" Ég fattaði ekkert allan daginn , en svo kom fólk á vinnustofuna og greip fyrir augun á börnunum sínum .
" " Þann daginn var þetta nútímalist , " skýtur Sigurður inn í , sem er starfsmaður sýningarinnar , en áður gegndi Þorlákur því virðingarembætti .
Það má þó ráða af gestabókinni í anddyrinu að flestir gestirnir eru himinlifandi með The End , allmargir segja þetta bestu sýninguna á Feneyjatvíæringnum og margir skrifa langar færslur við nafnið sitt .
Yfirleitt eru listamennirnir líka ánægðir með gestina .
" Einstaka sinnum sest einhver í sófann , sem við ætlum aldrei að losna við , " segir Ragnar .
" Þá setjum við Stravinsky á plötuspilarann og hækkum í botn .
Ef við gerum það bregst ekki að fólk lætur sig hverfa .
Við eigum því Stravinsky mikið að þakka .
" Sigurður læsir útidyrunum .
Klukkan er orðin sjö .
Og Ragnar grípur gítarinn og syngur : " Every day I got the blues ...
" Dagur í Feneyjum Ragnar Kjartansson vaknar við kirkjuklukkurnar í dögun .
Svo hitar hann sér kaffi að hætti Ítala , horfir yfir kirkjuþökin og hugsar um dauðann og ástina .
Hann lítur inn í kirkju spölkorn frá heimili sínu , les fáein ritningarorð og skundar svo á vinnustofuna , þar sem hann hittir módelið , Pál Hauk Björnsson .
Þeir ræða um tómið dálitla stund .
Svo byrjar listamaðurinn að mála .
Í hádeginu lætur Ragnar sér nægja að borða salat til þess að vega upp á móti bjórnum , pítsunum og pastanu .
Eftir það er tekinn hrafnistulúr , eins og gamla fólkið gerir þegar værð hefur færst yfir lífið , og svo er unnið meira og rætt um tómið og bækur Henry James .
Þegar vinnudegi lýkur heldur listamaðurinn heim og horfir á YouTube með Ásdísi Sif Gunnarsdóttur allt kvöldið .
Það er ekki horfandi á ítalskt sjónvarp .
" Það er mesti viðbjóður sem til er í mannkynssögunni , bara gamlir kallar og bimbós , " segir listamaðurinn , hristir höfuðið og hnýtir aftan við : " Þetta er óskiljanlegt land .
" MoMA kaupir Endalokin Nútímalistasafnið MoMA í New York hefur fest kaup á The End , myndbandsverki úr Klettafjöllunum , sem er hluti af Endalokasýningu Ragnars Kjartanssonar .
Einnig er nútímalistasafnið í Dallas á meðal kaupenda .
Myndbandsverkið er selt í fimm eintökum .
Samkvæmt heimildum fer hvert þeirra á tæpar 10 milljónir , en til samanburðar má geta þess að Listasafn Íslands hefur um 15 milljónir á ári til listaverkakaupa .
Auk þess mun höfundurinn eiga tvö eintök af verkinu .
Og er það þegar uppselt , að sögn Barkar Arnarsonar hjá galleríinu i8 .
Ekki er afráðið hvort málverkin verða öll seld í einu lagi , þó að Ragnar hallist að því , en einnig hefur verið rætt um að selja hverja mynd fyrir sig eða mánuð fyrir mánuð .
En ljóst er að afurð gjörningsins verður sýnd í Hafnarborg um miðjan janúar og geta Íslendingar séð þar öll málverkin á einum stað .
MoMA á fyrir verk eftir fjóra íslenska listamenn , Steinu Vasulka , Jóhönnu Boga , Elías Hjörleifsson og Ólaf Elíasson .
Kunn er sagan af því þegar forstjórar MoMA vildu kaupa Fjallamjólk Kjarvals árið 1961 , sem þá var í einkaeigu Ragnars í Smára .
Þeir buðu offjár fyrir verkið og sögðu að aðeins Munch hefði gert jafnáhrifamikið verk á Norðurlöndum .
En Ragnar vildi ekki selja og var verkið síðar hluti af gjöf hans til Listasafns ASÍ .
Hann skýrði ákvörðun sína þannig í bréfi , að Íslendingar ættu að huga vel að andlegum uppsprettulindum sínum , ekki síður bestu verkum listamanna , en fossum , gufuhverum og fiskimiðum .
Á slóðum Marilyn Monroe The End er yfirskrift sýningar Ragnars Kjartanssonar á Feneyjatvíæringnum , en verkið er tvískipt .
Í hliðarsal er myndbandsverk frá Klettafjöllunum og tekur Ragnar undir að tengingin á milli myndbandsverksins og málarans á vinnustofunni sé ekki augljós .
" Þetta er eins og tengslin á milli ljóða í ljóðabók , " segir hann .
" Einhvern veginn tengjast þær .
Í báðum er vinskapur , tveir menn við öfgakenndar aðstæður og Caspar David Friedrich svífur yfir vötnum .
Í þekktu málverki eftir gamla þýska rómantíkerinn eru tveir menn að dást að tunglinu .
Það er ofboðslega fallegt málverk og lykilverk að andrúmi þessara verka – báðir staðirnir eru raunverulegir , Klettafjöllin og Feneyjar , en þó er eins og þeir séu afsprengi ímyndunaraflsins .
Ekki klisjur , en öfgakenndir staðir .
" Myndbandsverkið er fimm rása og tekið upp í Kanada , en tónlistina fyrir það sömdu Ragnar og Davíð Þór Jónsson saman .
Í því eru áhrifamiklar tökur , þar sem þeir spila á ólík hljóðfæri á snævi þöktum víðáttum í grennd við Klettafjöllin og það í 30 stiga stiga frosti .
" Mig langaði til að vinna verkið í Banff , en þar er öll aðstaða fyrir hendi , enda hafa eyðimerkurvestrar verið teknir þar upp , nú síðast myndin um Jesse James , og líka vetrarvestrarnir , eins og Brokeback Mountain og River Runs Through It með Robert Mitchum .
Eitt atriði úr þeirri mynd með Marilyn Monroe var tekið upp nákvæmlega þar sem við gerðum myndbandsverkið .
" – Og þetta er staður á jaðri veraldar sem ber endalokin í sér ? " Já , það er fyndið með Klettafjöllin , að margir halda að það sé Ísland .
" – Þannig að þetta er góð landkynning , eins og þú leggur auðvitað upp með ! " Fyrst og fremst , þá vil ég vera landi og þjóð til sóma , " segir hann hátíðlegur .
" Ég notaði þessi kanadísku fjöll , af því þau eru flottari , en fólk kemur til Íslands , því það heldur að þau séu þar .
" 