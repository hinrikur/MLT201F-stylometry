Þegar ég fór að vinna á almenningsbókasafni fyrir tæpum 10 árum var ég eins og barn í sælgætisverslun , missti mig dag hvern og fór klyfjuð heim .
Mig langaði að lesa svo margar af þeim bókum sem ég handlék og það strax .
Hins vegar lærði ég fljótlega að bækurnar voru ekki að fara neitt , ég róaðist og einbeitti mér að einni bók í einu .
Annars les ég alls kyns bækur mér til yndis og ánægju , skáldsögur , ævisögur , barnabækur og matreiðslubækur .
Verst hvað maður er orðinn kvöldsvæfur með árunun , augnlokin geta verið alveg ótrúlega þung , – vildi svo gjarnan hafa lengri tíma til lesturs .
Þess vegna fylgir því alltaf mikil tilhlökkun þegar styttist í sumarfrí .
Þá er ég í nokkurn tíma búin að sanka að mér alls kyns bókum .
Síðan get ég legið heilu dagana , lesið bók eftir bók og það hefur komið fyrir að sögupersónurnar fara að þvælast á milli bóka ef törnin er löng .
Sú bók sem er mér efst í huga þessa dagana er Harmur englanna eftir Jón Kalman Stefánsson .
Ég féll fyrir Jóni þegar ég las Sumarljósin .
Í framhaldi kynnti ég mér nokkrar af eldri bókum hans og varð ekki fyrir vonbrigðum .
Bækurnar hans eru mjög vel skrifaðar og Harmur englanna er með betri bókum sem ég hef lesið .
Yfirleitt er ég fljót með bækur , en ég tók mér góðan tíma í að lesa Harminn og stóð mig oft að því að lesa sömu setningarnar aftur og aftur og jafnvel upphátt fyrir fjölskyldumeðlimi .
Jón er mjög ritfær og það er unun að lesa textann hans .
Ég bíð spennt eftir framhaldinu .
Á náttborðinu er ein af uppáhaldsbókunum mínum .
Það er Mömmustrákur eftir Guðna Kolbeinsson , frá árinu 1982 .
Ég hef lesið hana ótal sinnum , fyrir stelpurnar mínar þegar þær voru litlar , fyrir flesta bekki sem ég hef kennt og nú er ég að lesa hana fyrir eldra barnabarnið mitt , Herdísi Önnu , og við höfum báðar mjög gaman af .
