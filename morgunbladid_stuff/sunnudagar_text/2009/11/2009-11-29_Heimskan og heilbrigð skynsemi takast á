Ástandið í þingsölum er athyglisvert núna .
Það sem er að gerast þar er í senn kunnuglegt og framandi .
Það sem er kunnuglegt er að sjá stjórnarandstöðuþingmenn tala um mikilvægt mál fyrir tómum sal .
Það hefur því miður oft sést í þingsölum áður .
Það sem er framandi er að verið er að fjalla um lagafrumvarp , sem var afgreitt fyrir fáeinum mánuðum , og ríkisstjórnin fagnaði sérstaklega að samþykkt var .
Ríkisstjórnin leit reyndar á niðurstöðuna sem sigur .
Það var vegna þess að hún var að þvinga fram þá ákvörðun Alþingis að íslenska þjóðin skyldi axla ábyrgð á fjárhættuspili íslenskra bankamanna erlendis .
Þarna var heimskan að heyja einvígi við heilbrigða skynsemi og hafði betur .
Sigur ríkisstjórnarinnar fólst í því að meirihluti Alþingis kyngdi því að ekki þyrfti að liggja fyrir niðurstaða um skuldbindingu þjóðarinnar á fúlgum fjár áður en ríkisábyrgð á greiðslu hennar vegna yrði veitt .
Sá sigur var ekki síður illur en hinn sem jók hróður Ólafs konungs digra forðum tíð .
Og sigurinn var sennilega sætari en ella vegna þess að stjórnarandstaðan hafði í nauðvörn tekið þátt í lokasmíð lagafrumvarps , þegar henni varð fullljós eindreginn brotavilji ríkisstjórnarinnar .
Aðkoma stjórnarandstöðunnar Stjórnarandstaðan taldi nauðug að betra væri að skera verstu hortittina af lögunum úr því að útséð væri um að þau yrðu stöðvuð en að láta eðlilegt andóf nægja .
Því tók hún þátt í að semja og setja fyrirvara við lögin , sem náðu svo sem ekki langt en voru þó mjög til bóta .
Forsetanum á Bessastöðum þótti svo mikið til um þetta víðtæka samstarf að hann gerði það og fyrirvarana , sem nú eru farnir , að forsendum þess að hann myndi staðfesta lagafrumvarpið .
Varð ekki annað út úr yfirlýsingu hans lesið en að ella hefði hann neitað að staðfesta lögin .
Ríkisstjórnin hafði því ekkert annað umboð frá löggjafarvaldinu en að tilkynna viðsemjendum sínum þá niðurstöðu sem þarna var fengin .
Viðsemjendurnir gátu auðvitað hrópað þrefalt húrra .
Þeir höfðu fengið í gegn það sem þeir héldu sjálfir að væri óframkvæmanlegt .
Þeir höfðu fengið fulltrúa almennings í litlu landi til að axla ábyrgð á fjármálalegu áhættuspili , sem bæði innistæðueigendur og bankarnir sem geymdu peningana þeirra komu að á eigin ábyrgð og af fúsum og frjálsum vilja .
Þá niðurstöðu hefðu þeir aldrei treyst sér til að fá fyrir hlutlausum dómstólum og forðuðust þá eins og heitan eldinn .
En svo kátir sem fulltrúar Breta og Hollendinga voru höfðu þeir því miður kynnst núverandi stjórnvöldum á Íslandi og umboðsmönnum þeirra .
Þeir ákváðu því að sjá hvort þeir gætu ekki hafið umræður um niðurstöðu þjóðþingsins og hvort ekki mætti með nægjanlegri ósvífni færa fyrirvarana til baka og helst alla leið á byrjunarreitinn aftur .
Enn lagt á flótta Í millitíðinni hafði íslenski forsætisráðherrann skrifað kollegum sínum bréf og beðið um fund til að skýra fyrir þeim að Alþingi Íslendinga hefði talað og lengra yrði ekki gengið .
Lögin hefðu síðasta orðið .
Ráðherrann hefði sjálfsagt bætt því við á slíkum fundi að stór meirihluti íslensku þjóðarinnar hefði nú þegar fullkomna skömm á undirlægjuhætti forystumanna sinna og því yrði aldrei lengra gengið .
Ekkert svar barst við bréfi forsætisráðherrans svo vikum og mánuðum skipti , sem er óþekkt í samskiptum ríkisins við aðrar þjóðir , svo ekki sé talað um svonefndar vinaþjóðir .
Þessi fádæma dónaskapur hafði þó engin neikvæð áhrif á íslensk yfirvöld .
Þvert á móti .
Það litla loft sem í þeim var lak viðstöðulaust út .
Þau létu handlangara sína halda áfram samningaviðræðum eins og ekkert hefði í skorist .
Og þinginu , eftir mikið þref og eftir að stjórnarandstaðan hafði fengist að borðinu , sem henni var þó þvert um geð , var haldið algjörlega utan við það sem nú var að gerast .
Þegar ríkisstjórnin hafði aftur kokgleypt efnislega alla fyrirvarana sem Alþingi hafði sett komu spunameistararnir til sögunnar .
Nú lá mikið við .
Afsögn Ögmundar Jónassonar hafði að þeirra sögn hjálpað mjög til við að gefa frá sér fyrirvarana .
Svo bættu þeir því við að í rauninni hefði það verið markmið Breta og Hollendinga að herða á fyrirvörum Alþingis en ekki vatna þá út .
Þess vegna væru fyrirvararnir í raun þéttari og betri en þeir voru þegar Alþingi gekk frá þeim ! Auðvitað flýgur mönnum augnablik í hug að þeir séu komnir í leikhús fáránleikans þegar slíkt er borið á borð fyrir þá að því er virðist í fúlustu alvöru .
Einar Már kveður sér hljóðs Íslenska þjóðin hafði lítið vitað um þetta tiltæki , Icesave-reikninga , sem nú var á allra vörum .
Um það sagði í magnaðri grein Einars Más Guðmundssonar rithöfundar hér í blaðinu : " Hér heima á Íslandi höfðu langflestir íbúar landsins ekki hugmynd um að þessir reikningar væru til og var þó eflaust fjallað um þá í einhverjum af viðskiptakálfum blaðanna en þeir voru oftast í sérblöðum og í þeim prentaðar grobbsögur af íslenskum auðmönnum .
ICESAVE-reikningarnir eru ein slík grobbsaga en með sorglegum endi eins og títt er með grobbsögur .
Það fer oft illa fyrir grobbnum mönnum , enda grobb náskylt hrokanum sem nær allir harmleikir fjalla um .
Hin tæra snilld bankamannanna varð að hreinni óværu sem nú hvílir á þjóðinni , af því að stjórnvöld okkar vilja ekki að snillingarnir beri ábyrgð á snilldarverkum sínum .
Okkar hlutverk er að sitja uppi með hörmungarnar sem og hin slöku eftirmæli snilldarinnar .
" Fyrrum stuðningsmaður núverandi ríkisstjórnar heldur því fram að forráðamenn hennar séu farnir að trúa eigin fullyrðingum um að íslenska þjóðin beri ábyrgð á annarra manna skuldbindingum og telji því ekki nauðsynlegt að fá dómsúrlausn í málinu .
Illt er það ef rétt er .
En hitt hefur ekki breyst að þjóðin er annarrar skoðunar og vildi láta reyna á enda tilefnið stórbrotið .
" Brjótumst undan bölvun spillingar " Nú er hins vegar staðan sú að jafnvel þótt Íslandi í andbyr sínum og tímabundinni ógæfu lánaðist það að bægja burtu hinu nýja frumvarpi standa lögin eftir .
Þeim verður vísast ekki breytt .
En spursmál er hvort einhver aðkoma sé til þess að láta reyna á þær spurningar fyrir dómi sem Sigurður Líndal hefur haft uppi um hvort stjórnarskráin sjálf setji ekki ríkisábyrgð af slíkri stærðargráðu takmörk .
Rökstuðningur fræðimannsins fyrir því að slíkt verði að skoða er sterkur og sannfærandi .
Í lok greinar Einars Más Guðmundssonar , sem fyrr var vitnað til , segir : " Þótt stór hluti góðærisins væri hagbóla , byggð á draumórum , þá má ekki gleyma því að undirstaða þess voru raunverulegar eignir fólksins : Fiskurinn , lífeyrissjóðirnir og ríkisfyrirtækin .
Við þurfum að brjótast undan bölvun þeirrar spillingar sem nú ríkir .
Það er alveg ljóst að þessi ríkisstjórn er ekki að brjótast undan bölvun spillingarinnar .
Hafi hún ætlað að gera það hefur hún löngu gefist upp á því .
Það er fjármálakerfið sem er að taka allar stóru ákvarðanirnar og Alþjóðagjaldeyrissjóðurinn er fulltrúi þess .
Þetta fjármálakerfi sem Viðskiptaráð kom á hér á landi með ýmsar kanónur hrunsins innanborðs er úrsérgengið um allan heim .
Engu að síður ræður það öllu .
Frelsi er að segja nei við þetta kerfi , nei við þetta fólk , nei við Yngva Örn og bankaforkólfana .
Hlustum frekar á Ian Dury og þöngulhausana .
Við þurfum nýtt afl , breiða samstöðu fólks þar sem ekki er spurt um flokksskírteini .
Stjórnmálaflokkarnir hafa fengið sitt tækifæri en eru óðum að klúðra því .
" Hvort sem menn eru sammála öllum skoðunum hins beitta höfundar eða ekki verður ekki fram hjá þeim horft .
Enda væri það ekki hollt .
