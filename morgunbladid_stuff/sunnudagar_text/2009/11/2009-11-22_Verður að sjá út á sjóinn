Gunnar I. Birgisson hefur búið í Austurgerði í Kópavogi í 26 ár .
Hann segir lítið hafa breyst á þeim tíma , Austurgerði sé enn sama gamla gatan , nema hvað gangstéttir og kantsteinar voru lagðir 1987 .
Þó hefur sú þróun orðið síðustu áratugina að börnum í hverfinu hefur fækkað .
" Fyrir 26 árum var mikið af börnum í grunnskólunum í hverfinu en þeim hefur fækkað mikið .
Þegar mest var fyrir 40 árum voru um 1.100 börn í grunnskólunum , sem voru tveir , en þeir voru sameinaðir vegna fækkunarinnar og nú eru grunnskólabörnin um 490 .
" Gunnar segir ástæðuna fyrir fækkun skólabarna vera þá að fólki líði vel í hverfinu og búi þar áfram eftir að börnin flytja að heiman , í stað þess að flytja í minni íbúðir .
" Íbúum á Kársnesi hefur því farið fækkandi undanfarin ár .
Það voru alltaf einhverjar kenningar um að það yrði mikil endurnýjun , kæmi mikið af ungu fólki þegar það eldra flytti í annars konar húsnæði en það hefur ekki gerst í þeim mæli sem menn reiknuðu með .
" Aðspurður segir Gunnar helstu kosti götunnar vera þá að hún sé friðsæl , þar sé lítil umferð , hverfið gróið og friðsælt og skammt frá séu góðar gönguleiðir og öll þjónusta .
" Svo er stutt til allra átta , hvort sem maður ætlar að fara eitthvað innan Kópavogs , til Reykjavíkur eða suður fyrir Kópavog .
" Gunnar segir að útsýni yfir sjóinn hafi ráðið miklu um að hann keypti húsið í Austurgerði á sínum tíma .
" Ég vildi hús þar sem ég sæi út á sjóinn .
Ég sé út á Fossvoginn , á Faxaflóann og ég sé Snæfellsjökul .
Ég verð að hafa fastan punkt í tilverunni ; verð að horfa á sjóinn .
" ylfa@mbl.is 