Það olli miklu fjaðrafoki í Bretlandi þegar Brooke Magnanti gerði heyrinkunnugt , að hún væri bloggarinn og vændiskonan " Belle de Jour " , og hefði fjármagnað doktorsnám sitt með þeim hætti .
Ástæðan fyrir því að fréttin vakti svo mikla athygli , er sú að pistlar Bellu á bloggsíðunni belledejour-uk.blogspot.com hafa notið feikna vinsælda .
Guardian valdi það blogg ársins 2003 og gefnar hafa verið út fjórar bækur með pistlunum , þar á meðal Opinská ævisaga gleðikonu í London , sem kom út hjá Forlaginu í fyrrahaust .
Þá hafa verið framleiddir vinsælir sjónvarpsþættir með Billie Piper í aðalhlutverki , sem sýndir voru á Skjá 1 .
" Belle de Jour " þýðir fegurð dagsins og er andstæða " fegurðar næturinnar " , sem oft var notað um vændiskonur .
Í því felst ákveðinn orðaleikur , því skipulagt vændi , eins og það sem Magnanti stundaði , á sér oft stað að degi til .
Opinberun Magnanti hefur vakið sterk viðbrögð , eins og lesa má um á heimasíðu " Belle de Jour " .
Þar segir hún að borist hafi hótanir frá fyrrverandi kærasta sínum , sem hún hyggist kæra til lögreglu .
Lesendur bloggsins geta lesið hótunina , sem verður að teljast óvenjuleg , en þar skorar kærastinn fyrrverandi , sem jafnan var kallaður " pilturinn " í pistlum Belle , vegna óþroskaðrar hegðunar , núverandi kærasta hennar á hólm ! Eflaust er það ekki að tilefnislausu , að Belle biður einnig fólk að koma ekki á vinnustað sinn , rannsóknarstofu í Bristol-háskóla , þar sem það stefni í hættu öryggi sjúklinga og starfsmanna .
Jafnframt biður hún fjölmiðla um að beina fyrirspurnum til umboðsmanns síns og klykkir út með : " Einnig , skattamál mín hafa vakið mikla forvitni ! Já , ég borgaði skatta af tekjum mínum af kynlífsvinnu .
" Í síðustu viku hafði Magnanti , sem er 34 ára , samband við einn óvægnasta gagnrýnanda sinn , Indiu Knight , pistlahöfund á Sunday Times , og sagðist vilja koma fram undir nafni .
Í viðtölum segist hún ekki sjá eftir að hafa starfað sem vændiskona .
" Mér hefur liðið verr yfir skrifum mínum , en mér hefur nokkurn tíma liðið yfir greiðslum fyrir kynlíf .
" En henni fannst nafnleyndin " ekkert skemmtileg " – " ég komst ekki einu sinni í eigið útgáfuhóf .
" Magnanti réð sig til fylgdarþjónustu í London fyrir sex árum , vann sem vændiskona í 14 mánuði og tók 300 pund fyrir það á tímann eða um 60 þúsund krónur .
Komið hefur fram að vinnustaður hennar og kærasti standa með henni í fjölmiðlafárinu .
Jafnframt að foreldrar hennar vissu ekki af þessu fyrr en helgina áður en fréttin birtist , en kærastinn hafði vitað af þessu frá því í tilhugalífinu .
Eftir uppljóstrunina skrifaði Magnanti á bloggsíðu sína : " Þegar ég lít til baka , þá eru dagbókarfærslurnar stundum vandræðalegar , stundum bráðfyndnar ( oft án þess að það sé ætlunin ) .
Eftir nokkrar blaðsíður er ég aftur á sama stað – bý í London , lifi tvöföldu lífi , með öllu því erfiði sem það útheimtir ...
Sem er einfaldlega of erfitt til langs tíma .
Líklega bjóst ég alltaf við því að sá hluti ævinnar , sem ég skrifa um , myndi fjara út í minningunni , að ég gæti stungið honum ofan í kistu og farið að hugsa um annað .
Aðskilið hann frá hinni " raunverulegu mér " .
En ég áttaði mig á því eftir nokkur ár , að þó að ég hafi breyst mikið frá því ég skrifaði dagbækurnar – mér hefur orðið mjög ágengt í lífi mínu , meðal annars vegna þess sem ég upplifði þá – þá verður Belle alltaf hluti af mér .
Hún á ekki heima í kistu , heldur lít ég hana sem raunverulega hlið á sjálfri mér .
Það er ekki aðeins lífið utan veruleika Belle sem er raunverulegt , heldur er ALLT raunverulegt .
" Belle og persónan sem skrifaði um hana höfðu verið aðskildar of lengi .
Ég varð að sameina þær .
" Brot úr Opinskárri ævisögu gleðilegrar konu mardi , le 4 novembre Litlar handtöskur , svei þeim .
Tískutímaritin pranga inn á mann sífellt nýjum smáveskjum , einu fyrir hverja árstíð .
En þegar haft er í huga hvað ég þarf daglega að bera með mér : skæri sem hægt er að brjóta saman ( tvinnaspottar eru óvætturinn ) penna ( ég hef ágætt minni , samt ekki svo ) síma ( til að hringja í ymbuna , staðfesta komur og brottfarir ) smokka ( bæði úr pólýúretan og latexi , sumir eru með ofnæmi ) skeið smurningu á flösku varagljáa ( varalitun eftir munngælur er afar ómeðfærilegt sýsl ) púðurdós og maskara flösku með vellyktandi ( sítrónuilmur gagnast vel ) pappírsþurrkur nærbrækur og nælonsokka til skiptanna lykla , greiðslukort , annað smálegt og stundum ; geirvörtuklemmur , pungþvingu og margóla gúmmípísk , þá dugar ekkert minna en stóreflis tuðra .
Að pakka öllu þessu í lítið pent kvenmannsveski er svartur galdur sem sjálfur Houdini hefði ekki ráðið við .
Deneuve var dama dagsins í mynd Bunuels Franska leikgyðjan heimskunna Catherine Deneuve var í aðalhlutverki í erótísku meistaraverki spænsk-mexíkanska leikstjórans Luis Bunuels , Belle de jour , sem frumsýnt var 1968 .
Íslenskt heiti myndarinnar gæti verið dama dagsins en gleðikona er í Frakklandi gjarnan nefnd belle de nuit ; kona næturinnar .
Deneuve lék í myndinni unga , fagra og ríka læknisfrú sem elskaði eiginmanninn afar heitt en hann fullnægði þó ekki líkamlegum kröfum hennar .
Severine Serizy , konan sem Deneuve túlkaði , tók það til bragðs að svala þörfum sínum utan veggja heimilisins ; fékk sér vinnu í eftirmiðdaginn virka daga , á milli klukkan tvö og fimm , sem gleðikona á hóruhúsi í París .
Starfans vegna notaði hún gælunafnið .
Catherine Deneuve varð árið 1995 í 38. sæti í kjöri kvikmyndatímaritsins Empire um kynþokkafyllstu kvikmyndastjörnuna frá upphafi .
Unga kynslóðin hér heima þekkir frönsku leikkonuna e.t.v. ekki síst fyrir að leika ásamt Björk Guðmundsdóttur í kvikmynd Lars von Triers , Dancer in the Dark , fyrir nokkrum árum .
