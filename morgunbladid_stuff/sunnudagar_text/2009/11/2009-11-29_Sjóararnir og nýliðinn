Myndin er ein af nokkrum mikilvægum verkum hins skammlífa leikstjóra Hals Ashbys .
The Last Detail er umdeilanlega besta mynd leikstjórans og í miklu uppáhaldi á þessum bæ , ein þeirra sem hægt er að sjá aftur og aftur .
Óvenju þétt og gallalítil , byggð á handriti Roberts Townes , safaríku og kjarnyrtu , þráðurinn margslunginn , persónusköpun skýr , leikurinn afbragð , kvikmyndataka Michaels Chapmans gráleit og dumbungsleg við hæfi innihaldsins .
Leikstjórn Ashbys slík að með myndinni var hann kominn í fremstu röð ungra leikstjóra í Bandaríkjunum .
Það sem menn fettu helst fingur út í var gróft orðbragðið , enda aðalpersónurnar , Billy " Bad Ass " Buddusky ( Jack Nicholson ) og " Mule " Mulhall ( Otis Young ) , harðsoðnir atvinnusjóliðar af lægri gráðunum .
Þeir eru valdir til að flytja Larry Meadows ( Randy Quaid ) , einfaldan , bláeygan og stelsjúkan nýliða , í fangelsi í öðrum landshluta .
Í upphafi hyggjast félagarnir ljúka þessu verki af í snatri og sletta síðan ærlega úr klaufunum .
Sú áætlun breytist , harðjaxlarnir fá samúð með brjóstumkennanlega ungmenninu sem ekkert þekkir lífið sem hann hefur tæpast hafið og á fyrir höndum langa frelsissviptingu fyrir smámuni .
Gera það fyrir hann sem þeir geta þessa síðustu daga utan rimlanna .
En öllum góðum stundum lýkur .
Hrjúf blanda gamans og alvöru , oft bráðfyndin en alvaran skammt undan , við erum minnt á það með kuldalegum litum og umhverfi en hlýjan er einnig til staðar , og þar sem síst skyldi , hjá rustalegum sjóurunum .
Þeir hafa hjartað á réttum stað og Nicholson hefur sjaldan verið betri en hinn óheflaði , tæpitungulausi Buddusky , sem lúrir á ýmsu óvæntu undir skrápnum .
saebjorn@heimsnet.is 