Hver var Snorri Sturluson ? Óskar Guðmundsson reynir í þessu umfangsmikla verki að svara spurningunni og útskýra jafnframt verk mannsins , umhverfið sem hann lifði og hrærðist í , og æviferilinn .
En hver var þessi Snorri ? Engar samtímamyndir eru til af honum , engin lýsing er heldur til á honum , en bækur eru honum eignaðar og hann er fyrirferðarmikil persóna í Sturlungu .
Grunnskólanámið segir að Snorri hafi sagt hin fleygu orð " Út vil ek " þar sem hann var staddur í Noregi og vildi komast heim , hann hafi skrifar margar merkar bækur og síðan hafi hann verið drepinn heima hjá sér í Reykholti árið 1241 , eftir að hafa mælt hin frægu lokaorð " Eigi skal höggva " .
Þegar talað er um merkustu íslensku rithöfundana eru þeir Halldór Laxness oft nefndir í sömu andrá .
Bækur hafa verið skrifaðar um Halldór – svo sannarlega var kominn tími til að stórt verk væri skrifað um Snorra ; framtakinu ber að fagna , og útkomunni .
Bakgrunnur Óskars er blaðamennskan , en hann er menntaður í sagnfræði og bókmenntum og hefur auk þess unnið að rannsóknum á miðöldum og tekið saman upplýsingar um minnisverð tíðindi frá þeim tíma .
Allt nýtist þetta honum við ritun Snorra .
Óskar leitar heimilda víða og vísar í hin og þessi skjöl , eins og sést á tilvísana- , heimilda- og nafnaskrám sem fylla um 60 síður .
En þrátt fyrir að fræðilegum kröfum sé fylgt hefur höfundurinn einsett sér að skrifa sögu sem er læsileg , forvitnileg , og ennfremur spennandi , og það tekst honum vel .
Í raun er ekki annað hægt er dást að þeirri samfellu sem er í frásögninni , þar sem heimildir eru greinilega oft af skornum skammti .
Óskar gæðir frásögnina lífi og lit með sviðsetningum og hugleiðingum um aðstæður , menn og málefni .
Hann fylgir ævi Snorra ; til að byrja með tekur hann ákveðin árabil fyrir og rekur hvað drífur á daga söguhetjunnar , en þegar líður á er það eitt ár í senn , og er það flæði af og til brotið upp með köflum þar sem fjallað er um tiltekna þætti , eins og auðmanninn Snorra eða rithöfundinn Snorra .
Og þetta er svo sannarlega hrífandi frásögn , enda Snorri Sturluson einn helsti leikarinn í þeim dramatísku og blóðugu átökum sem leiddu til þess að Íslendingar töpuðu sjálfstæði sínu .
Við kynnumst piltinum sem ungum er komið í fóstur í Odda , hvernig hann tengist helstu valdaættum landsins og í Noregi , og hvernig auður og völd taka að safnast að honum á fullorðinsárum .
Á sama tíma er hann að yrkja og skrifa , eða láta skrifa bækur fyrir sig .
Lesandinn kynnist ótal persónum , og hætt við að á stundum þyki mönnum nóg um .
En tengslin voru þetta flókin , allir skyldir öllum , eða tengdir á margvíslegan hátt , og menn mynduðu bandalög eftir því hvernig vindar blésu .
Óskari tekst vel að hjálpa lesandanum við kynnin af sögupersónum því reglulega er brugðið upp misstórum ættartrjám , sem sýna tengslin ; foreldra og börn , frillur og frændur , og ennfremur hjálpa margar skýringarmyndir við skilning .
Vissulega byggist margt á Sturlungu , enda fjallar hún um aðalpersónur sögunnar og er rituð af frændum Snorra ; Óskar segist hafa tilhneigingu til að virða heimildagildi hennar .
Þetta er ekkert síður saga þessara tíma en saga Snorra Sturlusonar , tíma gríðarlegra flokkadrátta , valdabaráttu og svika .
Óskari tekst vel að segja þá sögu alla , og sýna hvernig Snorri hefst til valda en lendir smám saman undir og fellur að lokum fyrir hendi frænda sinna og tengdasona .
Að ósekju hefði mátt fjalla enn meira , og jafnvel fræðilegar , um rithöfundinn Snorra ; um verkin sem honum eru eignuð , ekki síst prósann .
Það hefði aukið gildi bókarinnar enn frekar , án þess að draga nokkuð að ráði úr því fína rennsli sem Óskar nær í frásögnina þegar Snorri fer að fullorðnast og margar helstu persónur hafa verið kynntar til sögu .
En engu að síður er þessi ævisaga Snorra afskaplega vel lukkuð , og varpar ljósi á áhugaverðan en mótsagnakenndan mann , og þá róstusömu tíma þegar hann var uppi – áður en hann sagði í kjallaranum í Reykholti við Árna beisk " Eigi skal höggva .
" Einar Falur Ingólfsson 