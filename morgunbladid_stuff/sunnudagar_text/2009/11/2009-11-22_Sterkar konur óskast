Það eru viðtekin sannindi í bókaútgáfu að hinn dæmigerði lesandi er kona á miðjum aldri , áhugasöm um menningu og oftar en ekki langskólagengin .
Þrátt fyrir það er bókmenntahefð okkar enn karllæg ; þó blessunarlega sé sjatnað flóðið af mæðulegum þroskasögum ungra karla sem ætlaði okkur lifandi að drepa fyrir nokkrum árum , er fátt um sterkar konur að pakka inn fyrir þessi jól .
Það kemur í sjálfu sér ekki á óvart að lítið fari fyrir konum sem sögupersónum ; af þeim íslensku skáldverkum sem ég hef lesið undanfarinn mánuð eða svo eru karlar í góðum meirihluta – 38 á móti 19 .
Flestar karlabókanna eru þroska- og baráttusögur karla sem þurfa að komast að því hverjir þeir eru ( eða hverjir þeir voru ) , en inn á milli eru líka bækur sem eru með sterkum konum eða stúlkum í aðalhlutverki , til að mynda Svo skal dansa eftir Bjarna Harðarson , þar sem umkomulausar konur bogna en brotna ekki , og eins í sögunni hans Sindra , Dóttir mæðra minna , þar sem helstu sögupersónur eru konur sem takast á við mikil og erfið örlög .
Þá eru eiginlega upp taldar sterkar konur fyrir þessi bókajól , og þær eru í boði karla .
Í bókum kvenna birtast meiri gufur , nefni sem dæmi pasturslitla aðalpersónu Blómanna frá Maó eftir Hlín Agnarsdóttur , og höfuðpersónu Hins fullkomna landslags Rögnu Sigurðardóttur sem er óttalegur veifiskati ( veifiskata ? ) ; hefur lítið sem ekkert frumkvæði þó hún sé alltaf að setja sig í skylmingastellingar ( enda eru skylmingar nútímans í eðli sínu varnaríþrótt ) .
Í Góða elskhuganum hennar Steinunnar eru þrjár veigamiklar persónur , forvitnilegur karl , kona sem þýðist hann fyrir einhverjar sakir og svo geðlæknir , fínt efni í sterka sögupersónu , vel menntuð , gáfuð og ákveðin , en svo kemur það í ljós í bókinni að hún þráir ekkert frekar en gullhamra frá karlinum og þegar þeir loks koma er lífi hennar lokið .
Kristin Marja kemst eiginlega einna best frá þessu öllu saman í Karlsvagninum , þó hún sé frekar að velta fyrir sér kynslóðabili en bili milli karla og kvenna þá eru konurnar heilar og saga þeirra trúverðug .
Svo verður ekki annað sagt en að sú Auður djúpúðga sem birtist í samnefndri bók Vilborgar Davíðsdóttur sé mikið kjarnakvendi .
Ég bíð spenntur eftir framhaldinu .
