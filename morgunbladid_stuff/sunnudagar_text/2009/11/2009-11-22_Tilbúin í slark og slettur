Galli við stafrænar myndavélar er að þær þola mun minna en gömlu filmuvélarnar , sem takmarkar eðlilega notagildi þeirra .
Framleiðendur hafa verið misduglegir að setja á markað vélar sem böðlast má með og því er fengur í apparati eins og nýrri vél frá Canon sem þolir margt misjafnt .
Einn helsti kosturinn við vélina er hve " klunnaleg " hún er , ef svo má segja , því það er mjög gott að halda á henni , ekki síst þegar maður er með vettlinga eða hanska .
Vélin er vatnsheld og höggvarin , og þó ekki hafi verið farið út í að reka niður tjaldhæla til að prófa hana lét ég hana verða fyrir hnjaski , detta og vökna , án þess að hún slægi feilpúst .
Hún er líka rykvarin og þolir að sögn allt að 10 gráða frost , en ekki hefur verið nógu kalt í haust til að láta reyna almennilega á það og fulllangt gengið væri að stinga henni í frystikistu .
Myndstillingar eru fínar í henni og eins geta þeir sem eitthvað kunna fyrir sér í myndafræðum stillt hana út og suður .
Hún er með þrefaldan aðdrátt og hristivörn sem eykur notagildið gríðarlega .
Vídeó er VGA .
mov-skrár ( QuickTime ) , 640x480 dílar , 30 rammar á sekúndu , en hljóðið er ekkert sérstakt .
Fátt er um takka á vélinni , enda á hún að vera eins einföld í notkun og unnt er og hentar því vel fyrir byrjendur .
Hugbúnaðurinn sem fylgir er um margt sniðugur , til að mynda greinir vélin ef verið er að taka andlitsmyndir og reynir að stilla liti samkvæmt því , auk þess sem hún lætur vita ef einhver lokaði augunum á meðan myndin var tekin svo hægt sé að taka nýja .
Þægilegt er hversu snögg vélin er í gang þegar kveikt er á henni , um eða innan við sekúnda leið þar til hægt var að taka mynd .
arnim@mbl.is 