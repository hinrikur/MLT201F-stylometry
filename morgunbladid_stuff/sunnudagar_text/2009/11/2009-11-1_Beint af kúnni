Nú fer að hilla undir nýja plötu frá Rod Stewart .
Kallast hún Soulbook , og er nokkurs konar framlenging á The Great American Songbook-seríunni , sem fór upp í fjórar plötur , var semsagt blóðmjólkuð eins og hægt var .
Það er auðvelt að pinna Rod gamla niður sem metnaðarlausa , afdankaða poppstjörnu sem gerir nokkurn veginn hvað sem er til að standa undir afborgunum á villunni ríkmannlegu í Kaliforníu en það er eitthvað við Rod sem gerir það að verkum að maður fyrirgefur honum hvað sem er .
Hann er bara svo kúl ! Í árdaga var hann þekktur undir nafninu Rod " The Mod " , vísun í að hann var með allt á kristaltæru hvað viðkom nýjustu tísku og almennum svalheitum .
Rod hóf sinn söngferil snemma á sjöunda áratugnum en fann ekki fjölina almennilega fyrr en hann gerðist söngvari í Faces sem samanstóð af þremur fyrrverandi meðlimum The Small Faces , honum og svo Ron Wood gítarleikara .
Samhliða hóf hann að gefa út sólóplötur og er þessi hér , hans þriðja , sú kunnasta en hún inniheldur smellinn " Maggie May " .
Platan kom út 1971 og ber með sér hrærigraut stíla ; rokk , kántrí , sálartónlist , blús og þjóðlagatónlist dansar um hljóðrásirnar í mismiklu samkrulli .
Eigindi plötunnar felast fyrst og fremst í framreiðslunni sem er afslöppuð og temmilega kærulaus um leið og hún er uppfull af spilagleði .
Rod og Faces nutu mikillar hylli í upphafi áttunda áratugarins , ekki síst vegna þessarar verkalýðsnálgunar við rokkið þar sem tær , ölfyllt gleði stýrði mönnum og var dagskipunin , dagskipunin segi ég en það var varla að það rynni af mönnum einn einasta dag á þessum tíma .
Fleiri sólóplötur áttu eftir að fylgja en Rod hefur ekki enn náð að hitta á þá óræðu töfra sem leika um þessa bráðvel heppnuðu plötu .
arnart@mbl.is 