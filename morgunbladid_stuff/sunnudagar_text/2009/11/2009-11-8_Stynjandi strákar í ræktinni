Að bregða sér í ræktina getur verið meiriháttar upplifelsi .
Ekki einasta má nýta slíka ferð til að hrista skanka , teygja liminn stirða og svitna ærlega sér til heilsubótar , heldur er líka hægt að hafa hina bestu skemmtan af því að fylgjast með atferli mannfólksins í þessu húsi skrokkanna .
Þar má vart þverfóta fyrir tiltölulega fáklæddu fólki sem " tekur á því " í hinum ýmsu stellingum .
Óneitanlega ber þá margt fyrir augu .
Auðveldlega er hægt að koma blóðinu á góða hreyfingu með því einu að graðga í sig ( með augunum ) alla kúlurassana sem hnyklast stinnir undir buxum margra karlkyns gesta .
Mamma mía , það er ekki laust við að konur lamist stundum við þetta sjónræna áreiti og sitji hreyfingarlausar í einhverju tækinu , gjörsamlega heillum horfnar og geta með engu móti haft augun af öllu þessu vel ræktaða holdi .
Eina sem skyggir á þessa sælu er að margir þessara hel-köttuðu karlmanna sem stunda ræktina af miklum móð , þeir virðast hafa týnt sér í dýrkun á eigin líkama .
Þeir elska spegilmynd sína öðru fremur , fá aldrei leið á því að " pósa " skammlaust fyrir framan spegilinn og skoða sig frá öllum hliðum .
Og þeir þrífast á augnaráði annarra .
Ef þeir efast eitthvað um að fólk sé hætt að horfa á þá , þá gefa þeir frá sér slík óhljóð í glímunni við lóðin , að það getur ekki með nokkru móti farið fram hjá eyrum allra í salnum .
Oftast eru þessi hljóð líkust því að viðkomandi sé að reyna að koma frá sér hörðum hægðum .
En stundum hljóma þessar stunur eins og kynferðisleg fullnæging sé um það bil að bresta á , og það getur verið harla vandræðalegt í öllu þessu fjölmenni .
Fá þeir virkilega svona mikið út úr þessum átökum að jaðri við alsælu ? Eða eru þeir bara að undirstrika að þeir taki svo svakalega á , að ekki sé nokkur leið að koma í veg fyrir að dýrsleg hljóð hrökkvi úr barka þeirra ? Ekki veit ég hvort þeir halda að þessi truflandi hljóð séu mjög karlmannleg eða þeim sé einfaldlega bara drullusama .
Það er líka sorglegt að horfa upp á hvernig sumir missa sig í vöðvasöfnuninni , geta ekki látið staðar numið þegar þeir hafa náð að skapa flottan skorinn kropp .
Fíknin tekur völd , mikið vill meira , og þá er stutt í sterana .
Þeir verða afkáralegir , jafnvel hlægilegir í útliti .
Göngulagið verður heft af vöðvum og handleggirnir ná ekki að leggjast eðlilega að síðunum .
( Hvernig ætli þeim gangi að skeina sig ? ) .
Og ekki geta blessaðir mennirnir , svona afmyndaðir af vöðvum , haldið síma upp við eyra nema með þeirri hendinni sem tilheyrir hinum helmingi líkamans .
Kona spyr sig : Hvernig maður er það sem eyðir svo miklum tíma í útlitið og hefur það ekki aðeins númer eitt , heldur líka númer tvö og þrjú í forgangsröðinni að pumpa eigin vöðva ? Og hvernig hagar slíkur sperrileggur sér í rúminu ? Gera má ráð fyrir að sá sem er uppfullur af líkamlegri sjálfhverfu sé upptekinn af því að skoða hvernig eigin líkami tekur sig út í bólförunum og eyði þó nokkurri orku í að spenna vöðvana þannig að komi sem best út .
Og vilji láta dást að sér .
En á móti kemur að sjálfsagt nýtist hann vel til kynlífsleikja þar sem fimleikar koma við sögu , hann getur eflaust hangið lengi á löppunum eða á höndunum í einhverri rólunni eða riminni .
Og næsta víst er að úthald hans er til fyrirmyndar í þeim samfarastellingum sem eru mjög líkamlega krefjandi .
Vert er að taka fram að í ræktinni ( skiptimarkaði nútímans ) er hellingur af mönnum sem ekki elska eigin upphandleggsvöðva framar öllu öðru og metnaður þeirra stendur til annars en kílóafjölda sem þeir taka í bekkpressu .
