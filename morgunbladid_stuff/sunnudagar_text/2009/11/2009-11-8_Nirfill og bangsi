Það er ánægjulegt að tvær bækur sem henta börnum og unglingum og eru óumdeilanlega klassískar eru nú fáanlegar í íslenskri þýðingu .
Sú fyrri er Jólaævintýri , hin margfræga saga Charles Dickens , um nirfilinn Ebeneser Scrooge sem verður fyrir furðulegri reynslu á jólanótt og finnur fyrir vikið hinn sanna jólaanda og endurheimtir um leið sinn betri mann sem hann hafði glatað fyrir löngu .
Bókafélagið Ugla hefur endurúgefið verkið í þýðingu Karls Ísfelds frá árinu 1942 .
Forlagið gaf söguna út í þýðingu Þorsteins frá Hamri árið 1986 en sú útgáfa er löngu ófáanleg .
Jólaævintýri er mikil dýrðarinnar bók enda kunni Dickens svo sannarlega til verka .
Lýsing hans á Scrooge snemma í verkinu er þannig að hún fyllir unga lesendur samblandi af forvitni og óhug og fær þá til að lesa áfram , eftirvæntingarfulla um framhaldið : " Hann var harður og hvass sem tinna , sem ekkert stál hefur nokkru sinni getað fengið úr göfugan gneista , fámáll , sjálfbirgingslegur og einbýll sem ostra í skel .
Gamla andlitið var harðfrosið af kuldanum sem ríkti í brjósti hans , nefið kalið , kinnarnar skorpnar , göngulagið stirt , augun rauð , varirnar bláar og röddin hranaleg og rám ...
Enginn ylur gat vermt hann , enginn vetrarkuldi fengið hann til að skjálfa .
Enginn norðanvindur gat verið eins bitur og hann , enginn hríðarbylur eins hatrammur og ekkert steypiregn eins vægðarlaust .
" Dickens var einstakur sögumaður , heimurinn hefur ekki átt annan eins og mun kannski aldrei eignast neinn í líkingu við hann .
Bækur hans henta bókelskum unglingum ekki síður en þeim fullorðnu .
Jólaævintýri er ágætt dæmi um það .
Hún er full af furðum og hæfilegum óhugnaði sem skapar spennu .
Svo er þarna einnig að finna viðkvæmni sem ratar beina leið til þeirra sem eru svo ungir að árum að lífið hefur ekki náð að herða þá .
Þessi ljúfa viðkvæmni ratar ekki síður til þeirra sem eru orðnir fullorðnir en hafa varðveitt barnið í sér .
Seinni bókin sem ástæða er til að nefna er Húsið á Bangsahorni , framhald af Bangsímon , eftir A.A .
Milne sem Edda gefur út og Guðmundur Andri Thorsson þýðir .
Þetta er bók sem er full af skemmtilegum fáránleika , ærslum og glettni .
Eftir að hafa hitt vin sinn Eyrnaslapa kveðja Bangsímon og Gríslingurinn hann .
Eyrnaslapi svarar kveðju þeirra með orðunum : " Þakka ykkur fyrir að hitta mig af tilviljun .
" – Fyrir lesanda sem er í sæmilega góðu skapi eru þessi kveðjuorð einkar fyndin – eins og ótal margt annað í bók sem löðrar af skemmtilegum tilsvörum .
Bækurnar eru báðar afar fallega myndskreyttar og eiga heima hjá öllum bókelskum börnum og unglingum .
