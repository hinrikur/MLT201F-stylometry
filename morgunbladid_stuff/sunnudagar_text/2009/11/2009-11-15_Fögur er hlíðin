Miðnætti á fimmtudegi í miðborginni .
" Þetta er að lognast út af , held ég , " segir Steinar Bragi .
Nokkrar skáldspírur standa í hnapp fyrir utan Næsta bar , sjálfselskandi ljóðskáld eins og þau kalla sig .
Þetta kvöld er Nýhil með " open mic " , þar sem hljóðneminn er opinn öllum .
Tilefnið er burtför kanadíska ljóðsprundsins Angelu Rawlings , sem kallar sig a.rawlings á skáldamótum .
Hún sérhæfir sig í hljóðljóðum .
– Hvernig eru þau ? spyr blaðamaður í einfeldni sinni .
Og svar hennar er óvænt : " Maður gefur frá sér hljóð .
" – Í bland við ljóð eða hugsanir ? spyr blaðamaður forviða .
" Stundum .
" Blaðamaður mjakar sér inn fyrir , rétt í tæka tíð til að heyra síðasta atriði kvöldsins , þar sem fullorðinn karlmaður stendur á miðju gólfi , hefur tekið hljóðnemann traustataki og syngur gamlan smell .
Ekki stendur á viðbrögðum .
Vinur hans hleypur til hans , faðmar hann og segir : " Ó , þetta var geðveikt ! " A.rawlings flutti ljóð fyrr um kvöldið , þar sem hún var með frönsk tarotspil , hvaða þýðingu sem framandi uppruni spilanna hafði – kannski þá , að hún skildi ekki örlög sín .
En hún miðlaði engu að síður tilfinningum sínum yfir misskildum örlögum með hljóðrænum tilþrifum .
Kannski var Parísarskáld í salnum , sem skildi frönsk tarotspil , og náði hljóðljóðinu í allri sinni dýpt .
Barþjónarnir hafa hlustað á ljóð allt kvöldið , og einn þeirra er farinn að tala í hljóðum , sem laus eru við ljóð , og hljóða einhvern veginn á þennan veg : " Sjáðu verðið ! " Hann bendir á stórar verðmerkingar á barnum .
" Allt special price ! " En leikskólamærin , sem nú vinnur á barnum , segir að ljóð kvöldsins hafi verið misjöfn .
" Sum voru ögrandi , " bætir hún við .
" Eitt var um að nauðga ungbarni .
" A.rawlings gerir sig líklega til að hverfa af vettvangi og morguninn eftir fer hún af landi brott , en hún hefur verið á Íslandi í þrjá mánuði á styrk frá kanadískum stjórnvöldum .
Enda er yfirskrift kvöldsins " Blame Canada " .
En hún ætlar sér að snúa aftur næsta vor og vera allt sumarið , ganga Fimmvörðuhálsinn og um Þórsmörk , svona meðfram bókarskrifum .
Og hún á til orð yfir Íslendinga : " Þeir eru hráir , ástríðufullir og áfram um að segja sögur , fallegar og furðulegar sögur , sem gefa manni þrótt ; þeir eru opnastir allra í heiminum og hér er besta augnsambandið .
" Hún segist ekki vilja fara " heim " aftur og gerir táknrænar gæsalappir með fingrunum utan um heim .
Svo arkar hún af stað tregafullum skrefum , horfir upp Ingólfsstrætið og tautar eflaust fyrir munni sér : " Fögur er hlíðin .
" pebl@mbl.is 