Vitanlega er það einföldun dauðans að segja að hver áratugur hafi sín sérkenni , en má til sanns vegar færa – ef sjónarhornið er nógu þröngt .
Þannig má slá því fram að áttundi áratugurinn hafi verið diskóáratugur ( þó pönkið hafi komið fram á sama tíma ) .
Um líkt leyti og diskóið lagði heiminn að fótum sér ( eða heimurinn diskóið ) gerðust menn meðvitaðir um fátækt og óréttlæti í músíkinni og margir tóku að líta á hana sem verkfæri til að gera menn meðvitaða og ábyrga .
Aðrir sáu þó bara stuð í öllu saman , þar á meðal írsk-ítalskur strákur sem vann í plötubúð í Miami .
Baka til í plötubúðinni var hljóðver og þar fór strákur , Harry Wayne Casey , að fást við músík .
Menn lögðu við hlustir og eftir að hafa samið lög fyrir aðra um hríð kom fyrsta lagið með KC & The Sunshine Band út haustið 1973 .
KC & The Sunshine Band sló rækilega í gegn í Bretlandi , en gekk illa að komast á kortið heima fyrir þó aðrir listamenn hafi náð góðum árangri með lög eftir þá Casey og félaga hans .
Það var ekki fyrr en þriðja skífa sveitarinnar , Part 3 , kom út í október 1976 að hjólin tóku að snúast fyrir alvöru og snerust ört næsta áratuginn .
Tvennt hafði Casey / KC lært af því að vinna í plötubúð ; fólk átti erfitt með að læra lög og það var til fullt af fólki sem hafði engan áhuga á vitundarvakningu félagsþroska ; það vildi bara skemmta sér .
Hann beitti þeirri þekkingu sinni líka á markvissan hátt : heiti hvers lags var endurtekið í sífellu í textanum til að tryggja að enginn gleymdi því og síðan var heiti hvers lags endurtekið í sífellu til að tryggja að í því væri engin ádeila eða djúp merking ( í laginu góða " Shake Your Booty " er textinn eiginlega bara " shake your booty " og " shake , shake , shake " , það fyrrnefnda endurtekið átján sinnum , það síðarnefnda tólf sinnum .
( Til að fyrirbyggja misskilning þá þýðir " shake your booty " " hristu á þér rassinn " ) .
arnim@mbl.is 