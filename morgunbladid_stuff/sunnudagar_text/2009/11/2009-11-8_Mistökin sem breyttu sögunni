Þegar Walter Ulbricht , leiðtogi Austur-Þýskalands , svaraði á blaðamannafundi síðsumars árið 1961 aðspurður hvað austur-þýsk stjórnvöld ætluðu að gera til þess að stöðva straum fólks til Vestur-Berlínar sagði hann að enginn hefði í hyggju að reisa múr .
Ummæli hans vöktu litla athygli á þeim tíma , en voru þeim mun oftar rifjuð upp síðar meir .
Aðeins nokkrum dögum eftir að hann sagði þessi orð var hafist handa við að reisa Berlínarmúrinn .
Múrinn var á austur-þýsku embættismannamáli kallaður " andfasískur skjólveggur " , en var í raun táknmynd stjórnarfars , sem glatað hafði allri réttlætingu og trúverðugleika .
Íbúar Vestur-Berlínar voru iðulega spurðir hvort það fylgdi því ekki innilokunarkennd að búa í borg , sem var afgirt með múr , en það var öðru nær .
Vestur-Berlín átti að vera sýningarglugginn til austurs .
Þeir sem voru hinum megin við múrinn voru lokaðir úti .
Hefði getað farið illa Múrinn stóð í rúm 28 ár .
9. nóvember eru 20 ár liðinn frá því hann féll .
Sú tilhneiging er rík eftir á að hyggja að líta svo á að atburðarás sögunnar hafi verið óhjákvæmileg .
Múrinn hlaut að falla rétt eins og sól rís í austri og hnígur í vestri .
Það getur hins vegar verið villandi að festast í sögulegri nauðhyggju .
Það þarf ekki nema að líta til blóðbaðsins á Torgi hins himneska friðar í Kína 4. júní til þess að sjá hvað hefði getað gerst í Austur- og Mið-Evrópu .
Það segir sína sögu um hvað lítið þurfti að bera út af að þegar fjöldamótmæli voru haldin í Leipzig 9. október 1989 voru átta þúsund manns úr lögreglunni , hernum og Stasi tilbúnir gráir fyrir járnum að láta til skarar skríða og stjórnendum spítala höfðu verið gefin fyrirmæli um að búa sig undir að taka við fólki .
Ef til vill varð harkaleg framganga kínverskra stjórnvalda gegn mótmælendum til þess að bæði stjórnvöld og mótmælendur í Austur-Evrópu gættu þess að skærist ekki í odda .
Á hinn bóginn lögðu kínversk stjórnvöld sig fram um að greina hrun kommúnismans í Evrópu og fall Sovétríkjanna til þess að læra af mistökum kolleganna í Kreml og finna leið til þess að tryggja að kínverski kommúnistaflokkurinn héldi völdum .
1989 er eitt magnaðasta ár seinni tíma sögu .
Almenningur tók völdin í sínar hendur , ekki bara í Austur-Þýskalandi , heldur um alla Austur-Evrópu .
Í Póllandi var Samstöðu hleypt að borðinu og í júní vann hún stórsigur í kosningum .
Pólverjar höfðu reyndar alltaf verið kommúnistastjórninni óþægur ljár í þúfu og spyrntu gegn ítökum Sovétríkjanna og mun Stalín einhvern tímann hafa sagt að kommúnismi passaði Pólverjum eins og hnakkur kú .
Í Ungverjalandi opnaði kommúnistaflokkurinn fyrir fjölflokka kerfi .
Sagnfræðingar hafa komist að því að kommúnistar í Ungverjalandi höfðu glatað valdaeinokun sinni þegar í janúar .
Eitt af öðru köstuðu þessi ríki af sér oki , sem þau höfðu borið frá lokum heimsstyrjaldarinnar síðari .
Gorbatsjov ákvað að standa á hliðarlínunni Lykilatriði var að Sovétríkin ákváðu að grípa ekki í taumana , heldur leyfa atburðarásinni í leppríkjunum að hafa sinn gang .
Þegar í janúar var Míkhaíl Gorbatsjov orðið ljóst að staða Sovétríkjanna væri orðin það slæm að sovéskum hermönnum yrði ekki beitt utan landamæranna .
Sovéski herinn yrði kallaður brott frá Afganistan þrátt fyrir beiðni leppstjórnarinnar í Kabúl um frekari hjálp .
Leiðtogar í Austur-Evrópu fengju sama svar .
Þegar Gorbatsjov kastaði þeirri stefnu , sem kennd var við Leoníd Brezhnev , að styðja þyrfti við kommúnistastjórnir hvar sem þær væru , fyrir borð opnaðist farvegur fyrir frelsisbaráttu almennings .
Gorbatsjov kom til Berlínar á þjóðhátíðardegi Austur-Þýskalands 6. október og mátti heyra kurr í mannfjöldanum .
" Lífið refsar þeim , sem kemur of seint , " sagði Sovétleiðtoginn við Honecker , sem entist ekki mánuðinn á valdastóli .
Þótt Gorbatsjov ætti eftir að sitja tveimur árum lengur biðu hans sömu örlög .
Og á afmæli byltingarinnar í Moskvu 7. nóvember stóð hópur andófsmanna með skilti nokkra kílómetra frá Rauða torginu .
Á eitt þeirra var letrað : " Öreigar allra landa – fyrirgefið okkur .
" Misskilningur á misskilning ofan Höfundur yfirlýsingarinnar , sem leiddi til þess að Berlínarmúrinn féll heitir Gerhard Lauter .
Fyrir hádegi 9. nóvember sest hann að verki með þremur starfsfélögum sínum .
Þeir ákveða að ganga lengra en þeim hafði verið falið án þess að spyrja yfirboðara sína .
Slíkt hefði verið óhugsandi nokkrum árum fyrr .
" Hægt er að sækja um einkaferðir til útlanda án þess að uppfylla þurfi skilyrði ( tilefni ferðar eða aðstæður skyldmenna ) , " hljómar ein lykilsetningin .
Til að koma í veg fyrir að almenningur héldi að við tæki yfirgengileg bið eftir vegabréfsáritun sagði síðan : " Leyfi verða afgreidd með stuttum fyrirvara .
" Lokasetning yfirlýsingarinnar var á öðru blaði .
Þar stóð að breytingarnar ættu að taka gildi 10. nóvember .
Þegar textinn var tilbúinn var allt kapp lagt á að bera hann undir helstu valdastofnanir Austur-Þýskalands auk þess sem stjórnvöld í Moskvu urðu að vita hvað stæði til .
Þegar textinn var lesinn fyrir miðstjórn kommúnistaflokksins , sem þessa daga hélt sinn tíunda aðalfund , virðast menn hafa haldið að yfirlýsingin snerist um að í stað þess að þurfa að taka lest til Tékklands til að komast til Vestur-Þýskalands yrði hægt að komast beint frá Austur-Þýskalandi .
Sovésk stjórnvöld lýsa einnig yfir velþóknun sinni , en gera sér heldur ekki grein fyrir því að textinn er ekki í samræmi við þær hugmyndir , sem settar höfðu verið fram tveimur dögum fyrr.Enginn áttaði sig á því að þessar setningar myndu tákna endalok Berlínarmúrsins .
Günter Schabowski hafði með höndum samskipti við fjölmiðla í kringum miðstjórnarfundinn .
Skömmu fyrir blaðamannafund síðdegis 9. nóvember setur Egon Krenz , arftaki Honeckers , yfirlýsinguna í hönd Schabowskis , sem ekki hafði fylgst með þegar málið var kynnt miðstjórninni .
Á blaðamannafundinum les Schabowski tilkynninguna upp , en sleppir því að hún eigi að taka gildi daginn eftir .
Þegar hann er spurður um gildistökuna blaðar hann í pappírunum , sem hann er með , og finnur ekki seinna blaðið .
Hann segir því að hið nýja fyrirkomulag hljóti að taka gildi tafarlaust .
Hann jánkar þegar hann er spurður hvort þetta eigi einnig við um Vestur-Berlín .
Fjölmiðlar eiga næsta leik .
Orð Schabowskis valda miklu uppnámi .
Reuters og dpa segja að nú megi austur-þýskir borgarar ferðast út úr landinu , en AP gengur skrefi lengra og segir að búið sé að opna landamærin .
Fólk byrjar að safnast saman við landamærastöðvar í Austur-Berlín .
Mestur er mannfjöldinn í Bornholmer Strasse .
Skömmu fyrir ellefu um kvöldið tilkynnir fréttaþulurinn í vestur-þýska ríkissjónvarpinu að austur-þýsk stjórnvöld hafi opnað landamærin fyrir alla og frjálst sé að ferðast vestur yfir : " Hliðin á múrnum standa galopin .
" Opnið hliðið ! Þessi orð stóðust ekki þegar þau voru sögð , en voru orðin að veruleika tæpri klukkustundu síðar .
Harald Jäger var yfirmaður á landamærastöðinni í Bornholmer Strasse .
Eftir því sem mannfjöldinn varð meiri og krafan um að opna hliðin háværari reyndi hann ítrekað að fá fyrirmæli yfirboðara sinna um hvernig hann ætti að bregðast við .
Ljóst var að ekki þýddi að segja að um misskilning væri að ræða og biðja fólk að koma aftur daginn eftir .
Á endanum varð Jäger ljóst að þráaðist hann mikið lengur við gæti fólk einfaldlega troðist undir .
Rétt áður en klukkan slær hálftólf lætur hann opna hliðið og fólkið streymir í gegn , fyrst hikandi og síðan af meiri ákveðni .
Berlínarmúrinn var fallinn .
Aðdragandinn var röð mistaka og á endanum tók lágt settur embættismaður ákvörðun , sem setti mark sitt á heimssöguna .
