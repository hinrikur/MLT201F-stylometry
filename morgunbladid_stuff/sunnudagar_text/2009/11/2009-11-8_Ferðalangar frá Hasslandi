Sú ágæta hljómsveit Sleep sendi frá sér fyrstu breiðskífuna 1991 .
Sú plata hét Volume One og lofaði góðu , en áður en lengra varð haldið hætti einn stofnandi sveitarinnar til að gerast munkur .
Þá voru þeir þrír eftir ; Al Cisneros , söngvari og bassaleikari , Matt Pike gítarleikari og Chris Hakius trommuleikari .
Sú þrenning tók upp næstu skífu , Volume Two , sem kom út sama ár .
Sveitarmenn tóku síðan upp prufur og sendu metalútgáfunni góðu Earache sem varð svo hrifin að prufurnar voru gefnar út í nóvember 1992 á plötunni Sleep ' s Holy Mountain , sem er lykilplata í stonerrokksögunni .
Holy Mountain fékk svo fína dóma að Sleep bauðst samningur við stórfyrirtæki , London Records , og fullt af peningum í þokkabót .
Peningarnir komu sér vel , því þeir félagar gátu keypt heilmikið af sterku grasi og lokað sig inni í hljóðveri að semja og taka upp næstu tvö árin .
Líklega hafa þeir reykt of mikið því þegar þeir skiluðu plötunni inn , komu með frumtaksafrit í kristalshauskúpu á fund London Records fengu forsvarsmenn útgáfunnar áfall , því á disknum var aðeins eitt lag , Dopesmoker , 63 mín .
að lengd .
Fyrirtækið neitaði að gefa plötuna út og rak mannskapinn aftur inn í hljóðver að taka upp .
Eftir japl , jamm og fuður skiluðu Sleep-félagar styttri útgáfu lagsins , 52 mínútum í stað 63 , undir nýju heiti , Jerusalem í stað Dopesmoker , en það dugði ekki til og frekar en að sætta sig við frekari breytingar hætti sveitin .
Platan kom því ekki út á sínum tíma , en til er ólögleg útgáfa af Jerusalem frá 1999 .
Það var svo ekki fyrr en 2003 að Dopesmoker kom út í upprunalegri mynd og menn gátu loks meðtekið snilldina ; gagnrýnendur hafa keppst við að lofsyngja verkið , kalla það meistaraverk stonerrokksins .
Fyrstu þrjár mínútur Dopesmoker eru einskonar upphitun ; trommur og bassi koma ekki inn fyrr en á þriðju mínútu , og söngurinn hefst ekki fyrr en rúmar átta mínútur .
Kannski ekki svo nýstárlegt , en sama gítarriffið er notað allar sextíu mínúturnar með smávægilegum tilbrigðum og spilað mjög hægt .
Texti lagsins er ævintýralegur , eða réttara sagt ævintýralega steiktur .
Hann fjallar um það að segja sig úr lögum við samfélagið með hasspípuna í hendinni og fylgja reyknum því hann leiði mann til Gítarrifflands .
Hvar það land er að finna er ekki ljóst en það tengist Zíon eitthvað , Nasaret , eyðimörkum Egyptalands , ánni Jórdan og Hasslandi , hvar sem það er annars að finna .
Kannski er Gítarriffland og Hassland sami staðurinn , hljómar í það minnsta svo .
arnim@mbl.is 