Hátíðarsalur Háskóla Íslands var nánast fullsetinn sl. þriðjudag , þegar dr. Sigrún Ólafsdóttir , lektor í félagsfræði við Bostonháskóla , og dr. Jón Gunnar Bernburg , dósent í félagsfræði við Háskóla Íslands , kynntu niðurstöður alþjóðlegrar rannsóknar á fordómum gagnvart geðrænum vandamálum á ráðstefnu á vegum Hugarafls .
Aðsóknin ein sýnir þann áhuga , sem er á þessum málaflokki .
Á undanförnum áratug hafa orðið til nokkur grasrótarsamtök , sem vinna að málefnum geðsjúkra .
Hugarafl er eitt þeirra .
Það var því við hæfi , að Herdís Benediktsdóttir , einn af félagsmönnum í Hugarafli , sem hefur komið fram sem einörð baráttukona fyrir umbótum í málefnum geðsjúkra , setti ráðstefnuna .
Nokkrir aðrir félagsmenn í Hugarafli fluttu örsögur úr heimi þeirra , sem eiga við geðraskanir að stríða , sem samtökin hafa safnað saman og halda áfram að safna saman .
Þær sögur eiga heima í bók , sem mundi stuðla að því að draga úr fordómum , ef tekið er mið af þeim sögum , sem þarna voru sagðar .
Frásögn dr. Steindórs J. Erlingssonar vísindasagnfræðings af geðfræðsluverkefni Hugarafls í efri bekkjum grunnskóla og fyrstu bekkjum framhaldsskóla vakti sérstaka athygli og augljóst , að þar er um að ræða mikilvæga fræðslustarfsemi meðal barna og unglinga , sem líkleg er til að draga stórlega úr fordómum gagnvart geðsjúkum , þegar tímar líða .
Stjórnvöld ættu að stuðla að því , að þessi þáttur í starfi Hugarafls verði aukinn verulega .
Meginniðurstaðan í rannsóknum Sigrúnar Ólafsdóttur og Jóns Gunnars Bernburg er sú , að við Íslendingar stöndum nokkuð vel , þegar kemur að alþjóðlegum samanburði á fordómum í garð geðsjúkra en eftir sem áður eru fordómar hér verulegir .
Í umræðum á ráðstefnu Hugarafls kom reyndar fram sú skoðun , að þeir kynnu að vera meiri hér en rannsóknin gæfi til kynna .
Ástæðan væri sú , að Íslendingar vissu , að það væri ekki við hæfi , að sýna fordóma á þessu sviði og svöruðu spurningum í samræmi við það .
Einn af þeim , sem bentu á þetta , var Árni Páll Árnason félagsmálaráðherra .
Í könnun þeirra Sigrúnar og Jóns Gunnars kemur m.a. fram , að þriðjungur landsmanna telur , að fólk með þunglyndiseinkenni eigi ekki að gegna opinberum embættum , og tæpur helmingur að hið sama eigi við um fólk með einkenni geðklofa .
Til marks um það á hvers konar sandi þessi afstaða er byggð er ástæða til að benda á bók , sem út kom í Bretlandi fyrir rúmum tveimur áratugum eftir breska sálfræðinginn Anthony Storr en bókin heitir Churchill ' s Black dog , Kafka ' s mice and other Phenomena of the Human Mind .
Í bók þessari fjallar höfundur m.a. um ævilanga baráttu Winstons Churchills við þunglyndi og færir rök að því , að einungis sá , sem kynnzt hafi þeirri botnlausu örvæntingu , sem fylgi djúpu þunglyndi , hefði getað látið sér til hugar koma , þegar verst gekk í heimsstyrjöldinni síðari , að hægt væri að vinna sigur á Þjóðverjum .
Annað dæmi um stjórnmálaleiðtoga , sem risið hefur jafn hátt í sögunni og Churchill en átti við þunglyndi að stríða , er Abraham Lincoln .
Í sögu okkar samtíma er norski stjórnmálamaðurinn Kjell Magne Bondevik , sem var forsætisráðherra Noregs á árunum 1997-2000 og 2001-2005 , skýrasta dæmið um mann , sem átti við alvarlegt þunglyndi að stríða en gat engu að síður stjórnað landi .
Það er frændum okkar Norðmönnum til ævarandi sóma , að Kjell Magne Bondevik fór í leyfi frá störfum sem forsætisráðherra á meðan hann barðist við þunglyndi sitt og kom svo aftur og naut stuðnings þjóðarinnar til þess .
Hefðum við Íslendingar brugðizt við á sama hátt ? Því miður verð ég að viðurkenna , að ég er ekki viss um það , og byggi þá skoðun á dæmi úr síðari tíma sögu okkar , þótt ekki verði farið nánar út í það hér .
Þegar horft er til síðustu hálfrar aldar er ég ekki í vafa um , að dregið hefur úr fordómum á Íslandi í garð fólks með geðraskanir .
Því fer hins vegar fjarri að viðunandi árangur hafi náðst .
Það kom skýrt fram í frásögn Jónu Rutar Guðmundsdóttur , verkefnisstjóra á velferðarsviði Reykjavíkurborgar , af Straumhvarfaverkefninu , sem snýst um búsetuúrræði fyrir fólk með geðraskanir .
Hún hefur staðið frammi fyrir þessari spurningu : Hefur þú leyfi til að flytja þetta fólk í nágrenni við okkur ? Það kom líka fram hjá Halldóru Ólafsdóttur , yfirlækni á geðdeild Landspítalans , sem benti á , að vinnumarkaðurinn væri óvinsamlegur fólki með geðraskanir .
Rannsókn þeirra Sigrúnar Ólafsdóttur og Jóns Gunnars Bernburg getur lagt grundvöll að nýjum átökum á þessu sviði .
Hið sama á við um rannsókn , sem Margrét Eiríksdóttir geðhjúkrunarfræðingur kynnti á fundi í Geðhjálp í fyrrakvöld , fimmtudagskvöld , en í umræðum um hana kom m.a. fram , að kvikmyndir ýti undir þá tilfinningu fólks , að tengsl séu á milli geðsjúkdóma og þá sérstaklega geðklofa ( er ekki hægt að finna betra orð yfir þann sjúkdóm ? ) og ofbeldis .
Héðinn Unnsteinsson , sérfræðingur í heilbrigðisráðuneyti , sem hefur barizt markvisst fyrir umbótum í þágu fólks með geðraskanir , benti réttilega á , að æskilegt væri að fá meiri samanburð við aðrar Norðurlandaþjóðir og tók Sigrún Ólafsdóttir undir það .
Baráttan gegn fordómum í garð geðsjúkra verður að halda áfram .
Sigur í þeirri baráttu er ein af forsendunum fyrir því , að þeir , sem verða fyrir áföllum vegna þessara sjúkdóma , nái bata .
Við getum ekki sætt okkur við það , að fólk vilji ekki láta sjá sig meðal annars fólks vegna sjúkdóms eða að aðstandendur skammist sín fyrir sína nánustu vegna sjúkdóms þeirra .
