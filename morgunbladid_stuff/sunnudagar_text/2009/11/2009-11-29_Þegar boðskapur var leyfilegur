Augnablik á gangstétt fyrir utan lítið kaffihús .
Þar má fylgjast með fjórum rosknum mönnum í hrókasamræðum .
En þar sem þetta er bíómynd , þá eru væntingarnar engar um að fá að leggja orð í belg .
Áhorfendur á kvikmyndum Woodys Allens koma til að þegja og njóta samræðnanna .
Ekkert heyrist í salnum nema skrjáf í poppkorni .
" Það er gaman að sjá Woody Allen aftur í New York , " segir útvarpsmaðurinn Freyr Eyjólfsson og klofar áfram yfir bífurnar í sætaröðinni .
En skrjáfið þagnar á augabragði þegar Boris Yellnikoff , leikinn af Larry Edgar , fer að leiðast þófið , hann snýr sér til áhorfenda og talar beint til þeirra .
" Af hverju viljið þið heyra sögu mína ? " spyr hann hálfönugur .
" Þekkjumst við ? Líkar okkur hverju við annað ? " Áhorfendur vita að ekkert er þessu til fyrirstöðu .
Engar tæknilegar hindranir sem þarf að yfirstíga .
En yfirleitt er ímyndaður þagnarmúr milli kvikmyndapersóna og áhorfenda , án þess það sé orðað með beinum hætti , og ekki ætlast til að persónurnar láti sem múrinn sé ekki til .
Og raunar koma " svikin " ekki síður flatt upp á aðrar persónur myndarinnar .
" Ég segi ykkur það strax ...
að ég er ekki náungi sem vekur vellíðan hjá fólki .
Sjarmi hefur aldrei verið ofarlega á lista hjá mér ...
Og bara svo þið vitið það , þá er þetta ekki sú mynd ársins , sem vekur fólki mesta vellíðan .
Ef þið eruð slíkir fábjánar að leita hingað eftir vellíðan , farið þá heldur í fótanudd .
" Og tónninn er gefinn fyrir drepfyndna gamanmynd úr smiðju Allens .
Yellnikoff tekst ekki að drepa sig , þrátt fyrir nokkra viðleitni í þá átt , en er engu að síður sjúklega hræddur við dauðann og hleypur æpandi um íbúðina : " Ég er að deyja ! Ég er að deyja ! " Þegar eiginkonan hraðar sér til hans áhyggjufull , þá segir hann önugur : " Ekki núna ! En það gerist að lokum ! " Segja má að myndin sé óður til þess að njóta lífsins á meðan við getum , án þess að taka það of hátíðlega .
Þótt það hljómi sem klisja , þá er það allt í lagi , því eins og Yellnikoff segir : " Hvaða andskotans merkingu hefur þetta ? Enga .
Núll .
Ekkert verður að neinu .
" Þetta er mynd með boðskap .
Ekki er dregin dula yfir það .
Kannski af því að Allen skrifaði handritið á áttunda áratugnum , þegar boðskapur var enn leyfður í tilverunni og Lennon söng Imagine .
En þá rann gerð myndarinnar út í sandinn vegna fráfalls Zeros Mostels , sem ætlað var hlutverk Yellnikoffs .
Segja má að það hafi verið gráglettni örlaganna .
Enda verður Yellnikoff tíðrætt um að við mjökumst stöðugt nær grafarbakkanum .
Og hann mælist til þess að við njótum hverrar gleðistundar á því ferðalagi .
pebl@mbl.is 