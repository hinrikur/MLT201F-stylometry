Það er bæði hollt og gott að komast í burtu frá Íslandi þótt aðeins sé um nokkra daga eða vikur að ræða .
Það fékk ég að reyna þegar ég skellti mér í tveggja vikna frí til Bandaríkjanna nú fyrrihluta októbermánaðar .
Að vísu var það jafngott að ég var ekki lengur því ég frétti það þegar ég kom aftur heim að það hefði orðið að umfjöllunarefni hér heima að fyrst ekkert birtist eftir mig í Morgunblaðinu lægi í augum uppi að búið væri að reka mig .
Ég komst að því við heimkomuna að svo var ekki .
Kortið mitt sem hleypir mér inn á Mogga virkaði og sömuleiðis stimpilklukkan .
Þar sem ég dvaldi í góðu yfirlæti í Dutchess-sýslu í New York-ríki , hringdi gemsinn minn einn góðan veðurdag og ég sá á númerabirtinum að góðvinur minn , Flosi Ólafsson , leikari , leikstjóri , rithöfundur , lífskúnstner og húmoristi með meiru var á línunni .
Ég svaraði honum af þeirri hlýju og væntumþykju sem hann átti ávallt skilið og sagði við hann : " Gaman að heyra í þér , Flosi minn , hérna úti í stórkostlegum haustlitunum við Hudson-river .
" Flosa brá svo mikið við að heyra að ég væri í Bandaríkjunum að hans fyrstu viðbrögð voru þau að hann ætlaði að kveðja mig " med det samme " og tala bara við mig þegar ég væri komin heim .
Ég hélt nú ekki – vildi fá að vita hvaða erindi Flosi vinur minn ætti við mig .
Hann spurði ósköp hógvær : " Ertu nú viss um það Agnes mín ? Er ekki svo dýrt að tala svona til hennar Ameríku að hætta sé á því að bæði þú og Mogginn farið á hausinn ? ! " Alltaf sami æringinn , hann elsku besti Flosi .
Hann vildi sem sé segja Agnesi frá því að áttræðisafmælið væri framundan og endurútgáfa á þeirri makalaust skemmtilegu bók Í kvosinni .
Spurði svo hvort mér þætti þetta eitthvað til þess að segja frá í Mogga ! Eftir heimkomu vorum við Flosi í sambandi og Pétur Blöndal skrifaði þetta líka frábæra viðtal við hann sem birtist hér fyrir viku .
Þar , eins og ævinlega , fór Flosi á kostum .
Það var bara til einn Flosi og það er mjög einkennilegt að vera farin að tala um hann í þátíð .
Laust eftir hádegi á föstudag hinn 23. október sl. hringdi gemsinn minn og ég sá að þetta var Flosi .
Ég svaraði ofurkát því ég taldi að honum hlyti að vera batna ört og örugglega fyrst hann væri farinn að hringja í vinkonu sína af sjúkrabeði á Lansanum : " Elsku kallinn minn .
Ertu farinn að hressast ? " spurði ég áfjáð en lágvær hlátur og ómþýð rödd Lilju barst úr tólinu .
Hún sagðist bara vera að hringja fyrir Flosa og gaf mér svo samband .
Flosi bauð mér og Ragnari Axelssyni að koma í nokkrar mínútur í heimsókn .
Við brunuðum til byggða síðdegis á föstudag og hittum Flosa hinsta sinni , rúmum sólarhring áður en hann dó .
Vitanlega hvarflaði slíkt ekki að nokkrum manni .
Flosi svaraði spurningum mínum með gamanmálum og hafði eigið heilsufar – " Ég er afleitur og allur í maski " – í flimtingum .
Þar var honum rétt lýst – hann grínaðist fram í rauðan dauðann .
Flosi og Lilja voru vinir mínir og velgerðarmenn .
Í vor var ég í tæpar tvær vikur í Reykholti og kom mikið til þeirra hjóna að Bergi sem Flosi nefndi svo gjarnan Stóra Aðal-Berg ! Þangað er gott að koma , þar er gott að vera .
Dýrlegt svefnloft er yfir hesthúsi þeirra hjóna á Bergi .
Þar sefur maður bara vel , með hestaangan í loftinu , sveitakyrrð og fuglasöng .
Flosi sat gjarnan á stól , við suðurhlið hússins , þegar ég renndi í hlað , stundum á náttsloppnum , sem honum þótti gott að vera í , svona framundir hádegi að minnsta kosti .
Hann faðmaði mig alltaf að sér þegar ég kom í heimsókn , leiddi mig svo inn í eldhús til Lilju sinnar sem bar í okkur kræsingarnar með kaffinu .
Síðan tók við sögustund og á henni gat teygst og það verulega þar sem Flosi fór á kostum að hætti hússins og við Lilja lögðum einstaka orð í belg en skemmtum okkur aðallega og hlógum því frásagnargáfa Flosa var óviðjafnanleg eins og alþjóð veit og bækur hans bera glöggt vitni um .
Svo áttum við Flosi og Lilja það til að skella okkur í heita pottinn þeirra og halda áfram léttu spjalli , " djúpum umræðum um þjóðfélagsmál " , þar sem við , hvort sem þið trúið því eða ekki , lesendur góðir , vorum sammála um miklu fleira en við vorum ósammála um og á það bæði við um menn og málefni .
Flosi leysti mig gjarnan út með einni eða tveimur bókum áður en ég renndi aftur heim í Reykholt og hló mig í svefn við lestur bóka Flosa , ýmist frum- eða endurlestur .
Ég kveð Flosa og er efst í huga þakklæti fyrir að hafa átt hann að vin .
