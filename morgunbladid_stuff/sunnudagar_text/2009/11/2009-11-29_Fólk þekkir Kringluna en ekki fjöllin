Hann hafði margsinnis ekið fram hjá fjallinu , ennþá oftar flogið yfir það og ávallt hugsað með sér : " Á þessum tindi ætla ég einhvern tíma að standa ! " Einn góðan veðurdag varð draumurinn að veruleika .
" Ég vissi ekki hvernig ég átti að vera þegar ég var kominn þarna upp .
Tilfinningin var dásamleg .
Fyrsta hugsunin var að hringja í pabba .
Sambandið var gott og röddin skalf af stolti þegar ég kastaði á hann kveðju : Pabbi , veistu hvar ég er staddur ? " Hann hlær að minningunni og viðurkennir að á þessu augnabliki hafi sér liðið eins og hann væri aftur orðinn ellefu ára .
" En er nokkuð að því ? " Aldeilis ekki .
Karl Gústaf Gústafsson sigraðist á Herðubreið ásamt 38 öðrum félögum í gönguklúbbnum Toppförum í ágúst síðastliðnum .
Hann hefur kynnst landinu vel í gegnum starf sitt sem flugmaður en sjaldnar lagt það undir fót .
" Satt best að segja átti ég aldrei von á því að skrá mig í gönguklúbb .
Fannst það eitthvað svo kerlingalegt , " segir hann og hlær dátt .
" Síðan lenti ég í veikindum í fyrravetur og varð töluvert dapur í kjölfarið .
Þá fór félagi minn að tala um að ég þyrfti endilega að drífa mig í gönguklúbb .
Það væri svo hressandi fyrir sálartetrið .
Mér leist mátulega vel á það í upphafi en lét á endanum til leiðast .
" Þverskurður af samfélaginu Karl gekk fyrst í Ferðafélagið Útivist en sá klúbbur var of stór fyrir hans smekk .
" Á þessum tímapunkti þurfti ég á smærri klúbbi að halda .
Meiri nánd .
Toppfarar var því upplagður félagsskapur fyrir mig .
" Hann segir klúbbinn hafa breytt lífi sínu .
" Þetta er allt í senn , útivist , hreyfing og félagsskapur .
Það er feikilega gott fólk í Toppförum , þverskurður af samfélaginu .
Eins og við vitum öll eru erfiðir tímar , mikil þjáning , og fyrir vikið aldrei mikilvægara að krydda tilveruna .
Við þurfum líka á samhygð og samheldni að halda og það er aldrei misklíð í þessum hópi .
Dragist einhver aftur úr er bara beðið eftir honum .
Mottóið er einfalt : Það kostar ekkert að brosa og hlæja ! " Um fjörutíu manns voru í klúbbnum þegar Karl gekk til liðs við hann í vor en núna er fjöldinn kominn upp í eitt hundrað .
" Það varð sprenging eftir Herðubreiðarferðina enda var hún ákaflega vel heppnuð .
Það hefur greinilega spurst hratt út .
" Hann fullyrðir að þetta sé ein skemmtilegasta ferð sem hann hafi farið í um dagana .
" Við gistum inn í Dreka og stemningin í hópnum var í einu orði sagt frábær .
Við fengum Sæma landvörð til liðs við okkur en hann þekkir Herðubreið eins og lófann á sér .
Sæmi er frábær náungi og lóðsaði okkur góðfúslega upp á topp .
Það er talsvert grjóthrun þar , þannig það getur komið sér vel að vanur maður fari fyrir hópnum .
" Goretex og græjur Spurður hvort fólk þurfi ekki að vera í góðu formi til að ganga á fjöll segir Karl það æskilegt en ekki nauðsynlegt .
" Það er fínt að ganga og synda til að búa sig undir fjallgöngur .
Annars skiptir viljinn mestu máli .
Sé hann fyrir hendi kemur hitt af sjálfu sér , " segir Karl og bætir kankvís við að það sé þjóðsaga að mikið þurfi af goretex og græjum .
" Heilbrigð dómgreind er aðalatriðið .
Fólk verður bara að prófa sig áfram og finna hvað hentar því .
" Toppfarar hittast öll þriðjudagskvöld og ganga saman og einu sinni í mánuði er farið í lengri ferð , allt frá einum upp í fjóra sólarhringa .
Yfirbygging er engin en hópurinn kemur reglulega saman í sölum og heimahúsum til skrafs og ráðagerða .
Framundan er ferð á Bláfjallasvæðið um næstu helgi sem lýkur með jólahlaðborði og " húllumhæi " , eins og Karl kemst að orði .
Karl hefur víða drepið niður fæti í heiminum enda verið í millilandaflugi í meira en áratug .
" Það er álíka spennandi fyrir mig að koma til Ástralíu og fyrir venjulegt fólk að fara upp í Breiðholt , " segir hann og glottir .
Hann hefur því góðan samanburð og furðar sig á því hvað Íslendingar séu latir að ferðast um landið sitt .
" Við sjáum ekki alltaf hvað við búum í fallegu og hreinu landi .
Kjósum frekar að flatmaga á ensku ströndinni á Kanarí .
Útsýnið er endalaust á Íslandi og hvergi í heiminum sér maður aðrar eins andstæður lita .
Að ekki sé talað um birtuna .
Hún er einstök .
" Að líta inn á við Það er tilfinning Karls að stór hluti þjóðarinnar viti lítið um landið sitt .
" Fólk þekkir ekki helstu fjöll og ár .
En það þekkir Kringluna ! Er ekki tími til kominn að kíkja á gömlu góðu landafræðina með börnunum ? " Enda þótt sú auma kerling kreppan sé óvelkomin segir Karl hana eiga sér jákvæða birtingarmynd .
Hún þvingi landann til að líta inn á við .
" Það hefur aldrei þótt skynsamlegt að sækja vatnið yfir lækinn .
" Karl hefur fengið útrás fyrir gamalt áhugamál eftir að hann fór að ganga með Toppförum : Ljósmyndun .
" Ég hef alltaf haft áhuga á ljósmyndun og mynda mikið , bæði fólk og náttúru .
Ég tek " hlunkinn " að sjálfsögðu með mér í ferðirnar og hef tekið ógrynni mynda , " segir hann og með " hlunknum " á hann við myndavélina .
Myndirnar eru þó bara fyrir hann og hans nánustu .
" Ég hef engan áhuga á að koma mér upp heimasíðu .
" Spurður hvort hann komi til með að halda göngunni áfram er Karl fljótur til svars .
" Svo sannarlega .
Fjallgöngur eru orðnar órjúfanlegur hluti af mínum lífsstíl .
" 