Ég var að reykja ál sem ég fékk vestan frá Mýrum , " segir Kjartan Halldórsson , sem rekur Sægreifann í Verbúð 8 við Geirsgötu og fiskbúð meðfram því .
" Þeir hafa líka verið að veiða fyrir mig ál í Grindavík , Járngerðisstaðabændur .
Við reykjum álinn hér á staðnum í þýskum reykofni og þetta er veislumatur , sjáðu .
Þetta er náttúrlega dýr afurð í innkaupum , en það má nota hana ofan á rúgbrauð eða snittur með hrærðu eggi og skreyta svo .
Og ef fólk vill , þá get ég flakað álinn .
Svo má auðvitað kaupa hann á veitingastaðnum .
" Kjartan segist vera Skaftfellingur austan af Meðallandi , einu mesta álaveiðisvæðinu á sínum tíma .
" Þá var állinn kofareyktur í sveitinni og soðinn eins og annar fiskur .
Hann var oft á borðum á Syðri-Steinsmýri .
Og þar voru kallar að veiðum eins og Bjarnfreður Ingimundarson frá Efri-Steinsmýri , faðir Magnúsar og þeirra bræðra .
Hann átti nú tuttugu börn með Ingibjörgu konunni sinni , blessaður maðurinn .
Þó að hann væri ekki mikill bóndi , þá var hann vísindamaður og mjög vel gefinn .
Að vísu var hann framsóknarmaður ! Eftir allar þessar barneignir þurfti hann að þiggja af sveitinni .
En þá sá hann líka roðann í austri ! Þá varð hann harður kommúnisti – þar sá hann hamingjuna ! Í gamla daga fór ég oft með móður minni að færa þeim mjólk , en þetta var mikið vinafólk foreldra minna , og þá var Ingibjörg stundum grátandi við hliðina á Bjarnfreði .
Móðir mín spurði : " Af hverju ertu að gráta ? " " Já , Halldóra mín , " svaraði hún , " mikið vildi ég að við værum komin til Rússlands .
" " Af hverju segirðu þetta ? " spurði móðir mín .
" Já , Halldóra mín , þar gera karlarnir svo mikið fyrir konurnar .
" Þá fékk Bjarnfreður biblíurnar sendar frá Stalín .
" 