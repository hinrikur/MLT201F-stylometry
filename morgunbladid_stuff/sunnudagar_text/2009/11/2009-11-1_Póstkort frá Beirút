Líbanon er eins og anddyri að Mið-Austurlöndum í þeim skilningi að í höfuðborginni Beirút mætast straumar austurs og vesturs .
Þótt margar líbanskar konur beri höfuðslæðu gefa þær vestrænum kynsystrum sínum ekkert eftir hvað varðar hátískufatnað og hælaskó .
Og í líbanskri matargerðarlist blandast fornir siðir áhrifum frá þeim þjóðum sem lengst af réðu í þessu landi , Tyrkjum og Frökkum .
Í grófum dráttum má skipta borginni í tvennt – kristna og múslímska hlutann , eða Austur- og Vestur-Beirút .
Ég bý í vesturhluta borgarinnar , rétt við Hamra-stræti .
Hér bera ófá sundurskotin hús borgarastyrjöldinni merki .
En þetta er hverfið mitt og sumar göturnar hafa búið um sig djúpt innra með mér , einhvers staðar í næsta nágrenni við Bárugötuna á sólríkum sumardegi .
Hamra-hverfið iðar af mannlífi og að morgni dags leggur ilminn af kryddi og nýbökuðu brauði frá opnum brauðbúðum sem bjóða upp á manousheh ; ljúffengar flatbökur með olíu og timjan-kryddblöndu , sem eru dæmigerður líbanskur morgunverður .
Í Hamra er hægt að kaupa flest það sem hugurinn girnist , allt frá alklæðnaði úr Vera Moda til persneskra teppa og litskrúðugra magadansbúninga .
Á götunni sem kennd er við Jóhönnu af Örk er að finna litlu plötubúðina Charade sem selur úrval arabískrar tónlistar , meðal annars geisladiska líbönsku söngdívunnar Fairuz sem í hálfa öld hefur haldið stöðu sinni sem sameiningartákn allra Líbana ; súnníta jafnt sem sjíta , kristinna og Drúsa .
Á kaffihúsinu Prag er tilvalið að væta kverkarnar með svalandi límonaði eða líbanska bjórnum Almaza , og taka síðan stefnuna niður að sjó .
Alveg niðri í sjávarmálinu er Manara Palace , ekki snyrtilegasti veitingastaður borgarinnar en þar er á boðstólum líbanskt mezze , úrval gómsætra smárétta sem borið hafa hróður matarmenningar landsins víða .
Fersk sjávargolan gerir staðinn þess virði að heimsækja .
Frá Manara-höllinni má ganga svokallaða Corniche , steinsteypta göngugötu sem liggur meðfram strandlengjunni endilangri og skipar stóran sess í hugum Beirútbúa .
Um helgar þarf maður að þræða leið sína eftir þessum göngustíg á milli skokkara , hrópandi kaffisölumanna , og heilu fjölskyldnanna sem hafa komið sér fyrir með stóla , prímus og teketil og hina ómissandi vatnspípu .
Miðbærinn er í göngufæri , allur endurbyggður eftir hörmungar borgarastríðsins .
Út frá klukkutorginu liggja göngugötur í allar áttir , þéttskipaðar veitingastöðum ; líbönskum , japönskum , ítölskum og frönskum .
Þeir sem hins vegar vilja komast í rólegra umhverfi ættu að gera sér ferð upp í fjall , á veitingastaðinn Mounir þar sem hægt er að snæða líbanskan mat eins og hann gerist bestur .
Beirút er þekkt fyrir fjörugt næturlíf , en knæpur og næturklúbbar eru flestir í Gemmayze-hverfinu sem tilheyrir austurhluta borgarinnar .
Þeir sem vilja bregða undir sig betri fætinum ættu að koma við á Centrale sem er afar nýmóðins staður , einhvers konar járnrör um það bil 15 metra frá jörðu , þar sem opnað er út til hálfs þegar líða tekur á nóttina svo gestir geti notið ferska loftsins .
Í næsta nágrenni er Saifi Village þar sem ungir líbanskir hönnuðir hafast við á vinnustofum sínum og í litlum búðum , uppfullum af nánast yfirgengilegum smartheitum .
Hér er líka kaffihúsið Paul sem er miðpunktur hins franska yfirstéttaranda sem leikur um austurhluta borgarinnar .
Þangað er gaman að koma til að skynja til fullnustu þann kraumandi suðupott ólíkra menningarstrauma sem Beirút sannarlega er .
Það er ómögulegt að láta sér leiðast í þessari borg sem stundum hefur verið kölluð , , París Mið-Austurlanda " .
Sigrún Erla Egilsdóttir 