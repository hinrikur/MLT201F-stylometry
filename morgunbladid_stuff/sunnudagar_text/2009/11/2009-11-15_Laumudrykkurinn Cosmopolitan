Ef einhver kokteill er tengdur góðæri , gleði og glaumi , er það líklegast Cosmopolitan en það breytir því ekki að drykkurinn er góður og það má vel drekka hann í laumi í kreppunni .
Drykkurinn á uppruna sinn að rekja til áttunda áratugarins og mótaðist frá uppskriftum fjölda barþjóna .
Cosmopolitian varð fljótlega vinsæll drykkur en vinsældirnar náðu hæstu hæðum með tilkomu sjónvarpsþáttanna Sex and the City .
Drykkurinn varð næstum eins og aukapersóna þáttanna þar sem hann kom iðulega við sögu þegar Sara Jessica Parker , í hlutverki Carrie Bradshaw , og vinkonur hennar fengu sér drykk saman .
Úr varð einskonar popp-menning í kringum þennan drykk og varð hann óhemju vinsæll meðal vinkvenna á börum bæjarins .
Í dag er heldur dýrt að panta sér Cosmopolitan á börum og ekki þykir við hæfi að veifa þrýstnum veskjum .
En svo þessi góði drykkur falli ekki í gleymsku er tilvalið fyrir vinkonur að hittast og blanda sér Cosmó , skella Sex and the City í DVD-spilarann og kjafta fram á rauða nótt .
signyg@mbl.is Kósýheit með Cosmó og Carrie 5 cl sítrónuvodki 1,5 cl Cointreau 1,5 cl ferskur lime safi 3 cl trönuberjasafi Öllu blandað saman og hrist með kokteilhristara og síðan hellt í há Martiniglös .
Það er tilvalið að skreyta þennan drykk með límónusneið .
