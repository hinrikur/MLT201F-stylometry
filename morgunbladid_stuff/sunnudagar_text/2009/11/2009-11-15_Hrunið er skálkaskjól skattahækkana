Framundan eru mestu skattahækkanir í sögu þjóðarinnar .
Þeir sem fyrir þeim standa segja þetta nauðsynlegt verk , ef ekki óhjákvæmilegt , því ríkissjóð sárvanti fé eftir þann mikla efnahagslega afturkipp sem orðið hefur .
Sömu segja reyndar einnig að Icesave- " skuldbindingarnar " muni verða fjarri því að sliga þjóðina , þótt þingið éti ofan í sig sáttafyrirvarana og samþykki allan pakkann nánast í upprunalegri mynd .
Svo vill til að upphæðirnar sem hinar illbærilegu skattahækkanir eiga að skila í ríkissjóð eru svipaðar og vaxtakostnaðurinn einn af Icesave setur á almenning á hverju ári , og hann á þó að vera þjóðinni vel þolanlegur ! Er heil brú í málflutningi af þessu tagi ? Fjármálaráðherrann segir skattkerfið á Íslandi hafa verið eyðilagt .
Hann hefur ekki gefið neinar skýringar á hvað í þessum orðum felst .
Ekki verður þó betur séð en hann eigi við að skattstofnar hafi verið lækkaðir og í því felist eyðileggingin .
Þetta er sérkennilegt viðhorf og ekki góður vegvísir fyrir neinn fjármálaráðherra , sem gengur til skattkerfisbreytinga .
Vissulega voru skattstofnar lagfærðir og einstakir skattar lækkaðir .
En það undur gerðist að skatttekjurnar hækkuðu þegar frá leið en lækkuðu ekki eins og úrtölumenn höfðu óhikað spáð .
Umsvif í þjóðfélaginu höfðu tekið mikinn kipp , meðal annars vegna varfærinnar skattheimtu .
Stjórnmálamenn þess dags litu á skattgreiðendur þeim augum að þar færu hinir raunverulegu vörslu- og hagsmunagæslumenn ríkissjóðs , en ekki óvinir hans og því síður þrælar hans .
En þeir stjórnarherrar voru einnig raunsæismenn .
Þeir til að mynda sáu að fjármagnstekjuskattar , sem voru jafnháir tekjuskattsprósentu , hirtu allar tekjur , þar sem þeir lögðust einnig á þær bókfærðu upphæðir sem bæta áttu verðbólgutap .
Og þeir sáu að hinir háu fjármagnstekjuskattsstofnar færðu ríkissjóði litlar sem engar tekjur .
Þess vegna voru þeir lækkaðir .
Var það óréttlæti gagnvart öðrum tekjum ? Var það eyðilegging á skattkerfinu ? Fyrri spurningunni er þegar svarað hér að framan , en hvað með hina síðari ? Skattkerfi er ekki til fyrir sig sjálft .
Það er gert til að tryggja ríkissjóði fjármuni til að standa undir útgjöldum sem fulltrúar almennings á Alþingi vilja með réttu eða röngu að borgararnir standi fyrir sameiginlega .
Skattkerfi , sem á pappírunum gefur tekjur en vegna eigin þunga drepur allt í dróma , er þegar ónýtt .
Það verður ekki eyðilagt .
Það er vissulega eins skiptis ávinningur í því fyrir svangan lýð í litlu koti að slátra mjólkurkúnni , en sú stundargleði ber dauðann í sér .
Þetta eru sannindi sem Íslendingar hafa lært á þúsund ára þrautagöngu í harðbýlu landi .
Tilraunastarfsemi stuðningsmanna vinstristjórnar til að sannreyna hvort þessi lögmál hafi ekki breyst , fyrst að því fólki skolaði í valdastóla fyrir slysni , er bæði ill og óþörf .
Hún er hin raunverulega skemmdarstarfsemi .
Lögðust ætíð gegn lækkun skatta Hitt er rétt að ýmsir skattstofnar voru lagðir af , svo sem eignaskattar .
Fyrir því voru mörg rök og flest augljós .
Stærstur hluti eigna fólks hér á landi tengist íbúðarhúsnæði þess .
Eftir langa ævi , mikla vinnu og aðhald í útgjöldum urðu þær eignir að lokum skuldlitlar eða skuldlausar og báru því hæsta eignaskatt .
Á sama tíma sóttu sveitarfélögin hart í fasteignaskatta , undir þeim formerkjum að þar væri um eins konar þjónustuskatt að ræða .
Í þenslu og efnahagsbólu hækkuðu fasteignir mjög í verði og í framhaldinu fasteignamatið og þar með gjöldin .
Sveitarfélögin tóku þær hækkanir til sín að verulegu leyti þótt þjónusta við fasteignaeigendur ykist ekki að sama skapi .
Skattgreiðendur sátu því iðulega uppi með tvöfaldan eignaskatt í raun .
Fyrir utan þessar séríslensku aðstæður voru eignaskattar af þessu tagi hvarvetna á undanhaldi í veröldinni .
Skili eign tekjum , skattleggjast þær .
En eignir sem skila engu og menn hafa þvert á móti útgjöld af eiga ekki að vera andlag skattheimtu .
Þeir sem nú fara fyrir ríkisvaldinu í landinu lögðust ætíð og undantekningarlaust gegn öllum lækkunum á skattprósentum og afnámi á skattstofnunum og voru í þeim efnum heilsteyptir pólitískt fyrir sinn hatt .
Skattahækkanaáform þessa sama fólks hafa því ekkert með " hrunið " að gera .
Það er skálkaskjólið til að uppfylla þessa einu lífsskoðun sem stendur eftir þegar flestar hinar hafa verið sviknar að mestu eða öllu leyti .
Er það ólán Íslendinga að þessi hafi verið talan sem dregin var úr lottópottinum um loforðið eina sem ekki átti að svíkja .
Önnur lönd ýta undir atvinnulífið Stundum er látið eins og Ísland eitt sé að ganga í gegnum efnahagslegt stórslys .
Því fer fjarri og bent hefur verið á af þekktum erlendum álitsgjöfum að sumar þjóðir séu , þegar grannt er skoðað , að taka á sig mun þyngri högg en Ísland .
Það sem einkum var verra hér en annars staðar var að stórbankarnir voru aðeins þrír og í ljós kom að þeir voru allir sem einn í höndunum á lítilli klíku stórskuldara , sem þar með höfðu tekið þá alla í gíslingu .
Niðurstaðan var því orðin óhjákvæmilega sú að færi einn þeirra í þrot hlytu hinir að fara sömu leið eins og hendi væri veifað .
Sú varð raunin .
En önnur lönd sem að öðru leyti lentu í jafnmiklum hremmingum eða fast að því eru mun heppnari með stjórnendur en Ísland er .
Þar er allt gert til að ýta undir atvinnulífið .
Þar er þess gætt að halda lífinu í mjólkurkúnni en murka ekki úr henni lífið eins og hér stendur til .
Þar er þess gætt að láta skattkerfið skjóta stoðum undir fólk og fyrirtæki meðan hér stendur til að skjóta en sleppa stoðunum .
Ráðherrarnir kveinka sér Engir ráðherrar í rúmlega hundrað ára sögu stjórnarráðsins á Íslandi og þeir sem nú taka laun fyrir slík störf tala jafnoft og reglulega um hvað þeir vinni mikið og hvað verkefnin séu ofsalega erfið .
Á reglulegum blaðamannafundum forystumannanna , sem fjölmiðlamenn sitja svo penir og prúðir að leikskólakennarar sáröfunda ráðherrana , er yfirleitt ekkert sagt um hvað er verið að gera , hvort og þá hvað sé rætt við erlenda viðsemjendur , hvaða tillögur séu í farvatninu og hver áhrif þeirra verði á hagsmuni og kjör fólksins í landinu og á þjóðarhag og þar fram eftir götunum .
Mest er rætt um hve gríðarleg vinna hafi átt sér stað í stjórnkerfinu og hve ráðherrarnir hafi puðað mikið og hve allt sem við sé að fást sé erfitt .
Nú síðast var það helst að skilja að aðalgallinn við fyrirhugaða skattpíningu væri hvað vinnan við frumvörpin væri erfið fyrir ráðherrana .
Kom sérstaklega fram hjá forsætisráðherranum að engir ráðherrar á lýðveldistímanum hefðu erfiðað eins mikið við að koma á skattahækkunum og þau tvö sem þarna sátu .
Og þrátt fyrir alla þessa miklu vinnu og þrekvirki , sem hinir þreyttu ráðherrar þreytast þó aldrei á að tala um , situr sérstakur alþjóðlegur ráðgjafi þeirra agndofa er hann horfir á úrræðaleysið og fælni við ákvarðanir .
Þegar þetta er borið undir fjármálaráðherrann segir hann þreytulega á þessa leið : Já hann Mats okkar hefur oft blásið áður yfir ýmsu .
Og svo brosti hann þreytulega og öllum mátti vera ljóst að " hann Mats okkar " væri ekki nærri eins þreyttur og fjármálaráðherrann .
Og fréttamaðurinn kveikti ekki á eina fréttapunktinum sem þó stóð upp úr þreytustununum .
" Hann Mats okkar " hafði sem sagt , hvað eftir annað , gert athugasemdir við úrræðaleysi og ákvarðanaleysi ríkisstjórnarinnar .
Nú þegar Steingrímur J. er farinn að finna fyrir vandlætingu fólksins á skattahækkunaráformunum hleypur hann í það skjól að þessar breytingar muni hugsanlega aðeins standa í ár .
Hvern á þetta að blekkja ? Hver trúir því að menn rústi staðgreiðslukerfi skatta fyrir eins árs tilraun ? Af hverju geta menn ekki að minnsta kosti gert tilraun til að koma hreint fram ? 