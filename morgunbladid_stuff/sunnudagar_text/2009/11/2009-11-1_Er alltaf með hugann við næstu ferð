Sólveig Pétursdóttir hefur undanfarin ár sameinað áhuga sinn á ferðalögum og jaðaríþróttum .
Hún hefur m.a. kafað í Filippseyjum , verið á brimbretti í Ástralíu og á snjóbretti í Kanada en eftir að hún klárar ferðamálafræði í Háskólanum næsta vor langar hana í þyrluflugmannsnám en hún er þegar með atvinnuflugmannsréttindi .
Ylfa Kristín K. Árnadóttir ylfa@mbl.is Fjölmarga dreymir um að ferðast víða um heiminn , til framandi staða , en láta aldrei af því verða .
Sólveig er ekki ein af þeim .
Undanfarin ár hefur hún ferðast víða og alltaf tekið með sér brimbretti , snjóbretti eða " longboard " -ið sitt ( langt hjólabretti ) , hvað sem hentar aðstæðum á hverjum stað .
Hún segist hafa fengið ferðabakteríuna ung að árum og eftir nokkur ferðalög með foreldrum sínum um Evrópu skellti hún sér 17 ára í skiptinám til Bandaríkjanna í eitt skólaár – með snjóbrettið í farangrinum .
Eftir að hún kom heim var byrjað að skipuleggja næsta ferðalag en Sólveig viðurkennir að vera alltaf með hugann við næstu ferð .
Árin á eftir lá leiðin til Frakklands , Rússlands , Portúgals , Filippseyja , Englands , Austurríkis og Kanada , svo aðeins nokkur lönd séu nefnd .
Í fyrra fór hún ásamt öðru starfsfólki ferðaþjónustufyrirtækisins Ultima Thule á skútu til Grænlands og því næst ásamt vinkonu sinni , Bryndísi Sævarsdóttur , til Taílands , Taívans , Malasíu og Ástralíu .
" Ég les greinar í blöðum og á netinu og svo ferðast vinir mínir mjög mikið , " segir Sólveig , spurð hvaðan hún fái hugmyndir að næstu áfangastöðum .
" Á ferðalögum hitti ég líka fólk með sömu áhugamál og við spjöllum um staði sem við höfum ferðast til , " bætir hún við .
Eftir jól ætlar hún aftur til Filippseyja og því næst til Nýja-Sjálands .
Sannkallað Kodak móment Sólveig og Bryndís eyddu síðustu jólum og áramótum í bænum Byron Bay í Ástralíu en óvænt atvik setti sitt mark á ferðina .
" Annan í jólum var ég að renna mér á " longboard " -inu úti á götu og það var aðeins byrjað að dimma .
Ég var að koma inn á hringtorg þegar bíll á fleygiferð kom úr annarri átt og bílstjórinn sá mig ekki og ég sá hann ekki fyrr en of seint .
Ég reyndi að stöðva " longboard " -ið , beygja til hliðar og skransa en löppin rann af og fór undir bílinn .
Ökumaðurinn hægði aðeins á sér , hann sá hvað gerðist þar sem ég lá í götunni en hann brunaði svo áfram af stað , " segir Sólveig en hún hlaut opið beinbrot á sköflungnum .
Ökumaðurinn gaf sig fram á lögreglustöð nokkrum klukkutímum síðar og lék grunur á ölvun við akstur .
" Það fyrsta sem ég hugsaði um þegar ég starði niður á beinið og blóðið voru myndbönd af fótboltaslysum á YouTube .
Ég beið eftir að sársaukinn kæmi en ótrúlegt en satt fann ég bara fyrir þrýstingi .
Það er skrýtið hvernig líkaminn fer í sjokk og vinnur á móti óbærilegum sársauka .
Ég lá þarna í 20 mínútur að bíða eftir sjúkrabíl svo það var ekkert annað í stöðunni en að biðja vinkonu mína um að taka myndir , enda sannkallað Kodak móment ! Daginn eftir rankaði ég við mér og þá var ég búin að fara í tvær aðgerðir og var uppdópuð af morfíni , " segir Sólveig en upphaflega óttuðust sjúkraflutningamennirnir að taka þyrfti fótinn af Sólveigu þar sem brotið var svo slæmt að hún gat ekki hreyft tærnar .
Hún segir það því hafa verið afar dramatíska stund stuttu síðar á spítalanum þegar í ljós kom að hún gat hreyft tærnar .
Nú er hún með tein og fjórar skrúfur í hægri fætinum .
Sólveig segir að það hafi ekki runnið upp fyrir sér hversu alvarleg meiðslin voru fyrr en daginn eftir en þá var hún þakklát fyrir að ekki var keyrt yfir hnéð eða ökklann .
Ljóst var að Sólveig kæmist ekki á snjóbretti í Austurríki mánuði síðar , eins og til stóð .
" Ég var á sjúkrahúsi í viku og eyddi þar áramótunum ein og uppdópuð af morfíni .
Ég reyndi að líta á björtu hliðarnar og hugsa að það væri kannski fínt að byrja árið á botninum , það gæti þá bara orðið betra .
" Hafist var handa við að skipuleggja ferðina heim til Íslands og var hún talsvert frábrugðin því sem Sólveig hafði átt að venjast til þessa .
" Um leið og ég kom á flugvöllinn fékk ég hjólastól og ég þurfti aldrei að bíða í neinum röðum .
Ég og Bryndís flugum á fyrsta farrými með Singapore Airlines sem þýddi að það var allt í silki og við gátum lagt sætin alveg niður .
Hinsvegar þurfti ég að sprauta mig með blóðþynnandi lyfjum og var með morfíntöflur en þar sem við vorum nú á fyrsta farrými og komnar með kokteilalista áður en við fórum í loftið ákvað ég að fá mér einn kokteil , þá sjaldan að maður lyftir sér upp .
Kokteill ofan í morfín og blóðþynnandi lyf þýddi svo að ég var " game over " áður en flugvélin fór í loftið .
Svo vaknaði ég bara í annarri heimsálfu .
En ég gat auðvitað ekkert beygt hnéð svo að þegar ég þurfti að pissa í miðju flugi þá þurfti Bryndís að koma með mér því það var ekki hægt að loka dyrunum inn á klósett .
" Með atvinnuflugmannspróf og flugkennararéttindi Teinninn í fæti Sólveigar gerir það að verkum að þegar kalt er í veðri kólnar teinninn og Sólveig fær verki í beinið sem getur tekið hana marga klukkutíma að jafna sig á .
Þá pípa einnig öll öryggishlið á hana á flugvöllum .
Hún var lengi vel á hækjum og segir að aðeins nýlega hafi hún getað byrjað að skokka þó hún geti ekki enn hlaupið .
Læknarnir sögðu henni enda að það tæki a.m.k. eitt ár fyrir fótinn að jafna sig .
Fótbrotið hafði einnig þær afleiðingar að Sólveig gat ekki flogið flugvél fyrr en nú fyrir skömmu en hún er með atvinnuflugmannspróf og flugkennararéttindi .
" Ég hef alltaf haft áhuga á flugi , mér fannst flugvélar og sérstaklega þyrlur mjög spennandi þegar ég var yngri .
Á 18 ára afmælisdaginn minn fór ég í fallhlífarstökk í Bandaríkjunum og steig þá í fyrsta skipti inn í svona litla rellu .
Eftir það varð ég alveg ákveðin í að læra svo þegar ég kom heim frá Bandaríkjunum fór ég beint í einkaflugmanninn .
" Að loknu stúdentsprófi fór Sólveig til Bandaríkjanna að safna tímum og eftir það skráði hún sig í atvinnuflugmannsnám .
Hún tók bóklega hlutann í fjarnámi frá Oxford í Englandi en verklega hlutann hér heima .
Síðasta sumar náði hún sér í flugkennararéttindi .
Í sumar var Sólveig að vinna á Grænlandi og fékk þar m.a. að prófa að fljúga þyrlu .
" Það er án efa eitt það skemmtilegasta sem ég hef gert .
Núna er ég svolítið spennt fyrir því að fara í þyrluflugmannsnám , " segir Sólveig en eftir að hún lýkur BS-prófi í ferðamálafræði í Háskóla Íslands næsta vor er ætlunin að flytja til Nýja-Sjálands og vonandi fá þyrluflugmannsréttindi .
Svo er aldrei að vita hvað tekur við næst .
