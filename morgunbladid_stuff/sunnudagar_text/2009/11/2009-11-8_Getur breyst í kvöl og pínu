Enda þótt þær voni innilega að aldrei reyni á þá kunnáttu þurfa þyrluáhafnir Landhelgisgæslunnar á tveggja ára fresti að sækja námskeið þar sem æfð eru viðbrögð við nauðlendingu í sjó .
Fólk sem sérhæfir sig í að bjarga öðrum þarf líka að geta bjargað sjálfu sér .
Orri Páll Ormarsson orri@mbl.is Ljósmyndir : Árni Sæberg saeberg@mbl.is Þessi æfing er enginn barnaleikur .
Nef og ennisholur fyllast af vatni þegar okkur er hvolft í laugina og vatnið er að leka úr nefinu langt fram á kvöld .
Gallinn sem við erum í er heldur ekki sá léttasti .
Þetta er nokkuð erfitt og getur breyst í kvöl og pínu , " segir Björn Brekkan Björnsson , flugstjóri hjá Landhelgisgæslunni , sem fór nýverið ásamt þyrluáhöfnum Gæslunnar , alls níu manns , í æfingabúðir hjá fyrirtækinu Falck Nutec í Aberdeen í Skotlandi , þar sem æfð voru viðbrögð við nauðlendingu í sjó .
Þyrluáhafnir Gæslunnar sækja þessar æfingabúðir annað hvert ár og er þetta í fimmta sinn sem Björn fer .
Hann segir þetta alltaf taka jafnmikið á .
" Það er best að vera fyrstur , " útskýrir hann .
" Þá þarf maður ekki að horfa á hina súpa hveljur .
Ég tala nú ekki um ef mönnum er illa við vatn .
" En tilgangurinn helgar meðalið .
Þessi þjálfun getur skipt sköpum – og hefur gert það , t.a.m. þegar TF SIF nauðlenti í sjónum fyrir utan Hafnarfjörð .
" Án þessarar þjálfunar eiga menn litla von ef þyrlunni hvolfir eftir lendingu .
Þá skipta rétt og fumlaus viðbrögð öllu máli , " segir Björn .
Settir í búr og hvolft í laugina Æfingaferðin tók sólarhring að þessu sinni .
Hópurinn flaug utan snemma að morgni og var mættur í þjálfunina klukkan 13 .
Dagskráin var bókleg fyrstu eina og hálfa klukkustundina , þar sem farið var yfir aðferðafræðina og ferilinn í heild sinni .
Að því búnu skelltu menn sér í laugina .
Þeir byrjuðu á því að æfa sig aðeins , til að fá tilfinningu fyrir viðfangsefninu .
Síðan lá leiðin í búrið , þar sem mönnum var velt í þrígang .
Fyrsta veltan er auðveldust .
Þá eru menn með súrefnisstykki í munninum og geta strax byrjað að anda í kafi .
Búrinu er ekki snúið við fyrr en menn hafa náð valdi á aðstæðum og eru orðnir algjörlega rólegir .
Önnur veltan er erfiðari .
Þá halda menn á súrefnisstykkinu og þurfa að setja það upp í sig þegar þeir eru komnir á hvolf í vatnið .
" Það er hægara sagt en gert enda þarf að tæma lungað áður en maður getur byrjað að anda eðlilega , " segir Björn .
Þriðja veltan er erfiðust .
Þá eru menn með súrefnisstykkið í vasanum og þurfa að finna það áður en þeir setja það upp í sig og byrja að anda .
" Þetta er mjög óþægilegt enda fyllist nefið strax af vatni .
Það er líka erfiðara að anda með þessm litla kút þegar maður er á hvolfi en við venjulega köfun , " segir Björn .
Þrír kafarar eru tiltækir í lauginni fari eitthvað úrskeiðis .
Björn segir ekki óalgengt að menn þurfi aðstoð , einkum í fyrstu atrennu .
" Það er mjög óþægileg tilfinning enda er ekki hægt að stóla á kafara við raunverulegar aðstæður .
" Gera ekkert í sjö sekúndur Þegar menn eru lausir úr búrinu tekur þyrluhermirinn við .
Þar eru þrepin líka þrjú .
Byrjað er á því að dýfa herminum ofan í vatnið án þess að hvolfa honum .
Björn segir að byrji þyrla að sökkva eftir nauðlendingu hafi áhafnir skýr fyrirmæli um að setja aðra hönd á hurð eða glugga og hina á beltissylgjuna .
Síðan eiga menn að bíða aðgerðalausir í sjö sekúndur eða meðan þyrlan fyllist af vatni .
Að því búnu losa þeir höndina af beltinu , finna súrefnisstykkið , stinga því upp í sig og byrja að anda .
Súrefnið í stykkinu dugar í fimmtán sekúndur til tvær mínútur eftir því hvað menn anda ört .
Það er því brýnt að vera í góðri þjálfun og halda ró sinni .
Á leiðinni upp mega menn ekki gleyma að anda frá sér , annars er hætta á að loftbólur komist í blóðið og leiði til kafaraveiki .
Þessi æfing er endurtekin fyrir þá sem ekki ná að klára hana í fyrstu tilraun .
Eins og skyrtur í þvottavél Annað þrep æfingarinnar felst í því að hvolfa þyrlunni í 180 gráður í vatnið en miklar líkur eru á því að þyrlum hvolfi lendi þær í sjó , þar sem þyngdarpunkturinn er hár .
" Þá förum við eins að nema hvað þetta er miklu erfiðara þar sem þyrlan er á hvolfi .
Það er ótrúlegt hvað maður getur ruglast við það .
Veit hvorki hvað snýr upp né niður og einföldustu hlutir verða fáránlega flóknir , " segir Björn .
Þriðja þrepið er keimlíkt öðru þrepinu nema hvað herminum er hvolft í myrkri .
Björn segir menn ekki skylduga til að ljúka þeirri æfingu en Gæslumenn hafi gert það að þessu sinni .
Einnig er boðið upp á aukaæfingu , þar sem hluti áhafnarmeðlima stendur aftur í herminum , en sú staða getur hæglega komið upp .
" Þetta er mjög erfið æfing .
Þar sem menn eru ekki bundnir kastast þeir til eins og skyrtur í þvottavél þegar herminum er hvolft í vatnið , " segir Björn .
Klári menn æfinguna skammlaust eru þeir leystir út með sérstöku viðurkenningarskjali .
Spurður hvað gerist standist menn ekki prófið verður fátt um svör hjá Birni enda hefur sú staða ekki ennþá komið upp innan Gæslunnar .
" Það hefur enginn fallið ennþá og vonandi kemur ekki til þess .
" 