Læknirinn og rithöfundurinn Sir Arthur Conan Doyle hefur örugglega ekki haft grænan grun um að hann væri að skapa lífseigasta einkaspæjara sögunnar , þegar hann skrifaði A Study in Scarlet , á ofanverðri 19. öld .
Síðan eru liðin rösk 120 ár og Doyle átti eftir að skrifa fjórar bækur og 56 smásögur um hinn skarpgáfaða og ráðsnjalla uppljóstrara og hinn ómissandi aðstoðarmann hans , Dr. John Watson .
Mest kvikmyndaða sögupersónan Kvikmyndirnar komu til sögunnar á meðan Doyle var enn að skrifa á fullum afköstum um tvíeykið góða og hin nýi miðill var ekki lengi að finna peningalyktina af sagnabálkinum , sem var þá þegar búinn að ná mikilli útbreiðslu og geysivinsældum .
Fyrsta myndin sem var gerð eftir bókum Doyle , heitir einfaldlega Sherlock Holmes I. , breskrar ættar og var frumsýnd árið 1906 .
Rétt er að hafa í huga að þessar upplýsingar eru fengnar hjá IMDb gagnabankanum á alnetinu , en hann er fjarri því að vera fullkominn þegar kemur að fyrstu áratugum kvikmyndasögunnar .
Frá upphafi hafa vinsældir tvímenninganna verið með ólíkindum á hvíta tjaldinu og samkvæmt heimsmetabók Guinness , er Holmes mest kvikmyndaða sögupersóna heimsbyggðarinnar , með um 200 myndir að baki , sem hafa státað af einum 70 leikurum í aðalhlutverkinu .
Þessi ótrúlega myndasúpa er af öllum stærðum og gerðum og kemur víða frá .
M.a. var Holmes leikinn af Basil Rathbone í 26 mynda bálki á árunum 1939-46 .
Nigel Bruce fór með hlutverk Dr. Watsons , en myndirnar voru framleiddar í Hollywood , af 20th Century Fox ( 14 ) , og Universal ( 12 ) .
Áður hafði 15 mynda röð verið framleidd á 2. og 3. áratugnum í Bretlandi .
Tvímenningarnir hafa m.a. verið filmaðir í Sovétríkjunum sálugu , í Belgíu , Frakklandi , Finnlandi , á Ítalíu og víðar .
Verk Doyles hafa mörg verið sett upp á fjölunum , vítt og breitt og flutt í útvarpsþáttum í öllum heimshornum .
Þá hafa aðrir höfundar samið sínar eigin sögur og kvikmyndahandrit um Holmes og Dr. Watson og svo mætti lengi telja Nýtt Sherlock Holmes-æði í uppsiglingu ? Allt bendir til þess að þessi 120 ára gamli félagsskapur gangi í endurnýjun lífdaga um n.k. jól , eða áramót , en þá verður frumsýnd fokdýr og vönduð stórmynd sem ber nafn ofurspæjarans .
Er þegar búið að ákveða a.m.k. eina framhaldsmynd og bendir flest til þess að þær verði fleiri .
Það rýrir ekki væntingarnar að þessi nýjasti Holmes kvikmyndasögunnar er leikinn af stórleikaranum Robert Downey Jr. , og engu síðri fagmaður , Mark Strong , mannar hlutverk illmennisins , Blackwood lávarðar .
Dr. Watson er í höndum Jude Law og í leikhópnum er einnig að finna nöfn Rachel McAdams , sem leikur Irene Adler , einu konuna sem Holmes er í einhverjum kynnum við í bókunum ; James Fox leikur Sir Thomas en Guy Ritchie sér um leikstjórnina og tekur með sér nokkur kunnugleg skúrksandlit úr fyrri myndum sínum ( Lock , Stock and Two Smoking Barrels , Snatched , RocknRolla .
) Sherlock Holmes gerist á síðasta átatug 19. aldar , og færist félögunum Holmes og hans trygga aðstoðarmanni , Dr. Watson , ekkert lítilræði í fang , eða að koma upp um samsæri sem á að kollvarpa breska heimsveldinu .
Hefst myndin á því að Holmes og Watson koma morðóðum glæpaleiðtoga , skálkinum Blackvell lávarði ( Strong ) , í hendur réttvísinnar .
Þegar verið er að flytja ódáminn í gálgann , heitir lávarðurinn því að snúa til baka úr víti og hefna sín á tvímenningunum .
Línan er lögð .
Holmes er allt annað en auðdrepinn , afburða skytta , skylmingamaður , fjölbragðaglímukappi , með meiru , auk þess að vera ljóngáfaður og manna glúrnastur að sjá út næstu leiki andstæðingsins .
Dr. Watson kann líka hitt og annað fyrir sér , enda fyrrum stríðshetja og bardagamaður mikill og er sögumaður myndarinnar .
Þá kemur við sögu bandaríska glæfrakvendið Irene Adler ( McAdams ) , viðsjálverð með afbrigðum og eina konan sem hefur snúið á Holmes og hefur haft við hann stormasamt samband í gegnum árin .
Strong fer sem fyrr segir , með hlutverk erkiþrjótsins , en leikarinn hefur verið að bruna upp metorðastigann í kvikmyndaheiminum að undanförnu .
Lék m.a. stórvel í State of Play , og síðustu Ritchie-myndinni , RocknRolla .
Warner Bros hefur ekkert til sparað svo nýja myndin verði sem best úr garði gerð og bindur vonir við að hún verði ekki aðeins metaðsóknarmynd heldur upphafið á ferskum framhaldsmyndabálki ( franchise .
) Handritið er skrifað af Michael Robert Johnson , Anthony Peckham og Simon Kinberg ( X-Men , Mr. & Mrs. Smith , xXx ; Tvær Harry Potter-myndir , ofl. ) Tónlist og kvikmyndataka er í meistarahondum Hans Zimmer og Philippes Rousselot .
Framleiðandinn , Lionel Wigram , hefur sagt að hann hafi eytt síðasta áratug í að undirbúa og finna leiðir til að sýna Sherlock Holmes í nýju ljósi , ólíku gömlu myndanna .
Hefur spæjarann í nútímalegri fatnaði , gera hann listamannslegri , í anda Henri de Toulouse-Lautrec .
Áður en lengra var haldið , ákvað Wigram að nýja myndin yrði stór og vönduð í sniðum svo hún hefði möguleika á að ná til breiðari og stærri áhorfendahóps og fléttaði saman í því skyni efni úr nokkrum sögum af spæjaranum .
Illmennið Blackwood lávarður er byggður á Alisteir Crowley en nafnið sótt í hryllingssagnaskáldið Algernon Blackwood , sem deildi áhuga á dulrænum fræðum með Doyle .
Erkióvinur Holmes , prófessor Moriarty , bíður hins vegar betri tíma og á að vera áberandi persóna í næstu mynd .
Guy Ritchie fylgdi því fast eftir að gera Sherlock Holmes að mjög nútímalegri mynd , hvað snertir útlit og innihald , því langt er um liðið síðan meistaraspæjarinn birtist síðast á hvíta tjaldinu .
Hann breytti hefðbundnum klæðnaðinum og gerði grín að því að Holmes væri eini maðurinn í sögunni sem gengi með húfu með eyrnaskjól .
Downey átti hugmyndina að barðastórum hatti .
Yfir höfuð var þess vandlega gætt að fylgja tíðarandanum og smáatriðunum sem bækurnar eru drekkfullar af .
T.d. er íbúðin þeirra Holmes og Dr. Watsons , lítil og ruslaraleg , líkt og í sögunum .
Yfirfull af alls kyns dóti og minjagripum sem þeir félagarnir hafa viðað að sér á langferðum um heiminn .
Nokkrar gamlar og góðar Það vill svo skemmtilega til að mín fyrstu bókmenntalegu , kvikmyndalegu og ljósvaka-minni , tengjast sama verki Doyle , sem er Baskerville-hundurinn , eða The Hound of Baskerville , enda eitt rómaðasta skáldverk höfundar .
Gamla , góða Gufan flutti stórkostlegt framhaldsleikrit byggt á bókinni , líklega á 6. áratugnum , og náði það slíkum vinsældum að fólksflótti var af götunum á útsendingartímum .
Slíkt hafði ekki gerst síðan á tímum Börs Börssonar og Hver er Gregory ? Landinn beið við tækið í sælukenndu , hryllingsblönduðu ofvæni eftir að spennan hefðist og langdregið ýlfrið utan af heiðunum fengi hárin til að rísa .
Skáldritið var bannað til útleigu fyrir börn , en það mátti finna ráð við því .
Bíómyndin var síðust upplifananna af þrennunni , og var það Hammer-myndin góða frá 1959 .
Í minningunni er hún böðuð ljóma B-myndanna eins og þær hafa gerst bestar .
Ómissandi stórstjörnur fyrirtækisins , Peter Cushing og Christopher Lee , komu báðar við sögu , og sýningarmusterið var við hæfi : Sjálfur Hafnarbíósbragginn við Skúlagötuna .
Myndin hefst á því að Sir Henry Baskerville ( Lee ) , snýr til baka til sveitaseturs ættarinnar þegar faðir hans fellur sviplega frá .
Setrið er staðsett á afskekktri og drungalegri heiði þar sen ættarfylgjan , Baskerville-hundurinn , heyrist ýlfra um miðnæturskeið – og menn fara að týna tölunni .
Það slær ógn að eigandanum enda hvílir sú bölvun á afkomendunum að ókindin eigi að hefna gamalla synda ættarinnar .
Þetta er langt fyrir tíð Ghostbusters , svo það er vitaskuld kallað á tvíeykið góða , Sherlock Holmes ( Cushing ) , og hina ómissandi hjálparhellu hans , Dr. Watson ( André Morell .
) Baskerville-hundurinn er ein af bestu myndum Hammer , enda enginn annar en Terence Fisher við stjórnvölinn , prímusmótor þessa litla fyrirtækis sem gerði bestu hrollvekjur síns tíma , þó ekki væri mulið undir þær fjárhagslega .
Alls hefur bókin verið kvikmynduð 20 sinnum , að sjónvarpsmyndum meðtöldum .
Fyrsta kvikmyndagerðin er þýsk , frá 1914 , sú yngsta frá 2002 , með Richard Roxburgh og Ian Hart í hlutverkum Holmes og Watsons .
Ég mæli með Hammer-útgáfunni , hún er klassík .
Sherlock Holmes and the Leading Lady ( ' 91 ) , var hin frambærilegasta og ber það að þakka Lee , sem lék Holmes og Patrick Macnee , sem afgreiddi doktorinn á léttu nótunum undir leikstjórn Peter Sasdy .
Tvær góðar gerðar með gervifrjóvgun Ýmsir höfundar hafa glímt við þá Holmes og Dr. Watson , líkt og altítt er með frægar sagnahetjur .
Engum hefur tekist betur til en skáldinu og handritshöfundinum Nicholas Meyer ( sem hefur m.a. leikstýrt og skrifað slatta af myndum í Star Trek-seríunni ) , en hann sendi frá sér Holmes og Watson-sakamálasöguna The Seven-Per-Cent Solution , árið 1975 , en hún var kvikmynduð ári síðar .
Nafnið er dregið af eiturlyfjaneyslu Holmes , en honum fannst ekki vont að sprauta sig með sjö prósent upplausn af kókaíni , þegar mikið lá við og heilastarfsemin á þrotum sökum álags og svefnleysis , .
Þess er rétt að geta að á sögutíma bóka Doyles var eitrið sjálfsögð söluvara í lyfjaverslunum víðast hvar í heiminum .
The Sevem-Per-Cent Solution , er gamansamur krimmi þar sem Watson , fullur af áhyggjum yfir ört vaxandi kókaín-neyslu vinar síns , fær Holmes til að halda með sér til Vínarborgar .
Þar kemur hann Holmes í hendurnar á Dr. Sigmund Freud , sem var kunnur fyrir tilraunir sínar með efnið .
Hann tekur spæjarann í meðferð en á meðan á henni stendur er Holmes á kafi í að leysa gátu varðandi hvarf konunnar Lolu Deveraux .
Myndinni stjórnar Herbert Ross , sem var liðtækur fagmaður á þessum tíma , og er myndin besta skemmtun .
Það er ekki síst að þakka óaðfinnalegu leikaravali : Nicol Williamson og Robert Duvall fara með hlutverk Holmes og Dr. Watsons ; Alan Arkin leikur Rr .
Freud ; Vanessa Redgrave er ungfrú Deveraux og sjálfur Laurence Olivier mannar hlutverk þrjótsins James Moriarty .
M.a. góðra leikara í minni hlutverkum eru Samantha Eggar og Joel Grey .
Ekki er hægt að ljúka þessari umfjöllun um þá vinina , án þess að nefna til sögunnar dálítið sérstakan aukameið í bálknum um Holmes og Watson .
Það er gamanmyndin The Adventures of Sherlock Holmes Smarter Brother , gerð af æringjanum Gene Wilder árið 1975 .
Þá var Mel Brooks á hátindi frægðar sínar og helstu stjörnurnar hans , Wilder og Marty Feldman , reyndu að notfæra sér ljómann með því að feta í fótspor meistarans .
Árangurinn svona og svona .
Wilder , sem leikstýrir og skrifar handritið , fer einnig með aðalhlutverk Sigersons , sem telur sig hinn " greindari " bróðir meistaraspæjarans og finnst fjári hart að standa eilíflega í skugganum .
Hann fær sitt tækifæri þegar Sherlock heldur upp á meginlandið og setur smámál í hendur Sigersons , sem reynir að apa eftir sínum fræga bróður , sem er ekki á hans færi .
Við sögu kemur einvalalið úr herbúðum meistara Brooks , eins og Madeline Kahn , Marty Feldman og Dom De Luise .
Bresku leikararnir Roy Kinnear og Leo McKearn fara einnig með hlutverk í glaðbeittri vitleysunni .
