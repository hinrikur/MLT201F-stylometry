Dauðinn umkringir hjónin Cathee Shultz og J.D .
Healy enda er hann þeirra lifibrauð og hefur verið eitt helsta áhugamál í yfir 18 ár .
Þau safna nefnilega alls kyns hlutum sem tengjast dauðanum – eigum raðmorðingja , höfðum fjöldamorðingja sem voru hálshöggnir , ljósmyndum af vettvangi þekktra glæpa og af líkkrufningum .
Almenningur getur séð hluta af því sem parið hefur sankað að sér á Dauðasafninu ( Museum of Death ) sem þau Shultz og Healy opnuðu í Hollywood í byrjun árs .
Í anddyri safnsins hangir mynd sem sýnir illa farið fórnarlamb áreksturs mótorhjóls og vöruflutningabíls .
Hún þjónar tilgangi prófsteins – missi fólk ekki mátt í hnjánum eða finni til ógleði við að horfa á hana er því óhætt að borga sig inn og skoða allan hryllinginn sem safnið hefur upp á að bjóða .
Í fyrsta herberginu eru sakleysislegir hlutir á borð við tæki og tól úr líkhúsum og nafnspjöld útfararstjóra .
Hryllingurinn eykst hinsvegar eftir því sem líður á skoðunarferðina og við enda herbergisins er spilað myndband af því hvernig smyrja á lík .
Næsta herbergi er tileinkað ljósmyndum af banvænum umferðarslysum , af vettvangi morða Manson-fjölskyldunnar og morðsins á John F. Kennedy .
Forsíður dagblaða hanga þar líka þar sem sagt er frá morðum og mannáti og skammt frá er uppstoppaður chihuahua-hundur leikkonunnar Jayne Mansfield en hann drapst í sama bílslysi og varð Mansfield að aldurtila árið 1967 .
Skammt frá er myndbandi varpað á stóran skjá sem sýnir fólk deyja .
Enn eitt herbergið er tileinkað raðmorðingjum eins og John Wayne Gacy , sem myrti 33 manneskjur á 8. áratugnum , og hanga trúðamyndir , sem Gacy málaði , á einum veggnum .
" Ég vona að eftir að hafa heimsótt safnið átti fólk sig á því að lífið er stutt og það á að lifa því til fulls , að jafnvel slæmur dagur er góður dagur , " segir Healy .
" Ég vil að fólk kunni betur að meta lífið þegar það gengur héðan út .
" 