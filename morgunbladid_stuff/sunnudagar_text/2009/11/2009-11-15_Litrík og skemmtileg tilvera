Við Aðalsteinn Ásberg höfum unnið talsvert saman og ég hef áður gert lög við mörg ljóð eftir hann .
Ljóðin á þessum nýja diski eru öll úr bókinni Eyðibýli sem þeir Nökkvi Elíasson ljósmyndari gerðu saman og mér finnst frábær , " segir Sigurður Flosason , saxófónleikari og tónskáld , þegar við hittumst í vikunni og hann sagði mér frá splunkunýjum diski , Það sem hverfur , með lögum við ljóð Aðalsteins Ásbergs Sigurðssonar .
Ragnheiður Gröndal og Egill Ólafsson syngja lögin en með Sigurði leika þeir Kjartan Valdimarsson og Matthías Hemstock .
" Á endanum gerði ég lög við mörg ljóða Aðalsteins og við gerðum ýmsar tilraunir ; hljómsveitin er bassalaus og hljóðheimurinn annar en við erum kannski vanir .
Ljóðin fjalla um horfinn heim en kallast um leið á við nútímann , og hverfulleikann sem hefur lengi verið nálægt okkur Íslendingum og hefur nú minnt á sig .
" Á dögunum kom einnig út hér og í Svíþjóð diskurinn Dark Thoughts , þar sem hin sænska Nordbotten Big Band leikur útsetningar Daniels Nolgårds á lögum Sigurðar .
Diskurinn hefur fengið frábæra dóma .
Í tilefni útgáfunnar leikur Stórsveit Reykjavíkur verkin á tónleikum í FÍH-salnum , Rauðagerði 27 , á mánudagskvöldið klukkan 20.00 .
Þegar ég reyndi að ná sambandi við Sigurð á dögunum reyndist hann staddur í Danmörku , að kynna verkefnið Raddir þjóðar , sem þeir Pétur Grétarsson gáfu út á diski árið 2002 , fyrir skipuleggjendum skólatónleika á Norðurlöndum .
" Það er frágengið að við Pétur munum á næstunni heimsækja nokkra danska grunnskóla með dagskrá úr Röddum þjóðar , " segir Sigurður þegar við náum saman .
Hann segir norræna kollega vera það spennta fyrir þessu að fleiri ferðir um Norðurlönd kunni að vera á döfinni .
Í Röddum þjóðar er unnið með gamlar upptökur af röddum , þar sem meðal annars er kveðið og sungið , og leggja Sigurður og Pétur framsækinn hljóðheim við raddirnar .
" Þessar gömlu raddir eru forvitnilegar , " segir Sigurður .
" Við segjum börnunum sögur af jólasveinum , Grýlu og draugum , og blöndum saman raftónlist og hefðbundnum hljóðum .
" Í Danmerkurferðinni átti Sigurður einnig fund með danskri söngkonu sem vill flytja og jafnvel hljóðrita heila dagskrá af lögum þeirra Aðalsteins Ásbergs .
Viðhorf endurreisnartímabilsins Sigurður hefur verið áberandi í íslensku tónlistarlífi síðustu tvo áratugi , sem hljóðfæraleikari , tónskáld og yfirmaður jazzdeildar Tónlistarskóla FÍH .
Hann hefur einnig komið fram hér og þar utan landsteinanna , meðal annars með ýmsum norrænum stórsveitum .
– Þú hefur komið að allrahanda djasstónlist með ólíkum hljómsveitum , og leikur einnig klassík , til að mynda með Íslenska saxófónkvartettinum .
Þú óttast ekkert að kljúfa þig um of ? " Nei nei .
Ég hef aldrei gert annað en það sem mér þykir skemmtilegt og áhugavert .
Kannski má skipta vinnuni aðeins upp og segja að eitt er það sem maður gerir sem hljóðfæraleikari og annað það sem maður semur .
Þetta blandast reyndar svolítið saman í djassheiminum .
Þar erum við að vissu leyti nálægt viðhorfi endurreisnartímabilsins , en þá þótti eðlilegt að fást við ýmsar hliðar sömu greinar , ólíkar listgreinar og jafnvel listir og vísindi samtímis .
Tónlistarheimurinn hefur þróast frá því á undanförnum öldum .
Við höfum dottið í sérhæfingaræði og fullkomnunaráráttu .
Mér finnst heillandi hvað sýnin er víð í djassinum að þessu leyti , þar er til dæmis eðlilegt að semja tónlist OG spila .
" Glæsilegasta fordæmi djasssögunnar " Í klassískri tónlist semja fáir hljóðfæraleikarar tónlist og fá tónskáld leika .
Í heimi okkar djassleikara er það hinsegin , menn semja oft tónlist til að nota sjálfir , næsta skref sem þá dreymir um er þá kannski að aðrir noti tónlistina þeirra ; ég er að vinna svolítið í því .
En mér finnst þetta allt eðlilegt og skemmtilegt .
Sem hljóðfæraleikari finnst mér gott að líta til manna eins og Miles Davis , sem setti sína spunarödd í ólíkt samhengi .
Hann þróaðist vissulega sem trompetleikari , en hann stillti sér upp í ólíku samhengi og snillin þar fólst í að velja meðreiðarsveinana og umhverfið .
Þar varð til eitthvað alveg nýtt .
Sem hljóðfæraleikari hef ég áhuga á að hugsa þannig – mér finnst þetta vera glæsilegasta fordæmi djasssögunnar , og kannski í tónlistarsögunni allri .
Þess vegna hef ég m.a. beitt mér í samvinnu við gott fólk í að geta ekki bara stillt mér upp fyrir framan lítið djassband , heldur líka stórsveit , sinfóníuhljómsveit og kór , og í hljómsveitum sem spila bæði hefðbundna og framsæknari tónlist þar sem í sumum tilfellum er jafnvel um að ræða hreinan spuna án laglínu .
Ég hef litið á þetta sem róluvöll með mörgum leiktækjum .
Af hverju ætti ég að einskorða mig bara við sandkassann eða rennibrautina ? " Sigurður á sér því ekkert eftirlætis leiktæki á róluvellinum .
" Nei .
Fremst í mínum huga er samt að stunda einhvers konar impróvíseraða tónlist .
Ég reyni að vinna með mína spunarödd í því og sækja á breiddina .
En ég hef líka gaman af að spila klassíska tónlist , og hef gaman af að semja tónlist .
Svo spila ég stundum popptónlist , spila í leikhúsum – geri allt mögulegt .
Það er litrík og skemmtileg tilvera .
Eini gallinn er að ekki er nægur tími í sólarhringnum til að gera allt sem væri hægt að gera .
" Fjölbreytileg tónlist Sigurður Flosason hefur verið mikilvirkur á útgáfusviðinu á liðnum árum en Dimma , útgáfa Aðalsteins Ásbergs Sigurðssonar , gefur diska hans út .
Á dögunum komu út tveir nýir diskar með leik Sigurðar og frumsömdum verkum , Það sem hverfur , með Agli Ólafssyni , Ragnheiði Gröndal , Kjartani Valdimarssyni og Matthíasi Hemstock , með sönglögum við ljóð Aðalsteins Ásbergs Sigurðssonar , og Dark Thoughts , með stjórnandanum og útsetjaranum Daniel Nolgård og Norrbotten Big Band .
Meðal annarra nýlegra útgáfna má nefna Blátt ljós ( 2008 ) og Bláa skugga ( 2007 ) , Spunakonserta ( 2008 ) með Sinfóníuhljómsveit Íslands , og Dívan og jazzmaðurinn ( 2007 ) sem Sigurður gerði með Sólrúnu Bragadóttur söngkonu .
Á Hvar er tunglið ? ( 2006 ) syngur Kristjana Stefánsdóttir ljóð Aðalsteins Ásbergs við lög Sigurðar , þeir Gunnar Gunnarsson organisti gerðu saman diskana Draumalandið ( 2004 ) , Sálmar jólanna ( 2001 ) og Sálmar lífsins ( 2000 ) , og Raddir þjóðar ( 2002 ) gerði Sigurður með Pétri Grétarssyni .
Á Himnastiganum ( 1999 ) og Djúpinu ( 2001 ) lék hann standarda með tríói , en eigin tónsmíðar á Gengið á hljóðið ( 1996 ) og Gengið á lagið ( 1993 ) .
