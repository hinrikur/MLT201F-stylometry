Það var stórmerkilegt að kynnast þessari ævagömlu menningu , þessu ósnortna landi , þar sem vestræn áhrif eru engin og efnishyggja framandi hugtak .
" Þannig komast Árni Hermannsson og Jón Ingvar Kjaran , kennarar við Verzlunarskóla Íslands , að orði en þeir sóttu Tíbet heim fyrr á þessu ári .
Þeir voru aufúsugestir þar eystra og nota orðin " gestrisnir , glaðlyndir og vinnusamir " til að lýsa heimamönnum .
Einnig sé augljóst að þeir haldi með ráðum og dáð í menningu sína og trú .
" Trúin er almennt mjög áberandi í Tíbet .
Átrúnaður á greinilega mjög rík tök í fólki á öllum aldri , " segir Jón Ingvar og Árni bætir við að sérstaða landsins sé ekki síst fólgin í þessu .
" Á meðan Kína stefnir hraðbyri að því að verða eins og hvert annað vestrænt ríki .
" Það vakti líka athygli Jóns Ingvars og Árna hversu vel fer á með heimamönnum og kínversku innflytjendunum .
" Það er greinilegt að Tíbet er ævintýralandið í hugum Kínverja .
Þeir sem við hittum á ferð okkar töluðu af djúpri virðingu og aðdáun um svæðið .
Þetta var ekki ólíkt því að hlusta á Norðmenn tala um Reykholt , " segja þeir .
Heimsóttu Kína í fyrra Tildrög heimsóknarinnar eru þau að um páskana 2008 fór hópur kennara úr Verzlunarskólanum ásamt fleirum , alls um tvö hundruð manns , í heimsókn til Kína .
Til stóð að hópurinn færi áfram til Tíbets en ekki varð af því af þeim ástæðum að landinu var lokað vegna óeirða .
Forsvarsmönnum Kínversk-íslenska menningarfélagsins þótti þetta miður og höfðu í kjölfarið milligöngu um að fararstjórunum úr Kínaferðinni , Árna og Jóni Ingvari , var boðið til Tíbets af hálfu kínverskra stjórnvalda .
Með í för voru makar þeirra , Erla Ágústa Gunnarsdóttir og Pétur Hrafn Árnason .
Hópurinn flaug til Shanghæ og þaðan beinustu leið til Tíbets , þar sem þau dvöldust í góðu yfirlæti í fimm daga í höfuðborginni Lhasa .
Það er ekki að ósekju að Tíbet er kallað " þak heimsins " en landið er í 3.800 metra hæð yfir sjávarmáli .
Jón Ingvar og Árni segja það taka tíma að venjast hæðinni en nauðsynlegt er fyrir óvana að taka inn háfjallatöflur áður en þangað er haldið .
" Við vorum fljót að mæðast , einkum fyrstu dagana , og inni á hótelherbergjunum voru súrefniskútar í varúðarskyni , " upplýsir Árni .
Vor var í lofti í Tíbet og hlýtt meðan sólar naut við .
Kalt á kvöldin .
Á sumrin verður funheitt í Lhasa .
Áhugasamir nemendur Jón Ingvar og Árni hafa , eins og gefur að skilja , mikinn áhuga á skólamálum og var þeim boðið að heimsækja framhaldsskóla við rætur Potala-hallarinnar frægu .
Segja þeir nemendur , sem voru á aldrinum fjórtán til átján ára , á að giska , bæði hafa verið Tíbeta og Han-Kínverja en svo eru innfluttir Kínverjar í Tíbet nefndir .
Það vakti athygli þeirra að kennsla fer að mestu fram á kínversku en Kínverjarnir tala yfirleitt ekki tíbetsku .
" Þetta var örugglega einn af betri skólunum á svæðinu .
Aðbúnaður var ágætur og húsakostur góður en það var þröng á þingi í bekkjunum , " segir Jón Ingvar og Árni bætir við að nemendur hafi virkað prúðir og áhugasamir .
Námsefni sýndist þeim svipað og á Vesturlöndum .
Höfuðáhersla á tungumál , sögu og stærðfræði .
Þeir segja löngu frímínúturnar hafa verið skemmtilegar .
Þá brast víst á með tónlist og nemendurnir , allir klæddir í eins jogging-galla , stilltu sér upp í þráðbeina röð og gerðu líkamsæfingar .
" Það mætti að ósekju taka þetta upp hér heima , " segir Árni sposkur .
Yfirkennarinn í skólanum talaði prýðilega ensku en annars kunna Tíbetar lítið sem ekkert fyrir sér í því tungumáli .
" Þeir læra að vísu ensku en þar sem þeir heyra hana sjaldan , allt sjónvarpsefni er döbbað , er það eins og að klífa þrítugan hamarinn að ná tökum á henni , " segir Árni .
Þeir Jón Ingvar hafa á tilfinningunni að mikil áhersla sé lögð á menntun í Tíbet en skólaskylda er til fimmtán eða sextán ára aldurs .
Vegna bágrar fjárhagsstöðu þjóðarinnar eru sóknarfærin ekki síst á þeim vettvangi .
Börn sem búa úti á landi fá styrki til náms .
Háskóli er í Lhasa en auk þess eru tíbetsk ungmenni óspart hvött til að fara í framhaldsnám til Kína .
Nokkrir fermetrar á mann Jón Ingvar og Árni skoðuðu sig vel um í Lhasa og bera borginni vel söguna .
Hún er minni að flatarmáli en Reykjavík en mun þéttbýlli .
Íbúafjöldi er ríflega milljón .
" Það eru bara nokkrir fermetrar á mann , " segir Jón Ingvar .
Þeir skoðuðu og fóru upp í Potala-höllina , þar sem Dalai Lama var til húsa fyrir flóttann , og segja hana glæsilegt mannvirki .
" Kínverjar hafa haldið höllinni vel við , eytt milljörðum í endurbætur á umliðnum árum , enda er hún einskonar tákn landsins , " segir Árni .
Þeir segja pílagríma vera á hverju strái kringum höllina og tilkomumikið sé að sjá þá kasta sér fram í gríð og erg .
Farið var í dagsferð út fyrir Lhasa og lítið þorp m.a. heimsótt .
Jón Ingvar og Árni segja fróðlegt hafa verið að sjá muninn , híbýlin hafi verið fábrotnari en inni í borginni .
" Annars er húsakostur almennt góður enda fá Tíbetar styrki frá kínverskum stjórnvöldum til að endurbæta hús sín og jafnvel til að byggja ný , " upplýsir Jón Ingvar .
Þeir segja samgöngumál í góðu horfi í Tíbet .
Vegir séu góðir , alltént þar sem þeir komu , og hægt sé að taka lest alla leið upp til Lhasa .
" Það er afrek út af fyrir sig að hafa lagt lestarteina yfir sífrerann á leiðinni .
Mér skilst að túrismi hafi aukist mikið eftir lagningu teinanna , " segir Árni .
Margar hendur koma að verki Það er í raun sama hvert litið er , alls staðar blasir uppbyggingin við .
" Kínverjar mega eiga að þeir hafa sett mikla fjármuni í uppbyggingu í Tíbet .
Það blasir við .
Ekki spillir heldur fyrir að Hu Jintao , forseti Kína , hafði málefni Tíbets lengi á sinni könnu og hefur fyrir vikið mikinn áhuga á svæðinu , " segir Árni .
Eins og fyrr segir eru Tíbetar duglegt fólk og augljós vilji til að halda sem flestum til vinnu .
" Þarna koma margar hendur að verki eins og í íslenskum byggingariðnaði á þriðja áratugnum .
Þeir eru fáir sem mæla götunar í Lhasa , " segir Árni .
Hvergi var betlara að sjá í borginni .
Mikil gróðurhúsamenning vakti athygli Jóns Ingvars og Árna en Tíbetar eru orðnir sjálfum sér nægir um grænmeti og ávexti .
Þökk sé hagstæðum birtuskilyrðum , ekki ólíkt því sem við þekkjum hér heima .
" Birtan þarna er ofboðslega mikil , auk þess sem Tíbet sleppur alfarið við skammdegið , " segir Jón Ingvar .
Jakuxasmjörfjöll Jakuxi er helsta húsdýrið í Tíbet og félagarnir segja menn gjörnýta skepnuna , kjötið , skinnið , ullina .
Þá getur að líta heilu fjöllin af jakuxasmjöri á mörkuðum .
Smjörið er til margra hluta nytsamlegt , m.a. kertagerðar en kerti úr jakuxasmjöri eru upp um alla veggi í klaustrum .
Jón Ingvar og Árni segja lyktina af þeim skrýtna .
Þeir lögðu sér jakuxakjöt til munns og bragðaðist það vel .
Tvær bruggverksmiðjur eru í Lhasa og er bjórinn bruggaður úr tíbetsku byggi , tsampa .
Jón Ingvar og Árni segja hann hafa runnið ljúflega niður .
Bjórinn er aðallega bruggaður fyrir Kínverjana en Tíbetum hugnast te betur , vitaskuld jakuxate .
Jón Ingvar og Árni heimsóttu líka náttúrulega lyfjaverksmiðju , þar sem lyf eru unnin úr jurtum og steinum .
Jón Ingvar segir þetta byggja á aldagamalli tíbetskri hefð , búddisma og bönisma , sem iðkaður var þar á undan .
Lyf eru í ríkum mæli flutt út til Kína .
Geislar sólarinnar eru gríðarlega sterkir í tíbetsku fjöllunum og Jón Ingvar og Árni veittu því athygli að eldri karlar eru margir hverjir mjög dökkir á húð – komnir með hálfgerðan leðurskráp .
Þá herða tíðir sandstormar einnig í mönnum .
Þeir segja konurnar reyna að draga úr veðrun húðarinnar með því að bera blæjur fyrir andliti .
Jón Ingvar og Árni hittu margt áhugavert fólk í ferðinni , þ.ám .
utanríkisráðherra tíbetsku landsstjórnarinnar .
Hann hefur verið við völd allar götur frá því í menningarbyltingunni 1966 og reyndist víðfróður um sögu landsins .
Spurðir hvort þeir hafi rætt við hann um pólitík svarar Árni : " Nei , okkur þótti það óviðeigandi .
Þetta var kurteisisheimsókn .
" 