" Malbikið angar , " segir í ljóði eftir Tómas Guðmundsson um Reykjavík .
En hvað er eiginlega þetta hversdagslega en samt undarlega efni sem við göngum á , hjólum á og ökum yfir dag hvern ? Og án þess að þakka ráðamönnum fyrir að hlífa okkur við að sullast yfir forarpolla eða hossast yfir holótta rykslóða eins og fólk þurfti yfirleitt að gera fyrir hálfri öld .
Á öðrum tungum er það oftast kallað asfalt en fleiri nöfn eru til .
Mjög einföld lýsing er að blandað er saman sjóðheitu jarðbiki ( bitumen ) og möl , lag af blöndunni lagt yfir götur , torg , bílastæði eða flugbrautir og látið kólna .
Oft er blandað ýmsum aukefnum í afurðina til þess að laga hana að aðstæðum .
Jarðbik er að mestu leyti kolefni og oftast unnið úr jarðefnaeldsneyti en einnig eru til á nokkrum stöðum í heiminum jarðbiksnámur .
Til eru heil " stöðuvötn " úr þessu seigfljótandi , dökka efni í Venesúela og á Trinidad-Tóbagó í Suður-Ameríku .
Gömul áletrun á steinum í hinni fornu Babýlon í Írak bendir til þess að aðalgatan í borginni hafi þegar árið 625 fyrir Krists burð í tíð Naboppolassar konungs verið klædd " malbiki og múrsteinum " .
En jarðbik hefur lengi verið notað í fjölmarga aðra hluti , ekki síst í þakskífur en líka til að þétta tréskip og líma saman múrsteina í húsum .
Egyptar notuðu bikið ásamt fleiri efnum til að smyrja múmíur .
Helstu götur og þjóðvegir í vestrænum ríkjum og annars staðar í heiminum voru fram á 19. öld oftast lagðir höggnum steinum sem entust vel .
Kostirnir við malbikið eru einkum að það dregur mjög úr hávaða af umferð , tiltölulega einfalt er að leggja það og vegurinn er mjúkur borið saman við steypta eða steinlagða vegi .
En mýktin hefur þann galla að gatan slitnar hratt ef ekið er á þungum farartækjum , t.d. með nöglum að vetrarlagi .
Einnig myndast oft slæmar holur .
Og hluti af rykmistrinu á þurrkadögum í Reykjavík stafar frá malbiksögnum sem hafa þeyst út í andrúmsloftið .
Þess vegna þarf að endurnýja lagið reglulega , skafa upp gamla malbikið og slétta götuna en þess má geta að megnið af gamla malbikinu er endurnýtt .
Þeir sem hafa kynnst gamalli steinlagningu í evrópskum borgum vita að hún getur verið óþægileg , hvort sem ekið er að hjólað .
Samt hneykslaði það suma Dani þegar Friðrik krónprins giftist sinni heittelskuðu Mary árið 2004 að ákveðið var að malbika þann hluta götusteinanna sem ekið var yfir í grennd við Kóngsins nýjatorg .
Viðhafnarbíllinn mátti ekki hristast um of .
Malbikið var síðan fjarlægt eftir brúðkaupið og mun tiltækið hafa kostað sem svarar um 25 milljónum íslenskra króna .
" Bruðl , " sögðu sumir og rifjuðu upp ævintýri H.C .
Andersens um prinsessuna á bauninni .
