Veðrið hefur leikið við okkur á höfuðborgarsvæðinu undanfarnar vikur .
Sólskin og stillur hafa létt lundina og framkallað hátíðarstemmingu sem ég tengi hátíðleika jólanna .
Sannkallað spariveður ! Tíðin í efnahags- og stjórnmálum er því miður ekki jafngóð en það fer ekki framhjá neinum sem fer á mannamót eða í verslanir Og fjölmiðlarnir hafa verið óþreytandi að upplýsa um alvarleika ástandsins .
Mánuð eftir mánuð hafa þeir fjallað daglega um ýmsar hliðar kreppunnar þótt mest hafi borið á þrotlausri umræðu um ICESAVE samkomulagið og mál sem tengjast efnahagsvanda fyrirtækja og einstaklinga .
Af öllum þessum fréttum má álykta að enn sé langt í land að ástandið muni batna eða jafnvel að það muni versna til mikilla muna .
Til dæmis hafa andstæðingar ICESAVE samkomulagsins verið iðnir við að benda á að líklegt sé að hér leggist á landflótti innan tíðar vegna samkomulagsins sem leggi slíkar klyfjar á landsmenn að ekki verði þolað .
Dapurlegt innihald allra þessara frétta , og endalausar umræður um þær , skýrir kannski hvers vegna það heyrist æ oftar að jafnvel fróðleiksfúst fólk nenni ekki lengur að lesa blöð eða hlusta á fréttir .
Það er öllum ljóst að takmörkuð fjárráð fjölmiðla og lítil markaður sniða þeim þröngan stakk .
Þeir beina því fyrst og fremst sjónum að innlendum vettvangi jafnvel þótt lítið fréttnæmt hendi frá degi til dags .
Fréttir og fréttaskýringar af því sem gerist utan landsteinanna eru þess vegna ákaflega takmarkaðar .
Sá böggull fylgir skammrifi að það skekkir mjög sýn fólks á stöðu Íslands í alþjóðlegum samanburði ; a.m.k. þeirra sem ekki hafa aðgang að erlendum fjölmiðlum t.d. í gegnum áskriftarsjónvarp eða netið .
Fulltrúi hollenskra sparifjáreigenda benti einmitt á þetta vandamál í viðtali við Egil Helgason í Silfrinu sl. sunnudag .
Sagði hann umræðuna á Íslandi svo sjálfhverfa að fólk hér hefði litla hugmynd um ástandið annars staðar .
Hagræðingin innan RÚV sem fól í sér sameiningu fréttastofa sjónvarps og útvarps og styttingu fréttatíma í útvarpi hefur ekki hjálpað í þessum efnum .
Stytting fréttatímans þýðir vitanlega að færra kemst í fréttir og ekki hjálpar að nú eru sjöfréttir sjónvarpsins næstum því endurflutningur á sexfréttum útvarpsins .
Minna pláss fyrir fréttir , vegna tímarammans og sameiningar , þýðir að margt verður útundan sem þarft væri að fjalla um .
Hætt er við að þetta minnki enn hlut erlendra frétta í fréttatímum frá því sem áður var .
Við lifum hins vegar í mjög alþjóðavæddum heimi og fyrir smáríki eins og Ísland , sem á mjög mikið undir alþjóðlegum viðskiptum og góðum samskiptum við önnur ríki , er ekki hægt að láta sem umheimurinn sé ekki til .
Eins og við Íslendingar höfum verið minnt svo óþyrmilega á erum við hvorki ónæm fyrir breytingum í hinu alþjóðlega umhverfi né gilda sérreglur fyrir okkur .
Af þessum sökum ættu fjölmiðlar að auka og bæta umfjöllun sína um það sem gerist í nágrannalöndum okkar og víðar .
Pistlar Sveins Helgasonar frá Bandaríkjunum og Sigrúnar Davíðsdóttur frá Bretlandi eru þó ánægjulegar undantekningar .
Og ég vildi gjarnan heyra fleiri erlendar fréttaskýringar frá Boga Ágústssyni og Friðriki Páli Jónssyni .
Hér sé ég sóknarfæri fyrir áskriftarblað eins og Morgunblaðið sem getur ekki keppt við Fréttablaðið sem er fríblað nema með því að auka bæði fjölbreytnina í efnisvali og dýptina í umfjölluninni .
Þegar það er hins vegar orðið svo þunnt að fátt er í því nema aðsendar greinar og blessaðar minningargreinarnar er hætt við að áskrifendunum fækki frekar en fjölgi .
