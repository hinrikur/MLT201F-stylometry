Það er nokkuð snúið að skrifa ævisögu þjóðhöfðingja sem enn er á meðal vor , en jafnframt mikil áskorun .
Slík saga verður að vera trúverðug , vera í senn fjarlæg , greinandi og persónuleg , " segir Páll Valsson , höfundur ævisögu Vigdísar Finnbogadóttur sem kemur út formlega eftir helgi .
Titill bókarinnar er Vigdís - Kona verður forseti .
" Málið snerist að miklu leyti um að láta það styrkja bókina að Vigdís var reiðubúin til þess að rifja upp ævi sína , að lesandi fyndi fyrir nærveru hennar , án þess að hún yrði alltumlykjandi .
Þetta er ævisaga en ekki endurminningabók .
Hún er skrifuð í þriðju persónu eins og hefðbundin ævisaga , en svo gef ég Vigdísi orðið inn á milli þar sem hún talar í fyrstu persónu í sérstaklega skáletruðum klausum .
Oftast geyma þær viðbrögð hennar og svör við atburðum liðins tíma .
Með þessari aðferð þá fannst mér nást bæði hin nauðsynlega fjarlægð og yfirsýn og svo sú nálægð við aðalpersónuna sem líka er bráðnauðsynleg .
" Páll er höfundur ævisögu Jónasar Hallgrímssonar sem fékk Íslensku bókmenntaverðlaunin árið 1999 .
En hvernig kom það til að höfundur sem mest hefur skrifað um 19. aldar skáld skyldi gerast ævisagnaritari forseta á 20. öld ? " Já , og svo er ég karl að auki ! Þetta er nú að einhverju leyti samsláttur tilviljana .
Vigdís hefur árum saman staðist ágang útgefanda og harðneitað ævisögu .
Svo horfðist hún í augu við að slík saga yrði skrifuð , hvort sem henni líkaði betur eða verr , og ef hún vildi hafa eitthvað um hana að segja þá væri sá tími líklega runninn upp .
Við Vigdís vorum málkunnug , hún vissi að ég var hættur sem útgáfustjóri Máls og menningar og hugði á skriftir , þegar við hittumst á fyrirlestri uppi í háskóla og hún færir þetta í tal .
Hún sagðist hafa verið svo ánægð með bókina um Jónas .
Svo kom Jóhann Páll útgefandi inn í myndina og hjólin fóru að snúast .
En síðar sagði ágætur maður við mig að ég væri einmitt maðurinn til þess að skrifa bók um Vigdísi því hennar hugmyndalegu rætur lægju hjá Jónasi og Fjölnismönnum .
" Efið ár Páll segir markmið bókarinnar fyrst og fremst vera að draga upp trúverðuga og breiða mynd af Vigdísi sem persónu en við ritun bókarinnar fékk hann aðgang að bréfum Vigdísar og talaði við samstarfsfólk hennar , vini og kunningja , auk þess sem hann átti ítarleg samtöl við Vigdísi sjálfa .
" Manneskja mótast af þeim hugmyndaheimi og gildum sem hún er alin upp við .
Þess vegna fjalla ég ítarlega um bakgrunn Vigdísar og lýsi forfeðrum hennar , foreldrum , öfum og ömmum sem voru litríkt fólk og höfðu eðlilega mikil áhrif á hana .
En manneskja mótast líka af tíðaranda og Vigdís er frá unga aldri alin upp við að fylgjast með því sem er að gerast úti í hinum stóra heimi .
Mamma hennar var heltekin af síðari heimsstyrjöldinni og færði víglínurnar til á korti á heimilinu , og dóttirin smitaðist af þessum áhuga á alþjóðamálum .
Og svo fór hún tvítug til náms til Frakklands sem var í rústum eftir stríðið og það varð henni erfitt en lærdómsríkt .
Um leið er hún alin upp í mjög þjóðlegum anda , foreldrar hennar voru fullveldisfólk , innblásin af fullveldinu 1918 og sjálf var hún á Þingvöllum 1944 .
Sá þjóðarandi sem þar myndaðist olli kannski mestu um að hún varð andvíg erlendum her í landinu , sem síðar varð umdeilt .
" Var eitthvað sem kom þér á óvart í sambandi við ævi Vigdísar ? " Svo sannarlega , enda fer líklega ekki hjá því þegar þú kynnir þér persónu jafn rækilega .
En þetta er líka í fyrsta sinn sem Vigdís talar um fortíð sína að einhverju marki .
Ég minnist þess úr forsetakosningunum árið 1980 að þá var talað um að Vigdís Finnbogadóttir væri alin upp með silfurskeið í munni , væri forréttindakona sem ekkert hefði þurft að hafa fyrir lífinu og hefði alls ekki þá lífsreynslu sem þjóðhöfðingi þyrfti að hafa .
En þetta er fjarri lagi .
Það er lífsreynd kona um margt sem tekur við forsetaembættinu þetta ár .
Hún hefur orðið fyrir ýmsum áföllum og þar að auki þurft að takast á við sjálfa sig , ganga í gegnum manndómsraunir af ýmsu tagi eins við flest .
Ein sú fyrsta er þegar hún fer rétt tvítug í framhaldsnám til Frakklands , sem var óvenjulegt í þá daga af ungri konu , og þau ár reynast henni erfið .
Hún missir svo kæran bróður í sviplegu slysi , gengur í hjónaband sem bíður skipbrot , svo eitthvað sé nefnt .
En ég held að það verði hennar styrkur þegar fram í sækir að hafa tekist á við mótbyr og ekki gefist upp .
Það gerir henni kleift að takast á við þá miklu áskorun sem forsetaframboðið var .
Til þess þurfti sterk bein .
Það var lærdómsríkt að setja sig inn í umræðurnar fyrir forsetakosningarnar fyrir tæpum þrjátíu árum .
Það var ekki allt framsækið sem þar var sett á blað og þrátt fyrir allt hefur okkur nú miðað fram á við .
Þess vegna gera menn sér kannski ekki grein fyrir því í nútímanum hvað framboð Vigdísar var róttækt og í raun fífldjarft .
Sé það skoðað í ljósi síns tíma er það hrein fífldirfska og þurfti talsvert hugrekki til þess að dengja sér í þann streng .
Það verður ekki af Vigdísi tekið .
Það er líka greinilegt að hvorki Vigdís né aðstandendur framboðsins trúa því í raun framan af að sigurmöguleikarnir séu miklir .
Það var í raun og veru svo gífurlega róttækur gjörningur að kjósa fráskilda einstæða móður í sæti þjóðhöfðingja á Bessastöðum , að menn áttu bágt með að sjá Íslendinga gera það þegar á hólminn var komið .
Enda kom á daginn að karlveldið var ekki sátt við að einhver stelpa væri allt í einu komin inn í þeirra heim og ætlaði að gera sig gildandi .
Það tók Vigdísi allmörg ár að vinna embættismannakerfið , sem var nánast einvörðungu skipað körlum , á sitt band .
" Ætlaði sér að hætta Kemur viðhorf hennar til stjórnmálamanna þessa tíma fram í bókinni ? " Það er fjallað um þau samskipti og sjálf tjáir hún sig líka um þau .
Það ber að hafa í huga að Vigdís er forseti á tíma þegar fyrirferðarmiklir menn , stór egó , eru í stjórnmálunum : Davíð Oddsson , Steingrímur Hermannsson , Ólafur Ragnar Grímsson , Jón Baldvin Hannibalsson , svo þeir helstu séu nefndir , allt litríkir og sterkir stjórnmálamenn sem hún þarf að eiga samskipti við og þau eru upp og ofan .
Ég held að það hafi skipt miklu fyrir hana að Gunnar Thoroddsen var fyrsti forsætisráðherrann sem hún átti samskipti við .
Vigdís kom strax á þeim sið , sem síðar hélst , að forsætisráðherra hitti forseta vikulega og setti hana inn í helstu mál .
Það var mikilvægt fyrir hana að sá fyrsti sem setti hana inn í málin skyldi vera þessi gamalreyndi nestor stjórnmálanna .
Hún bjó að því seinna .
Í bókinni segist Vigdís sjá eftir því að hafa ekki hætt árið 1992 eins og hún hafði alltaf ætlað sér .
Það var lagt mjög hart að henni að halda áfram og hún ákvað að verða við þeim óskum þvert gegn eigin sannfæringu .
Síðasta kjörtímabilið varð henni líka nokkuð erfitt og reyndi mikið á hana .
Síðasti kaflinn í bókinni heitir Hér og nú , og hefur nokkra sérstöðu vegna þess að hann er samtal okkar Vigdísar um hrunið .
Þar fer hún yfir það hvernig það horfir við henni , hvað fór úrskeiðis og hvernig við ættum að byggja okkur upp að nýju .
Hún segir þar meðal annars að henni hafi um tíma fundist eins og allt hennar starf , til dæmis landkynningarstarf á erlendum vettvangi , væri fyrir bí .
" Samúð með viðfangsefninu Er hægt að skrifa bók eins og þessa án þess að draga upp glansmynd af viðfangsefninu ? " Bókin er ekki skrifuð eftir mynstri heilagra manna sagna , enda er Vigdís manneskja en ekki dýrlingur .
Og manneskjur gera mistök og engin ástæða til að reyna að fela það .
Í rauninni skrifa ég þessa bók í svipuðum anda og ævisögu Jónasar .
Það skrifar enginn bók af þessu tagi án þess að hafa ákveðna samúð með viðfangsefninu , enda er markmiðið að skilja persónuna og velta henni fyrir sér .
Ef menn ganga til slíks verks með illvilja eða staðráðnir í að taka niður um viðkomandi er sannarlega ástæða til að vantreysta höfundum .
Hér er frekar verið að leita skilnings en fella dóma .
Ég er að bregða upp mynd af Vigdísi , ævi hennar og gjörðum í þeim tilgangi að eftir lestur bókarinnar sé lesandi einhverju nær um persónuna og skilji hana betur .
Síðan draga menn sínar ályktanir af því sjálfir .
Rithöfundar eiga að treysta lesendum sínum , ekki að ætlast til að þeir kokgleypi allar sínar staðhæfingar .
En ég er sannfærður um það að lesendur muni sjá Vigdísi í talsvert nýju ljósi .
" Nú er þetta mikil bók að vöxtum og hlýtur að hafa tekið á .
Tekur ekki við tómarúm þegar slíku verki sleppir ? " Það er vissulega skrýtin tilfinning .
Ég vil gjarnan taka fram að þetta hefur verið afar skemmtilegt verkefni og lærdómsríkt fyrir mig .
Það hefur verið gaman að kynnast Vigdísi svona náið og ég vona líka að bókin endurspegli það , hún sé skemmtileg aflestrar þótt ekki sé alltaf bjart yfir .
En ég vinn upp tómleikakenndina með því að halda áfram að skrifa .
Ég hef lengi verið með bók í smíðum um Bjarna Thorarensen , skáld og amtmann á Möðruvöllum .
Það er frábært efni sem ég ætla að reyna að klúðra ekki .
Svo langar mig að skrifa ævisögu annars stórmerks 19. aldar manns , Sveinbjarnar Egilssonar .
Ég datt inn í bréf hans fyrir mörgum árum á safni í Kaupmannahöfn og gat ekki slitið mig frá þeim , þau voru svo frábærlega skrifuð , og frá þeim stafaði svo mikilli hlýju og húmanisma að ég varð snortinn .
Þegar ég sagði svo við einn vin minn að mig langaði að skrifa ævisögu Sveinbjarnar , þá horfði sá á mig undrunaraugum og sagði : " Sveinbjörn Egilsson ? Maður sem spilaði á flautu og var góður við börnin sín ! Það hefur enginn áhuga á slíkum manni .
" En kannski eru tímarnir breyttir .
" 