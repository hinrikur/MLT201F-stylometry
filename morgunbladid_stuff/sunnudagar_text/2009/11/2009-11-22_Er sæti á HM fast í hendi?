Evrópa logar stafna á milli .
Hvorki eru það þó efnahagsmál né hlýnun jarðar sem deilt er um að þessu sinni heldur markið sem fleytti Frökkum í lokakeppni heimsmeistaramótsins í knattspyrnu ( HM ) næsta sumar á kostnað Íra .
Alvara lífsins hefur lagst yfir álfuna af fullum þunga .
Engin áhöld eru um að Thierry Henry , fyrirliði Frakka , hafði rangt við þegar hann lagði knöttinn fyrir sig með hendinni áður en William Gallas gerði markið .
Það staðfesta upptökur .
Það viðurkennir hann líka sjálfur og vill helst að leikurinn fari fram að nýju .
Styrinn stendur um hvað eigi að gera .
Eiga úrslit leiksins að standa eða á að leika hann aftur ? Sitt sýnist hverjum .
Fátt bendir til þess að Alþjóðaknattspyrnusambandið ( FIFA ) sem hefur lögsögu í málinu muni aðhafast neitt .
Sænska dómaratríóið sá ekki atvikið og gat því ekki dæmt .
Menn dæma ekki á það sem þeir sjá ekki .
Það er ófrávíkjanleg regla í knattspyrnu .
Málið horfði öðruvísi við hefði dómarinn verið staðinn að " tæknilegum mistökum " , þ.e. að dæma ranglega .
Í þessu tilviki eru mistök hans fólgin í því að dæma ekki neitt .
Það eru ekki " tæknileg mistök " .
FIFA hefur einu sinni ógilt úrslit í kappleik og látið endurtaka hann á grundvelli " tæknilegra mistaka " dómarans .
Það var leikur Úsbekistans og Bareins í undankeppni HM 2006 .
Málsatvik voru þau að Úsbekum var dæmd vítaspyrna .
Vítaskytta liðsins skoraði úr spyrnunni en dómarinn dæmdi markið af , þar sem annar leikmaður Úsbeka var kominn inn í vítateiginn áður en spyrnan var framkvæmd .
Ekkert athugavert við þá dómgæslu .
Í stað þess að gera Úsbekum að endurtaka spyrnuna dæmdi dómarinn hins vegar Bareinum óbeina aukaspyrnu og það stríðir gegn bókstaf laganna .
Dómarinn daufheyrðist við andmælum Úsbeka á vellinum en knattspyrnsamband landsins kærði málið formlega til FIFA í kjölfarið .
Eftir að hafa kynnt sér öll gögn í málinu , m.a. skýrslu fjórða dómarans , ákvað sambandið að ógilda úrslitin og láta endurtaka leikinn .
Fáheyrt er að knattspyrnulið bjóðist til að endurtaka leiki , allra síst hafi þau farið með sigur af hólmi .
Þetta gerðist þó í bikarkeppni enska knattspyrnusambandsins árið 1999 .
Arsenal lagði þá Sheffield United á Highbury sáluga með afar umdeildu marki .
Atvikið bar að með þeim hætti að leikmaður United varð fyrir hnjaski og félagar hans spyrntu knettinum út fyrir hliðarlínuna svo huga mætti að honum .
Lá hann um hríð í sverðinum .
Þegar maðurinn hafði náð heilsu kastaði Lee Dixon , bakvörður Arsenal , boltanum inn á félaga sinn Nwankwo Kanu og ætlaðist til að hann skilaði honum til gestanna .
Eitthvað sló út í fyrir Nígeríumanninum sem sneri umsvifalaust í átt að marki , þar sem hann stóð ofarlega út við hliðarlínu .
Marc Overmars , fljótasti sparkandi sinnar kynslóðar , rann þá á lyktina og tók æðisgenginn fimmtíu metra sprett inn í vítateig , þar sem hann fékk eitraða sendingu frá Kanu .
Og skoraði .
Leikmenn United stóðu þar hreyfingarlausir álengdar , felmtri slegnir .
Mótmæli þeirra voru áköf en aumingja dómarinn fórnaði höndum .
Hvað átti hann að gera ? Leiknum lauk með sigri Arsenal , 2:1 .
Strax að honum loknum hjó Arsène Wenger , knattspyrnustjóri Arsenal , sem vel að merkja er franskur , hins vegar á hnútinn að hætti Alexanders mikla .
Tók ekki annað í mál en leikurinn yrði endurtekinn .
Svona vildi hann ekki vinna .
Arsenal vann aukaleikinn líka .
Wenger hvatti í gærkvöldi sparkbændur í Frakklandi til að bjóða Írum nýjan leik .
Eina von þeirra grænklæddu er líklega fólgin í því að þeir geri það .
Hvernig ætli FIFA myndi bregðast við því útspili ? Guð tók í taumana Þetta er ekki í fyrsta skipti sem hönd hefur afgerandi áhrif á úrslit í mikilvægum leik á HM .
Diego Maradona gerði mark með vinstri hendinni fyrir Argentínu gegn Englendingum í átta liða úrslitum lokakeppninnar í Mexíkó sumarið 1986 .
Er það án efa eitt af frægustu mörkum sparksögunnar .
Maradona kom Argentínumönnum í 1:0 snemma í seinni hálfleik með því að blaka knettinum yfir markvörð Englendinga , Peter Shilton , sem var tuttugu sentimetrum hærri .
Shilton stóð agndofa eftir og félagar Maradona vissu ekki hvernig þeir áttu að bregðast við .
" Komið og faðmið mig , " upplýsti Maradona síðar að hann hefði hrópað á þá .
" Annars lætur dómarinn markið ekki standa .
" Í samtali við blaðamenn eftir leikinn sagði Maradona að markið hefði verið skorað með samstilltu átaki höfuðs Maradona og handar Guðs .
Sjónvarpsupptökur sýndu aftur á móti að almættið var eitt að verki .
Argentínumenn unnu leikinn 2:1 og voru á endanum krýndir heimsmeistarar .
