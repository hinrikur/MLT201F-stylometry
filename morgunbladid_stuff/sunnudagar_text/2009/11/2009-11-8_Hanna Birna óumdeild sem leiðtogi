Ekkert bendir til að slagur verði um leiðtogasæti Sjálfstæðisflokksins í borgarstjórn Reykjavíkur í prófkjörinu 23. janúar næstkomandi , en víst er að tekist verður hart á um önnur sæti listans .
Svo virðist sem Hanna Birna Kristjánsdóttir borgarstjóri verði ein um að gefa kost á sér í efsta sæti enda mál manna innan flokksins að það hafi að mestu skapast friður um störf borgarstjórnar síðan hún tók við því embætti .
Óvissa um framboð Vilhjálms Samkvæmt heimildum Morgunblaðsins munu þrír borgarfulltrúar að líkindum gefa kost á sér í annað sæti listans , Gísli Marteinn Baldursson , Kjartan Magnússon og Júlíus Vífill Ingvarsson .
Þorbjörg Helga Vigfúsdóttir kann að blanda sér í þann hóp en samkvæmt heimildum stefnir hún á að ná sæti í borgarráði , þar eiga nú sæti þrír borgarfulltrúar Sjálfstæðisflokksins .
Hanna Birna hefur ekki verið einn þeirra , heldur setið borgarráðsfundi sem áheyrnarfulltrúi .
Ef svo verður áfram , ætti því annað til fjórða sætið að vera ávísun á sæti í borgarráði .
Líklegt er að hún setji markið á þriðja sæti og það sama gildir um Jórunni Frímannsdóttur .
Eini borgarfulltrúinn sem ekki hefur sagt til um hvort hann gefi kost á sér í prófkjörinu er Vilhjálmur Þ. Vilhjálmsson , fyrrverandi borgarstjóri .
Hann segist ætla að upplýsa það þegar þar að kemur en framboðsfrestur rennur út 13. nóvember .
Vilhjálmur hefur raunar þegar lýst því yfir í fjölmiðlum , að þetta verði hans síðasta kjörtímabil , en heyrst hefur að undanfarið hafi hann gefið því undir fótinn í samtölum við sjálfstæðismenn á förnum vegi að hann haldi áfram .
Ekki er aðeins mikil þátttaka af hálfu borgarfulltrúa flokksins , heldur ætla varaborgarfulltrúarnir einnig að láta slag standa og stefna vísast á öruggt sæti eins og aðrir .
" Aldrei að vita hvað maður gerir fyrir lokun , " segir Sif Sigfúsdóttir og hlær en hún situr sem varaborgarfulltrúi í áttunda sæti listans .
" Ég held að það stefni allir á framboð , borgarfulltrúar og varaborgarfulltrúar líka .
Og svo bætast einhverjir við síðasta daginn .
" Bolli Thoroddsen , sem er í 9. sæti , býður sig þó ekki fram þar sem hann er í viðskiptanámi í Tókýó og vinnur þar fyrir Actavis .
En sé litið til þrettán efstu sæta listans , sem öll eru skipuð þátttakendum í síðasta prófkjöri , þá hefur Marta Guðjónsdóttir þegar tilkynnt framboð og Ragnar Sær Ragnarsson og Björn Gíslason ætla í framboð .
Ekki náðist tal af Kristjáni Guðmundssyni .
Svo munu Áslaug Friðriksdóttir og Elínbjörg Magnúsdóttir að líkindum gefa kost á sér en þau eru efst þeirra sem stillt var upp til að styrkja listann fyrir síðustu kosningar .
Þetta er því þeirra fyrsta prófkjör og eru þau óskrifað blað að því leyti .
Nokkrir hafa verið nefndir til sögunnar utan raða borgarstjórnarflokksins .
Árni Helgason , lögfræðingur og formaður Heimdallar , veltir því fyrir sér að gefa kost á sér og einnig Fanney Birna Jónsdóttir sem áður var formaður félagsins .
Þá eru orðuð við framboð Óttar Guðlaugsson , Edda Borg og Emil Örn Kristjánsson en þau hafa meðal annars starfað í hverfafélögunum .
Haft var samband við nokkra , sem orðaðir hafa verið við framboð , en þeir neituðu því að þeir hygðust bjóða sig fram , þar á meðal Geir Sveinsson og Guðfinna Bjarnadóttir .
Orðrómur er á kreiki um að von sé á þungavigtarfólki í framboð , utan þess hóps sem hér hefur verið nefndur .
En slíkur orðrómur er svo sem engin nýlunda þegar prófkjör er á næsta leiti .
Samstöðuprófkjör Lagt er upp með að þetta verði " samstöðuprófkjör " , eins og það er orðað en vonast er til að með því verði spornað við harkalegum innri átökum sem meðal annars þótti setja skugga á prófkjörið fyrir síðustu þingkosningar .
Í því felst að frambjóðendur fá aðstöðu í Valhöll og þar verða haldnir sameiginlegir fundir , opnuð verður sérstök vefsíða fyrir frambjóðendur og gefið út öflugra blað en oft áður , auk þess sem sett verður þak á kosningabaráttuna upp á 1,5 milljónir .
" Ég held að frambjóðendur viti að það skiptir okkur miklu máli að sýna samstöðu , þannig að þetta verði blanda af félögum í leik og auðvitað um leið einstaklingum að kynna sína sérstöðu , " segir einn frambjóðenda og endurspeglar það afstöðu flestra en jafnframt óttann við að baráttan fari úr böndum .
Þó að frestur til að skila inn framboðum renni út á föstudag er ólíklegt að kosningabaráttan fari á fullt fyrr en eftir áramót enda kemst fátt annað en helgihaldið að í jólamánuðinum .
Slagurinn um annað sætið Ljóst er að bitist verður um annað sætið í prófkjöri sjálfstæðismanna í borginni .
Af þremenningunum sem þegar hafa verið nefndir til leiks varð Gísli Marteinn Baldursson efstur í síðasta prófkjöri .
Þá hafði Vilhjálmur Þ. Vilhjálmsson betur í slag um leiðtogasætið og hafnaði Gísli Marteinn í þriðja sæti , en hlaut engu að síður flest heildaratkvæði allra og 5.193 atkvæði í efsta sætið .
Gísli Marteinn var sem formaður umhverfis- og skipulagsráðs hvatamaður að grænu skrefunum , umhverfisátaki borgarinnar .
En er helst gagnrýndur fyrir að hafa farið í meistaranám síðasta vetur í borgarfræðum í Edinborg , hluta af tímanum í leyfi .
Kjartan Magnússon hafnaði í fjórða sæti í síðasta prófkjöri , en gaf kost á sér í þriðja sæti .
Hann er formaður tveggja ráða , menntaráðs og íþrótta- og tómstundaráðs , og hefur siglt jafnt og þétt til hærri metorða , þótt ekki hafi alltaf farið hátt um það .
Hann er kunnur fyrir að leggja mikla rækt við innra starf flokksins og var drifkraftur í því að fá Ólaf F. Magnússon til að mynda meirihluta með Sjálfstæðisflokknum .
Það reyndist ekki langlífur meirihluti , en varð þó til þess að Sjálfstæðisflokkurinn gat síðar myndað meirihluta með Framsókn .
Júlíus Vífill Ingvarsson hafnaði í fimmta sæti í síðasta prófkjöri .
En hafði þá dregið sig að mestu út úr borgarpólitíkinni eftir að ekki varð af prófkjöri um leiðtogasæti borgarstjórnarflokksins .
Hann hafði lýst áhuga á þátttöku og mælst sterkur í könnunum , en hætti við eftir að Inga Jóna Þórðardóttir dró sig til baka og lýsti yfir stuðningi við Björn Bjarnason .
Júlíus Vífill gegnir formennsku í Skipulagsráði og steig fyrstu skref sín í pólitík er hann tók þátt í prófkjöri árið 1998 .
Það er styrkleiki hans í pólitík , að hafa ekki verið í pólitískum skotgröfum innan flokksins frá ómunatíð , en um leið kann það að vera veikleiki , að hafa ekki baklandið sem stundum myndast á áratugum .
Allir þrír eiga sameiginlegt að hafa verið í hópi sexmenninganna , sem tóku slaginn til að koma í veg fyrir að REI-málið næði fram að ganga .
En í kjölfarið á því hófst sturlungaöld í sölum Ráðhússins .
Leiðrétting 10. nóvember - Framboðsfrestur ekki ákveðinn Frétt Morgunblaðsins 8. nóvember leiðréttist hér með .
Það var Hanna Birna Kristjánsdóttir sem fékk flest atkvæði allra í prófkjöri sjálfstæðismanna fyrir síðustu borgarstjórnarkosningar eða 10.142 atkvæði .
Þá hefur ekki verið ákveðið hvenær framboðsfrestur rennur út fyrir prófkjörið , en fulltrúaráðið hefur hins vegar auglýst eftir framboðum til kjörnefndar og rennur sá framboðsfrestur út 13. nóvember .
