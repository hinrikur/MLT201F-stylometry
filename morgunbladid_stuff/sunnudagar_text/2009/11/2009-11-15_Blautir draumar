Hvað gengur mönnum til sem lauma sér inn í draumalandið hjá hinum og þessum konum og taka upp á því að strjúka þeim og kyssa ? Ófáar konur eru gjörsamlega varnarlausar gegn þessum óvæntu heimsóknum þar sem þær eiga það til að vera fjarska fúsar til fylgilags við ólíklegustu menn .
Heimsóknir af þessum toga eru mis-velkomnar og sumar þeirra jaðra við móðgun , en aðrar eru syndsamlega skemmtilegar .
Fer svolítið eftir því hver félaginn er og hvað fram fer .
Þessir ástleitnu næturgestir sýna sumir af sér afburða blíðlyndi en aðrir taka þetta á hörkunni , en öll er upplifunin væntanlega undir því komin hvernig dreymandinn er stemmdur , hvernig hann eða hún fílar fjörið .
Stundum eru þessar heimsóknir lítt gefandi og hvílubrögðin afspyrnu leiðinleg en stórfurðulegast er þó þegar þetta eru menn sem dreymandanum dytti aldrei í hug að fækka fötum með í fullri meðvitund .
Þá er undrunin stór þegar augun opnast og í heilanum brennur spurning : Hvernig í andskotanum tókst þessum manni að stelast inn í drauma mína og fá mig til atlota ? En allra skemmtilegast er þegar ástarleikirnir fara fram með goðumlíkum einstaklingum sem uppfylla alla villtustu draumana .
Eftir slíkar unaðsstundir máist sælubrosið ekki af andlitinu löngu eftir að vakan tekur við af draumnum .
Þetta næturbrölt í öðrum heimum getur valdið dálítilli frústrasjón þegar mótleikarinn er einhver sem við erum í daglegum samskiptum við .
Hver hefur ekki lent í þeirri sérkennilegu stöðu að mæta einhverjum að morgni til dæmis í vinnunni , sem hann var að gamna sér með nóttina áður , í draumalandinu .
Og missa næstum út úr sér : " Takk fyrir síðast ! Djöfull var gaman hjá okkur í nótt .
" En hvaðan koma þessar heimsóknir ? Allar líkur eru á að gestirnir séu blásaklausir , þó ekki megi útiloka að sumir séu svo magnaðir að geta hugsað sig inn í drauma einhvers annars .
En sennilega sprettur þetta oftast úr heilabúi dreymandans því mörg fantasían leynist í skúmaskotum hugans og allir vita að kynlíf byrjar í hausnum .
En hvaða segja þá blautir draumar um okkur sjálf ? Er þetta eitthvað sem okkur langar en viljum ekki gangast við ? Óskhyggja undirmeðvitundarinnar ? Eða eru þetta órar einir sem fara af stað af því að hormónastaða líkamans kallar á þá ? Skiptir kannski ekki öllu máli , því oftast bætir þetta , hressir og kætir .
Það er þokkalega kitlandi að fá flassbakk í miðjum fréttatíma þegar Obama birtist á skjánum : Á sama tíma framkallast í heilabúinu myndir af klæðalausum sveittum forseta : Ó mæ god ! Hann fór um mig höndum í nótt ! ( Og sá kunni nú vel á kvenmannskropp .
) Auðvitað eru það ekkert annað en forréttindi að hafa sofið hjá nokkrum James Bondum , Jesú Kristi , Brad Pitt , Jim Morrison eða öðrum ámóta kyntröllum .
Það kemur ekki að sök þó ekki hafi það verið í efnisheiminum , því snerting og gælur í draumalandinu eiga það til að vera jafn raunverulegar og í vöku , næmleikinn jafnvel á alveg sérlega háu stigi .
Og allar hömlur fljúga út um gluggann enda gilda önnur siðferðislögmál á ódáinsvöllum draumanna .
Þar má allt , og gott betur .
Orgíur eru þar jafn sjálfsagðar og hvað annað .
Fyrir þann sem liggur einn í fleti hlýtur að vera skárra að fáða í draumi en ekki .
Og pör sem kúra saman ættu að taka því fagnandi þegar annar aðilinn vaknar upp af heitum draumi , iðandi af girnd undir sænginni ....
og langar í meira , vakandi .
