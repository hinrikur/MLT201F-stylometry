Vinkonurnar Hafdís Heiðarsdóttir og Vilborg Aldís Ragnarsdóttir settu á fót hönnunarfyrirtækið Arca Design í haust .
Þær hafa hannað ýmiss konar vörur úr plexígleri sem eru fyrirferðarmiklar á borði en fyrirferðarlitlar í geymslu .
" Þetta byrjaði þannig að það var nýbúið að ferma hjá mér og allir diskar sem voru notaðir undir kökur tóku svo mikið pláss .
Þannig að ég settist niður með Hafdísi og við ræddum um hvað það væri gaman að eiga kökudisk á standi sem hægt væri að taka saman , " segir Vilborg um upphafið .
Vinkonurnar létu ekki þar við sitja og gerðu það sem fæstir gera , þær framkvæmdu það sem þær töluðu um .
" Við settumst niður og fórum að teikna og enduðum svo með heila línu .
Fyrst teiknuðum við kökudisk og svo kertastjaka og svo komu hinar hugmyndirnar í kjölfarið , " segir Hafdís .
Vörurnar hjá stelpunum eiga það sameiginlegt að vera eins konar púsluspil sem hægt er að setja saman og taka í sundur .
Þannig tekur kökudiskurinn lítið pláss í eldhússkápnum þegar hann er ekki í notkun .
" Það er búið að vera brjálað að gera hjá okkur og þetta hefur undið rosalega hratt upp á sig og verið lyginni líkast , " segir Vilborg .
Stelpurnar hafa fengið rífandi viðbrögð og hafa vart undan að framleiða allar þær pantanir sem streyma inn .
Fólk sem hefur í hyggju að gefa vörur frá Arca Design í jólagjöf verður að panta tímanlega þar sem þær gefa sér tvær vikur í að afhenda vöruna .
En hver var ástæðan fyrir því að þær völdu að vinna með plexígler ? " Það voru nokkrar ástæður fyrir því .
Okkur þótti það fallegt og með fallegum glans .
Eins er bæði auðvelt að meðhöndla það og þrífa , " segir Hafdís .
Áhugasamir geta skoðað vörurnar á arcadesign.is og eins eru þær með síðu á Facebook sem heitir Arca Design Iceland .
" Svo verðum við með opið hús á Miðbraut 9 , Seltjarnarnesi , frá kl. 13-17 , laugardaginn 21. nóvember .
Þar verða allar vörurnar til sýnis .
" signyg@mbl.is 