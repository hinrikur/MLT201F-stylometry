Sunna Dögg Ásgeirsdóttir hannar barnaföt undir merkinu Sunbird en nafnið vísar í hana og dóttur hennar Lóu .
Um er að ræða hversdagsföt á stelpur og stráka á aldrinum 1-7 ára og eru þau öll úr 100% bómull .
Sunna hefur lengi hannað föt en lengst af voru fötin ætluð fullorðnum .
" Það hefur blundað lengi í mér að gera barnafatalínu , " segir hún .
Sunna sækir innblástur í dóttur sína og börnin í kringum sig .
" Líka hvernig krakkar hreyfa sig og eru ómeðvitaðir um stað og stund , óhræddir að prufa eitthvað nýtt .
Ég reyni að færa ódauðleikann í hreyfingum þeirra yfir í fötin en það er eins og börnin stoppi aldrei .
Svo er kögur og annað í fötunum sem ýkir hreyfingarnar .
Einnig passa ég að fötin hefti ekki hreyfigetu þeirra , því það er svo mikill leikur í þeim .
" Sunna segist hafa haft foreldrana í huga en bómullin í fötunum er auðveld í þvotti .
Sunna útskrifaðist úr vöruhönnun frá Listaháskóla Íslands árið 2004 en segist hafa hannað föt allt sitt líf .
" Ég fór í vöruhönnun til að fá þrívíddarpælinguna í fötin líka .
Ég er afar ánægð með að hafa valið þá leið því ég fékk víðari sýn á allt , lærði m.a. betur á tölvur og ýmis tölvuforrit .
" Sunbird barnafötin er hægt að kaupa á Pop Up markaðnum en gerist maður aðdáandi Milliliðalausrar Verzlunar á Facebook fær maður tilkynningu um hvar og hvenær næsti markaður verður haldinn .
Þá er Sunna að hanna jólakjól sem verður til sölu í búðinni Rumputuski á Laugaveginum en að auki er hægt að versla föt hennar á sunbirdkids.com .
