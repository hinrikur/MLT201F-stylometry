Guðbjörg Jakobsdóttir hefur undanfarið ár hannað hálsmen úr silkislæðum undir heitinu Serendipity .
" Þetta eru slaufur sem eru hannaðar með tilvísun í íslensku peysufötin sem formæður okkar notuðu hér áður fyrr , " segir Guðbjörg .
" Hver gripur sem ég bý til er einstakur , slæðurnar eru ekki fjöldaframleiddar , og ég legg upp úr umhverfisvernd með því að endurnýta hráefni sem þegar eru til svo ekki þurfi að framleiða meira .
" Guðbjörg útskrifaðist sem fatahönnuður frá Listaháskólanum árið 2006 .
Spurð hvenær hún hafi byrjað að einbeita sér frekar að fylgihlutum en fötum segir hún það hafa gerst í fyrra þegar kreppan skall á .
" Ég sá fram á að eiga ekki neinn pening fyrir nýjum fallegum fötum .
Ég fór og skoðaði hvað ég átti í skápunum mínum , fann fallega slæðu og föndraði úr henni svona hálsmen en fyrir mig er það hvati að einhverju nýju þegar mig vantar eitthvað .
Þegar ég sá hvað þetta kom vel út og var skemmtileg vara þá ákvað ég að gera meira , " segir Guðbjörg .
Aðspurð segir hún hráefnið sjálft veita sér innblástur .
" Ég læt hráefnið sem ég hef leiða mig áfram .
Ef ég er að vinna með slæður þá horfi ég á þær og met hvernig þær koma út .
" Slæðurnar frá Serendipity fást á Pop Up markaðnum sem haldinn verður næstu helgi en staðsetningin hefur ekki verið ákveðin .
Til að fylgjast með hvar og hvenær næstu Pop Up markaðir verða haldnir er hægt að gerast aðdáandi Milliliðalausrar Verzlunar á Facebook .
ylfa@mbl.is 