Opnuð hefur verið á Kjarvalsstöðum sýning á byggingarlist Högnu Sigurðardóttur arkitekts með áherslu á íslensk verk , byggð sem óbyggð .
Högna , sem varð áttræð á dögunum , hefur verið meðlimur frönsku arkitektaakademíunnar frá 1992 og hlaut heiðursorðu Sjónlistarverðlaunanna 2007 .
Hún er heiðursfélagi Arkitektafélags Íslands .
Sýningarstjórinn Guja Dögg , deildarstjóri við Listasafn Reykjavíkur , fjallar um verk Högnu .
Et l ' ancienne maison , Je sens sa rousse tiédeur Vient des sens á l ' esprit .
Og gamla húsið , ég finn mjúkbrúna hlýjuna skynja hana , leitar á hugann .
Jean Wahl , Poémes .
úr Poetics of Space e. Gaston Bachelard Verk Högnu Sigurðardóttur arkitekts er ekki einfalt að staðsetja .
Hún sækir í þau þræði aftur í tímann , í menningararf gamallar íslenskrar byggingarlistar , og hún spinnur þau inn í nútímann með óvenjulegri og djarfri listrænni voð .
Þau eru hvort tveggja og allt í senn gömul og ný , dularfull og auðlesin , lífræn og fáguð .
Högna er fædd og uppalin í Vestmannaeyjum , á virkri eldfjallaeyju í ólgandi norðurhafi og innritaðist í arkitektadeild hins aldargamla École Nationale Supérieure des Baux-Arts í gömlu heimsborginni París skömmu eftir stúdentspróf .
Þar hóf hún nám – ein fárra kvenna á deildinni og með lítinn sem engan undirbúning í frönsku máli en lauk engu að síður námi með afburðaárangri árið 1960 .
Með lokaverkefni sínu , Garðyrkjubýli í Hveragerði , sló hún tón í byggingarlist sinni sem átti eftir að þróast og þroskast á afar persónulegan hátt og kristallast í frumlegum byggingum bæði hérlendis og í Frakklandi .
" Það sem ég gerði , " segir Högna , " voru gróðurhús og híbýli fyrir þann mann sem átti gróðurhúsin .
Hinir ýmsu hlutar byggingarinnar voru tengdir saman svo myndaðist eins konar innra flæði á milli plantnanna og íbúðarhússins .
Ég hugsaði um að setja hana inn í landslagið þannig að það félli að henni .
Ég notaði eftir föngum efni sem er á staðnum og leyfði byggingarefnunum að koma fram í sem óbreyttastri mynd .
" Ein margra viðurkenninga sem Högna fékk fyrir lokaverkefni sitt fól í sér leyfi til að starfa sem arkitekt í Frakklandi .
Hún en fékk strax ýmis verkefni í París og flutti því ekki heim en hefur átt starfsferil sinn að mestu leyti þar .
En hún hefur án nokkurs vafa unnið sín persónulegustu og sterkustu verk hér á Íslandi , þar sem náin tenging hennar við sértæka veðráttu og náttúru landsins , auk sterkrar sannfæringar um að byggja með hverjum stað hafa getið af sér einstakar byggingar hér heima .
Það er áhugavert að flest verka hennar í Frakklandi hafa verið stórar , opinberar byggingar sem skrifa sig inn í þéttbýlt , manngert umhverfi , á meðan íslensku verkin eru smá í sniðum , persónulegri í útfærslu og í beinu sambandi við náttúrulegt landslag .
Byggingarnar úti hverfast um tengsl eða samskipti á milli fólks .
" Það voru mest skólabyggingar , alveg frá vöggustofum og leikskólum upp í háskóla .
Ég hafði mjög ákveðnar hugmyndir um að opna fyrirkomulagið í húsunum og örva þannig samskipti manna á meðal , " segir hún .
Byggingarnar hér heima hverfast um samskipti manns og náttúru , veðurs og birtu .
" Ég held að íslensk byggingararfleifð hafi haft mikil áhrif á mig , en það var ekki meðvitað .
Ég veit heldur ekki hvort ég leita í íslenska náttúru , hún býr bara í mér .
En ég hugsa mikið um veðráttuna .
Og söguna .
Ég veit ekki hvernig það brýst fram , en tekur á einhvern hátt völdin í sköpun minni án þess ég fái við ráðið .
" Íbúðarhús sem Högna teiknaði og stendur við Sunnubraut í Kópavogi er staðsett neðst við voginn í stóru rými landslags .
" Þetta var einstök lóð , alveg við hafið , og afskaplega dýrmæt að fást við .
Mér fannst mikilvægt að undirstrika andstæður hafsins og hússins .
Efnið í byggingunni er ómeðhöndluð sjónsteypa sem í eru lagðar grófar steinhellur til að sýna eða draga fram styrkinn í því skjóli sem húsið veitir gegn náttúruöflunum , " segir hún .
Húsið er tiltölulega lokað að götunni en innandyra opnast það smátt og smátt að útsýninu og birtunni .
Ekkert er lokað af eða heft , en veggjum stillt þannig upp að myndist skútar og kimar eins og lítil rými í rýminu þótt það sé í raun ein órofa heild .
Annað íbúðarhús sem Högna teiknaði er við Bakkaflöt í Garðabæ , staðsett í miðju íbúðarhverfi þar sem litlu útsýni er fyrir að fara .
Þar fer hún öfugt að og mótar húsið eins og inn í hól með því að hlaða jarðveg að útveggjum þess og tyrfa yfir .
" Þetta hús er ekki lokað í rauninni því birtan er tekin niður með arninum í miðju hússins þaðan sem hún streymir út í meginvistarverur þess : stofuna og opið eldhúsið með stóru borðstofuborði þar sem margir geta komið saman , " segir hún .
" Húsgögn og innréttingar eru steypt með gólfi og veggjum og mynda eins og stöðugan grunn , en veggir eru hreyfanlegir renniflekar úr hlýlegum við þannig að birta frá gluggum á útveggjum nær djúpt inn í húsið .
Það er ekki allt opið heldur er birtunni stjórnað .
" Húsið á Bakkaflöt hefur vakið óskipta athygli og hlotið margar viðurkenningar , en það hefur meðal annars verið úrskurðað eitt af hundrað bestu byggingum 20. aldarinnar í Evrópu .
Nokkur þeirra verka sem Högna gerði tillögu að hér heima voru aldrei byggð en hefðu næsta örugglega auðgað íslenska byggingarlist að sama skapi hefðu þau risið .
Meðal þeirra er tillaga að kapellu við Ofanleiti í Vestmannaeyjum þar sem var prestssetur til forna .
" Hún var hugsuð staðsett í grasi vöxnu landinu nálægt hamrinum , úti við hafið þar sem sjórinn lemur oft nöturlega , " segir Högna .
" Byggingin sjálf er felld inn í landslagið og gengið niður fyrir hana þar sem við ytra anddyri er útikapella .
Þegar þar er setið sést út á hafið .
Gengið er í gegnum dimm göng inn í kapelluna , en birtan streymir inn að ofan og beinir athyglinni til himins þegar komið er inn í sjálft guðshúsið .
" Sterkur þráður í verkum Högnu Sigurðardóttur arkitekts er umhyggja og næmi fyrir efniskennd , samsetningum og frágangi byggingarhluta .
Hún stefnir gjarnan festu á móti mýkt , svo sem hörðum steini á móti hlýlegum viði , skugga á móti birtu , jörð á móti himni – eins og til að koma til móts við eða staðfesta ólík öfl efnis og anda á upplifun og skilning mannsins á umhverfi sínu .
Nálgun hennar í byggingarlist sinni er bæði persónuleg , ákveðin og auðmjúk gagnvart höfuðskepnunum .
Verk hennar eru bæði einstök og almenn í senn .
Stefnumót forms , efnis og birtu draga í höndum Högnu athyglina að líkamlegri skynjun sem aldrei getur orðið annað en persónuleg , innileg og breytileg frá degi til dags .
" Ég reyni að draga fram það sem efnið hefur sérstakt til að bera .
Sjónsteypan gefur til dæmis svo mikinn karakter og er svo sterk .
Það er mikilvægt í byggingarlist að sýna fram á hvað maður er að fara , " segir Högna .
Þessi nálgun höfðar til eðlislægrar skynjunar mannsins ásamt því að vekja hugsanir eða hugrenningar um gildi eða dýrmæti fegurðar í tilveru okkar á jörðinni .
Efnis og anda í byggingarlist .
