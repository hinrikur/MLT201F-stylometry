Ástæðan fyrir því að hundurinn togar í tauminn er sú að ekki er búið að kenna honum að ganga rétt í taumnum .
Algengustu mistökin sem hundaeigendur gera í þessum málum er að skella " hengingaról " á hvutta , toga fast í tauminn og skamma hundinn þegar hann er að toga .
Þessi aðferð er því miður algeng og kennd víða en með þessu er bara verið að kenna hundinum hvað má ekki gera , en ekki hugað að því að sýna honum hvað hann á að gera .
Þetta jafnast á við að fara á námskeið til að læra eitthvað en kennarinn segir þér bara hvernig þú átt ekki að gera hlutina ; í besta falli tekur mjög langan tíma að læra hvernig á að bera sig að en í versta falli tekst það aldrei því það eru til ótal aðferðir til að gera hlutina vitlaust .
Til að kenna hundinum að ganga fallega við taum verður að leiða hann áfram og hrósa og verðlauna þegar hann gerir rétt .
Nóg er að hafa á hundinum venjulega hálsól og taum , en mikilvægasta stjórntækið eru ljúffengir góðbitar og hrós .
Alla óæskilega hegðun á að hundsa , en þegar hundurinn kemur til þín og gengur þótt ekki sé nema eitt skref " við hæl " á að hrósa honum vel og mikið .
Þannig uppgötvar hann fljótt að besti staðurinn er við hlið eigandans , ekki hangandi framan á taumnum .
