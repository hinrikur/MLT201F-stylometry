Netmiðillinn Vísir.is birti sl. mánudag frétt , þar sem sagði m.a. : " Samfylkingarmenn undrast að þingmaður Vinstri grænna taki að sér formennsku í samtökum sem berjast gegn helsta stefnumáli Samfylkingarinnar .
Ásmundur Einar Daðason , þingmaður Vinstri grænna , var kosinn formaður Heimssýnar á aðalfundi félagsins í gær en félagið berst gegn inngöngu Íslands í Evrópusambandið .
Samfylkingin setti Evrópumálin á oddinn fyrir síðustu kosningar og í sumar samþykkti Alþingi að sækja um aðild að Evrópusambandinu .
Þeir þingmenn Samfylkingarinnar , sem fréttastofa ræddi við í dag , undrast þá ákvörðun Ásmundar að taka að sér forystu í félaginu .
Eitt sé að vera á móti Evrópusambandinu en annað að leiða samtök , sem berjast gegn helsta stefnumáli samstarfsflokks Vinstri grænna .
" Þótt hvergi komi fram til hvaða Samfylkingarmanna er vitnað er hér gengið út frá því að rétt sé eftir haft .
Það almenna viðhorf Samfylkingarmanna , sem fram kemur í þessari frétt , er nánast ótrúlegt .
Er það svo , að stjórnmálaflokkar eða stjórnmálamenn , sem ganga til samstarfs við Samfylkinguna verði þar með ekki lengur frjálsir að skoðunum sínum á einstökum málum , sem til umræðu eru ? Má þingmaður Vinstri grænna ekki berjast fyrir skoðunum sínum á aðild Íslands að Evrópusambandinu af því , að flokkur hans er í samstarfi við Samfylkinguna í ríkisstjórn ? ! Þetta er auðvitað fráleit afstaða .
Þess varð ekki vart , að Samfylkingin gerði svona kröfur til Sjálfstæðisflokksins í samstarfi þeirra flokka í ríkisstjórn frá vori 2007 og fram í ársbyrjun 2008 .
Getur verið , að Samfylkingin geri meiri kröfur til Vinstri grænna ? Af hverju ? Telur Samfylkingin að hún hafi meiri möguleika á að kúga Vinstri græna en sjálfstæðismenn ? Það er umhugsunarefni fyrir forystumenn Vinstri grænna , ef svo er .
Samfylkingunni hefur gengið vel að sveigja Vinstri græna af leið það sem af er stjórnarsamstarfinu og telur kannski að þess vegna geti hún leyft sér hvað sem er í samstarfi við þann flokk .
En hér kemur fleira til en almenn afstaða til samstarfsflokks .
Í stjórnarsáttmála Samfylkingar og Vinstri grænna frá því í vor segir orðrétt : " Flokkarnir eru sammála um að virða ólíkar áherslur hvors um sig gagnvart aðild að Evrópusambandinu og rétt þeirra til málflutnings og baráttu úti í samfélaginu í samræmi við afstöðu sína og hafa fyrirvara um samningsniðurstöðuna líkt og var í Noregi á sínum tíma .
" Þegar ónafngreindir Samfylkingarmenn veitast að Ásmundi Einari Daðasyni , bónda og alþingismanni , fyrir það að hafa tekið kjöri sem formaður Heimssýnar , samtaka sjálfstæðissinna í Evrópumálum , á aðalfundi samtakanna sl. sunnudag , eru þeir ekki einungis að ganga gegn grundvallaratriðum lýðræðislegra stjórnarhátta heldur eru þeir beinlínis að ganga gegn undirskrifuðum samningum stjórnarflokkanna tveggja .
Þetta lýsir hroka og yfirgengilegri tilætlunarsemi í garð Vinstri grænna .
Að þessu er vikið í forystugrein Morgunblaðsins í fyrradag , þar sem segir : " En hvar er jafnvægið í samstarfinu ? Hvar er gagnkvæmnin ? " Þetta er spurning , sem Vinstri grænir hljóta að spyrja sjálfa sig og leita svara við , ella vofir yfir þeim alvarlegt pólitískt áfall strax næsta vor í sveitarstjórnarkosningum .
Það er vel hægt að skilja ríka löngun núverandi stjórnarflokka til þess að tryggja , að samstarf þeirra í ríkisstjórn gangi upp , þegar horft er til sögunnar .
Og skiljanlegt að þeir vilji kosta nokkru til .
En eins og að er vikið í fyrrnefndri forystugrein hlýtur slíkt samstarf að byggjast á gagnkvæmni .
Fyrst voru Vinstri grænir píndir til að falla frá andstöðu sinni við aðildarumsókn að Evrópusambandinu .
Um það var bullandi ágreiningur innan flokks þeirra og innan þingflokks þeirra .
Svo voru þeir píndir til að axla meginábyrgð á Icesave-samningunum .
Í þessari málsmeðferð allri hafa lykilmenn í þingflokki Vinstri grænna glatað trúverðugleika sínum að töluverðu leyti .
Og þess mun sjá stað , þegar næst verður gengið að kjörborði .
Nú er kominn fram á sjónarsviðið nýr pólitískur foringi á þeirra vettvangi , sem ástæða er til að fylgjast vel með á næstu árum , þar sem er bóndinn úr Dölum .
Maður , sem augljóslega er tilbúinn til að berjast fyrir pólitískri sannfæringu sinni .
Þetta er Samfylkingarmönnum auðvitað ljóst og þess vegna gera þeir tilraun til að stoppa hann af .
En í þeirri tilraun opinbera þeir afstöðu til lýðræðislegra skoðanaskipta , sem er engum stjórnmálaflokki sæmandi .
Þessi viðbrögð við kjöri Ásmundar Einars Daðasonar til formennsku í Heimssýn boða ekkert gott þegar horft er til væntanlegra samningaviðræðna við ESB .
Í stjórnarsáttmálanum er lofað gagnsæi í stjórnsýslu .
Það eru meiri líkur en minni á , að í framkvæmd verði reynt að halda frá þjóðinni öllum upplýsingum sem máli skipta um gang samningaviðræðna .
Þar hljóta Vinstri grænir að láta til sín taka og tryggja , að almenningur á Íslandi fái samstundis aðgang að öllum upplýsingum um gang samningaviðræðna .
Í þeim efnum verða aðrir að reiða sig á þá .
Það er komin of löng reynsla af því að Samfylkingin segi eitt en geri annað .
Rétt er að taka fram , að höfundur þessarar greinar á sæti í nýrri stjórn Heimssýnar og mun því eiga samstarf við Ásmund Einar Daðason alþingismann á næstu misserum um baráttuna gegn aðild Íslands að Evrópusambandinu .
