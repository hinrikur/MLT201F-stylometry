Það verður ekki flóafriður fyrir mér um þessi jól frekar en endranær , " segir Diddú , söngkonan vinsæla sem mun koma fram á fjölda tónleika á næstu vikum með fjölmörgum listamönnum , þar á meðal með bróður sínum Páli Óskari , Björgvini Halldórssyni , Stórsveit Reykjavíkur og Blásarasextettinum Diddú og drengirnir og fleirum .
" Það er sérstök og notaleg tilfinning að syngja á tónleikum fyrir jól , eiginlega algjör forréttindi .
Ég finn hvað fólki líður vel þegar það hlustar á fallega tónlist og ég hef á tilfinningunni að ég sái nokkrum jólafræjum í hjörtu tónlistargesta með ómnum af söngnum .
Við þráum öll að hleypa inn hátíð ljóssins og sækjumst eftir innri fegurð .
" Þú líka ? " Já , ég sæki mjög í umhverfi trúarinnar , það fyllir mig af orku .
Undanfarin ár hef ég sótt Rússland heim til söngiðkunar og þá læðist ég gjarnan inn í orthodox-kirkjur .
Það er mögnuð upplifun að standa þar inni og hlýða á prestana rymja upp dýpstu bassatónum sem mannsröddin býr yfir .
Það er heilun .
Og eins þegar ég fer suður til Ítalíu nota ég hvert tækifærið til að skjótast inn í guðdómlegar hvelfingarnar .
Það er svo gott að eiga prívatstund með almættinu .
Hugsaðu þér hvað búið er að reisa mikið af kirkjum og guðshúsum til að reyna að fanga andann .
Annars er minn guð náttúran í kringum okkur .
Það þyrfti ansi stóra hvelfingu til að byggja yfir hana .
" Íslensk sönglög í Rússlandi Hvað hefurðu verið að gera í Rússlandi ? " Fyrir rétt rúmum þremur árum var mér og Jónasi Ingimundarsyni boðið að fara til Moskvu til að flytja meðal annars íslensk sönglög .
Í þeirri ferð kynntist ég frábæru listafólki og það leiddi af sér samgang sem ekkert lát er á .
Í kjölfarið opnuðust flóðgáttir sem leiddu til þess að nú eru íslensk sönglög kennd við tónlistarháskólann í Moskvu .
Þegar við komum ári seinna til borgarinnar sungu rússneskar stúlkur íslensk sönglög fyrir okkur Jónas á óaðfinnanlegri íslensku .
Segið svo að maður hafi ekki áhrif ! Í ferðum mínum til Rússlands , sem eru orðnar nokkrar , hefur helgidómur rússneskrar menningar verið opnaður upp á gátt .
Ég er umvafin og hef verið kynnt fyrir topplistamönnum á öllum listasviðum .
Það er gefandi og lærdómsríkt að umgangast þetta listafólk því Rússar bera mikla virðingu fyrir listinni og hefðinni og ræturnar eru svo djúpar og sannar .
Fólkið sem maður hefur virkilega tengst er hjartahreint upp til hópa og samböndin eru mjög innileg .
" Þú nefndir líka Ítalíu , áttu sterk tengsl við það land ? " Ég er mjög tengd Ítalíu .
Ég fór þangað til að fullnema mig í söng og til að byrja með bjuggum við hjónin þar í rúmt ár .
Land og þjóð hitti mig beint í hjartastað .
Áður hafði ég búið í sex ár í London og verið þar við nám .
Dvölin þar var meira af skyldurækni og eljusemi og risti tilfinningalega aldrei djúpt .
Á Ítalíu bjó ég í Veróna og þar fann ég áþreifanlega fyrir sögunni og menningunni .
Ítalir eru opnir og ástríðufullir og í tilfinningalífi þeirra ríkir hiti , gleði og ást .
Þeir lifa lífinu lifandi og galdra fram veislur úr engu .
Og alltaf láta þeir hjartað ráða för .
" Mótaðist eins og sjálfstætt afl Þú nefnir hita , gleði og ást .
Þetta eru eiginlega allt eiginleikar sem manni finnst eiga við þig sjálfa .
" Í minni ætt er mikið um náttúrubörn , fólk sem er mjög jarðtengt þótt ímyndunaraflið fari á flug þegar við á .
Við komum til dyranna eins og við erum klædd og felum nánast ekkert .
Við erum jarðbundin og raunsæ , opin og mjög kát að eðlisfari , léttlynd en skapstór .
Þetta er svaka kokteill ! Við systkinin erum sjö og höfum þessi ættareinkenni að vera mjög skapmikil með ljúfa lund .
Ég held að það sé nánast sjálfgefið að fólk sem er skapandi og vill gefa af sér hefur skap .
Það var mikil kátína og gleði í barnæsku okkar systkina og auðvitað gekk á ýmsu .
Skárra væri það nú ! Við erum öll mjög sjálfstæðir karakterar , náin og höldum þétt saman .
" Fékk snemma áhuga á tónlist ? " Ég hafði aldrei tök á að vera í tónlistarnámi sem krakki .
Það var hvorki grammófónn né hljóðfæri á heimilinu fyrr en seint og síðar meir og engin peningaráð til að senda okkur systkinin í tónlistarnám .
Pabbi , sem var bankafulltrúi , var eina fyrirvinnan og hafði fyrir stóru heimili að sjá .
Hann og mamma voru í kirkjukór og sungu mikið fyrir okkur krakkana .
Við ólumst upp við þeirra söng og Gufuna .
Það var minn tónlistarskóli .
Besti skólinn .
Ég söng bara .
Þannig fékk ég að mótast , næstum eins og sjálfstætt afl .
Ég var orðin 25 ára þegar ég byrjaði að læra tónlist af einhverju viti .
" Ætlaðirðu þér ekki að vera söngkona þegar þú varst barn ? " Nei , en það var snemma ljóst að framtíð mín væri á listasviðinu .
Ég söng og lék í leikritum í gagnfræðaskóla og menntaskóla .
Ég hafði líka mjög gaman af að mála og teikna og gerði heilmikið af því hér áður fyrr .
Þegar ég yfirgef söngsviðið ætla ég að taka upp penslana aftur .
Maður þarf rými og næði til þess og ég hlakka gífurlega til að taka til við það aftur .
Ég ætlaði ekki að verða söngkona , það voru aðrir sem álitu að augljós hæfileiki lægi þarna .
Ég ætlaði ekki að láta neinn ráðskast með mig og spyrnti á móti því .
Ég vildi ráða minni framtíð sjálf .
En svo fóru hlutirnir eins og þeir áttu að fara .
Í kringum mig var alltaf fólk , fjölskyldan og fagmenn í tónlist , sem benti mér á hvaða skref væri skynsamlegast að taka næst .
Mér var alltaf vísað á réttu brautina .
Ég held að mér hafi verið ætlað það hlutverk að syngja .
Það er ekki sjálfgefið að allir verði atvinnusöngvarar þótt þeir fæðist með gullbarka .
Þetta er líka spurning um vilja , persónuleika , sjálfsaga og þrá .
Þetta byrjaði allt á göngunum í Leiklistarskóla Sál .
Þar var ég við nám og Egill Ólafsson , Valgeir Guðjónsson og Sigurður Bjóla voru hirðtónlistarmenn skólans .
Þeir heyrðu mína raust og buðu mér til liðs við sig .
Þeir fundu mig .
Við unnum frá morgni til kvölds í nokkur ár við að semja , æfa og búa til plötu .
Svo fórum við sem einstaklingar að fikra okkur í aðrar áttir eins og gengur og gerist .
Egill stofnaði Þursaflokkinn , ég ákvað að fara í klassískt söngnám til Bretlands , Valgeir til enn annarra landa og Sigurður Bjóla fór í fjórðu áttina .
Árin með Spilverkinu voru frjó ár .
Mótunarár í lífi mínu .
" Trúi á gömlu góðu gildin Líturðu á þig sem óperusöngkonu ? " Mér finnst svolítið skondið að heyra þegar söngnemar , útskrifaðir úr söngskólum hér heima , með fimm til sex ára söngnám að baki eru titlaðir óperusöngvarar .
Sjálf titla ég mig ekki sem óperusöngvara vegna þess að ég vinn ekki við það að staðaldri .
Ég er fyrst og fremst söngkona og hef verið svo lánsöm í gegnum tíðina að fá að spreyta mig á ólíklegustu stílbrigðum sönglistarinnar .
Þú ert ekki með fulla heyrn , er það ekki rétt ? " Ég er heyrnarlaus á öðru eyra en heyri nóg með hinu til að geta notað heyrnartæki .
Ég hef lært að lifa með þessu .
Ég er með gott tóneyra og það skiptir mestu máli og er reyndar guðsgjöf .
Annars er þetta nokkuð sem ég hef ekki sérstaklega mikinn áhuga á að tala um .
" Ertu mikil bjartsýnismanneskja ? " Ég er bjartsýn , gamaldags og jarðbundin .
Það er mín gæfa að vera svona gamaldags því ég stend nokkuð keik uppi þrátt fyrir alla þessa skruðninga og brambolt í kringum okkur .
Sennilega er ég bara ágætis fyrirmynd .
Ég trúi á gömlu góðu gildin .
Við eigum að vera sátt og þakklát fyrir það sem við höfum .
Eina lánið sem ég hef tekið um ævina er námslán .
Við hjónin byggðum húsið okkar eftir efnum og aðstæðum .
Þannig höfum við lifað .
Ég tileinka mér þetta viðhorf frá foreldrum mínum sem ólu upp allan þennan krakkaskara og eignuðust ekki hluti nema eiga fyrir þeim .
Sumir eru gapandi hlessa á því að ég á hvorki uppþvottavél né örbylgjuofn .
Ég vaska upp mína diska og mitt leirtau og elda matinn frá grunni .
Vinir mínir eru sumir pirraðir vegna þess að ég svara þeim ekki á Facebook .
Ég er ekki á Facebook .
Ég kemst alveg af í lífinu án þess .
Ég er í símaskránni og það hefur dugað .
Ég á fullt af vinum og er í góðu sambandi við mitt fólk .
Ég kann enn að skrifa bréf .
Eitt árið hafði ég ekki tíma til að skrifa jólakort og þá fannst mér ég vera komin út á hálan ís .
Ég fékk svo mikið samviskubit að ég ákvað að skrifa jólakortin framvegis .
" Þú hefur átt ákaflega farsælan feril og þjóðinni þykir vænt um þig .
Þú hlýtur að finna þessa væntumþykju .
" Ég er búin að starfa sem atvinnusöngkona í rúm þrjátíu ár .
Ég er svoddan kameljón , get farið í hvaða kvikinda líki sem er og er fljót að tileinka mér hlutina .
Ég vel og hafna mjög grimmt og sennilega er það ein meginástæðan fyrir því að ég hef átt farsælan feril .
Maður á aldrei að þóknast öðrum heldur hlusta á hjarta sitt .
Ég treysti mjög á innsæið og finn oftast á mér hvort ég á að taka að mér hlutina eða ekki .
Maður verður að vera hreinskilinn við sjálfan sig og þekkja takmörk sín .
Ég hef verið mjög sjálfsgagnrýnin .
Þetta starf er enginn dans á rósum og maður er sífellt að stinga sig á þyrnum .
" Ertu metnaðargjörn ? " Ég reyni alltaf að gera eins vel og ég get .
Að því leyti er ég metnaðargjörn .
En ég er ekki metnaðargjörn á þann hátt að ég ryðji öðrum úr vegi til að ná mínu fram .
Ég tek ekki að mér verkefni nema ég viti að ég geti skilað þeim vel .
Ef ég tel að einhver geti gert betur en ég bendi ég á viðkomandi og reyni ég að greiða götu hans .
" Hvað ætlarðu að syngja lengi opinberlega ? " Ætli ég fari ekki syngjandi upp til himna .
" 