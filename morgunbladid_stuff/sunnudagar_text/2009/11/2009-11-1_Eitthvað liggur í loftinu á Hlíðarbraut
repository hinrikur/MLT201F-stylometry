Steindór Andersen , kvæðamaður og formaður Kvæðamannafélagsins Iðunnar , hefur búið í Hafnarfirði , nánar tiltekið á Hlíðarbraut , sl. 33 ár .
" Það er ansi merkilegt að þótt gatan sé stutt og kannski ekki nema 10-12 hús við hana þá hafa fleiri kvæðamenn búið hérna við götuna .
Lengi var við hliðina á mér formaður Kvæðamannafélags Hafnarfjarðar , Haukur Sigtryggsson .
Það er ansi merkileg tilviljun , það voru til tvö kvæðamannafélög á Íslandi og formenn félaganna bjuggu hlið við hlið ! Það kannski segir svolítið um andrúmsloftið við götuna , " segir Steindór og bætir við að gegnt Hauki hafi búið kona sem kvað rímur og í húsi á horninu býr nú fólk sem kveður rímur .
" Ég er ekki frá því að það liggi hér eitthvað í loftinu .
" Steindór segist einnig búa í afar sérstöku , sögulegu húsi .
" Það var byggt af góðum hug árið 1926 fyrir konu , Þjóðbjörgu Þórðardóttur , sem varð ekkja árið áður þegar maður hennar drukknaði á togaranum Robertson sem fórst í Halaveðrinu mikla .
Þá voru hér samskot og Hafnfirðingar hjálpuðu þessari ekkju að byggja húsið og hún bjó hér í því allar götur þangað til ég keypti það af henni .
" Steindór segir gamla yfirbragðið í Hafnarfirði hafa heillað sig en þegar hann fluttist þangað þótti bærinn það langt frá Reykjavík að þangað gekk ekki strætó heldur rúta .
Þá átti eftir að malbika Hlíðarbrautina og var hús Steindórs fyrst um sinn kynt með olíu .
Spurður um kosti og galla segir hann götuna afskaplega rólega , þar sé friðsælt og umferð lítil .
Þar að auki segist hann njóta góðs af því að fyrir ofan húsið hans sé ónumið land sem ekki standi til að byggja á .
" Gallarnir eru hins vegar engir .
Það er ekki hægt að finna þá .
" ylfa@mbl.is 