Hefði Hemmi Gunn borið fram þá spurningu í þætti sínum á Bylgjunni síðasta sunnudag hvað Agrupación Deportiva Alcorcón væri hefðu alhörðustu íþróttaspekingar varla haft rétt svar á takteinum .
Jafnvel þótt lífið lægi við .
Leggi hann sömu spurningu fyrir næstu 88 gesti svara þeir væntanlega allir sem einn , án þess að hugsa sig um .
Áhugamenn um samfélög á Íberíuskaga kannast ef til vill við Alcorcón , þó er það ekki víst , en knattspyrnulið þessarar litlu borgar , sem tilheyrir strangt til tekið Madríd , var á vörum allra Spánverja í vikunni .
Raunar á vörum áhugamanna um þá fögru list , knattspyrnuna , um gjörvalla heimsbyggðina , eftir að það burstaði stjörnum prýtt lið Real Madrid 4:0 í Konungsbikarkeppninni .
Allt getur gerst Rétt er að geta þess strax að viðureignirnar verða tvær , leikið er heima og að heiman og allt eins líklegt að Golíat kremji Davíð á Santiago Bernabéu , þar sem pláss er fyrir þá 3.000 sem sáu fyrri leikinn og 77.354 að auki , en það skiptir í sjálfu sér ekki máli .
Leikmenn Alcorcón hafa þegar skráð nöfn sín á spjöld spænskrar sögu .
Stórlaxarnir höfðu augljóslega ekki miklar áhyggjur af mótherjanum en berlega kom í ljós þetta kvöld – eins og oft hefur verið staglast á – að allt getur gerst í íþróttum .
Það er einmitt eitt þeirra atriða sem gera íþróttir jafn vinsælar og raun ber vitni ; möguleikinn á hinu óvænta .
Eflaust hafa ýmsir velt því fyrir sér á hvaða augnabliki íþróttamaður eða lið hafi komið mest á óvart en vitaskuld er ógjörningur að skera úr um það .
Mælikvarðarnir eru margir og misjafnir .
Árið 1964 urðu óvæntustu úrslit hnefaleikasögunnar þegar Cassius Clay , 22 ára Kentucky-strákur með munninn fyrir neðan nefið , gerði sér lítið fyrir og sigraði heimsmeistarann í þungavigt , Sonny Liston .
Meistarinn gafst upp ! Clay , sem hafði orðið ólympíumeistari 1960 , var ekki talinn hafa roð við Liston en raunin varð önnur .
Í kjölfarið tilkynnti að Clay að hann hefði tekið upp múhameðstrú og hlýddi eftir það nafninu Muhammad Ali .
Þeir mættust á ný árið eftir , þá kom sigur Ali ekki á óvart en þó það að hann rotaði Liston í fyrstu lotu ! Tennisáhugamenn gætu nefnt sigur Svíans Robins Söderlings á Rafael Nadal hinum spænska í 4. umferð opna franska meistaramótsins fyrr á árinu .
Nadal hafði aldrei beðið lægri hlut á þeim vettvangi og aldrei verið nálægt því .
Hann stefndi að sigri 5. árið í röð , sem enginn hafði afrekað .
Áhugamenn um íshokkí gleyma ekki sigri landsliðs Bandaríkjanna , sem skipað var áhugamönnum og háskólastúdentum , á sovésku maskínuninni , yfirburðaliði í heiminum , á Ólympíuleikunum 1980 .
Þetta var áður en atvinnumönnum var heimiluð þátttaka á ÓL .
Engir slíkir kepptu fyrir hönd Sovétríkjanna , í mesta lagi hermenn sem höfðu þær skyldur í starfi að æfa íþróttina ! Hvað er það óvæntasta sem gerst hefur í íslenskri íþróttasögu ? Silfrið í Melbourne , bronsið í Los Angeles og Sydney ? Eða sum afrek kempnanna okkar á íslenska frjálsíþróttavorinu ? Hver er staðan í dag ; gæti Kormákur sigrað FH í knattspyrnuleik ? Svarið er augljóslega já , vegna þess að allt er hægt .
Hvenær það yrði er annað mál .
Það gæti þurft þúsund kappleiki til .
Pak Doo Ik ! Sigur Norður-Kóreubúa , 1:0 , á Ítölum 16-liða úrslitum heimsmeistarakeppninnar á Englandi 1966 er oft nefndur sem óvæntustu úrslit knattspyrnusögunnar .
Stórveldið var þar með úr leik .
Man einhver eftir Pak Doo Ik ? Hann skoraði í leiknum .
Þá er ólíklegt að Bandaríkjamenn gleymi 1:0 sigri á Englendingum á HM 1950 og Englendingar varla heldur .
Þetta var nefnilega HM í knattspyrnu ...
" Pfeiffer sat lengi og horfði í gaupnir sér " Dæmi um óvænt úrslit í íslenskum íþróttum er gott gengi b-liðs KR í bikarkeppninni í knattspyrnu 1968 .
Þá sigruðu b-liðsmennirnir aðallið KR í átta liða úrslitum og aðallið Vals í undanúrslitum .
Valur gerði markalaust jafntefli við Benfica á Laugardalsvelli í Evrópukeppni , í einum eftirminnilegasta leik íslenskrar íþróttasögu , en tapaði næsta leik , fyrir b-liði KR , á Melavellinum ! Þjálfari KR 1968 var Austurríkismaðurinn Walter Pfeiffer .
Varnarjaxlinn Bjarni Felixson var ekki með vegna meiðsla en stjórnaði b-liðinu .
Í væntanlegri bók greinarhöfundar um bikarkeppnina segir frá því þegar Pfeiffer kom yfir í klefa b-liðsins í hálfleik og vildi ræða málin .
" Við vísuðum honum á dyr .
Honum fannst gassagangur b-liðsins of mikill ; að strákarnir spiluðu of fast en hann fékk skýr skilaboð : Þetta kemur þér ekki við ; farðu bara og stjórnaðu þínu liði ! " er haft eftir Bjarna Fel .
" Ég man að eftir leikinn sat Pfeiffer lengi og horfði í gaupnir sér .
Hann botnaði ekkert í því hvernig þetta gæti gerst ; að b-lið félagsins gæti slegið aðalliðið út .
Hann taldi það fráleitt .
" 