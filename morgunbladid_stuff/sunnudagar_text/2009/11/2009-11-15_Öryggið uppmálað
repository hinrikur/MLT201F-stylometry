5:00 Trausti rís árla úr rekkju á Akranesi til að aka dóttur sinni á æfingu hjá sundfélagi bæjarins .
Þegar hann kemur heim aftur sporðrennir hann tveimur ristuðum brauðsneiðum áður en hann leggur af stað í vinnuna .
Trausti hlustar á sex-fréttir í bílnum en hann er um tuttugu mínútur að keyra sem leið liggur á Grundartanga .
Við komuna í vinnuna nær hann í skottið á næturvaktinni til að fara yfir hvort einhver frávik hafi komið upp um nóttina .
" Við leggjum ríka áherslu á að bregðast strax við öllum frávikum , " segir Trausti sem fer í fimmtán öryggisferðir um verksmiðjuna í hverjum mánuði .
Því næst fær hann sér kaffibolla áður en hann skrifar dagleg öryggisskilaboð til starfsmanna .
" Ég reyni að koma þeim frá mér fyrir klukkan átta .
" 9:30 Trausti tekur á móti umsækjanda um starf sérfræðings á öryggissviði fyrirtækisins .
Um þrjátíu manns sóttu um starfið en sex voru boðaðir í viðtöl .
Hálftíma síðar er hann mættur á fund framkvæmdastjórnar Norðuráls , þar sem farið er yfir umbætur í öryggismálum .
Yfirmaður öryggismála hjá móðurfyrirtæki Norðuráls , Century Aluminum , er í heimsókn hjá fyrirtækinu þessa vikuna og Trausti er honum til halds og trausts .
15:00 Seinni hluti dagsins fer aðallega í pappírsvinnu .
Mýmörg erindi berast á degi hverjum og Trausti þarf að lesa og svara ófáum tölvupóstunum .
Það er einnig í hans verkahring að halda utan um alla tölfræði í öryggismálum , auk þess sem hann er annar ritstjóra fréttabréfs fyrirtækisins , Norðurljósa .
Trausti þarf líka að sinna daglegu amstri af ýmsu tagi , svo sem að sjá til þess að allar öryggisvörur séu til og í lagi á lagernum .
Hann gefur sér líka tíma til að ræða við starfsmenn .
" Í mínu starfi er lykilatriði að gefa sig að fólkinu í fyrirtækinu , jafnvel leyfa því að blása .
Talsvert er um ábendingar um úrbætur og mér er ljúft og skylt að taka þær til greina .
" Trausti hefur unnið hjá Norðuráli í ellefu ár og líkar ákaflega vel .
" Ég hef verið hérna frá því álverið var ræst og finnst ég eiga pínulítið í þessu .
Ég hef tekið þátt í að móta fyrirtækið .
Vænst þykir mér um allt það frábæra fólk sem hér starfar .
Ég minnist þess ekki að hafa unnið með vondum manni .
" Trausti , sem er rafmagnstæknifræðingur að mennt , kenndi áður í átta ár við Fjölbrautaskóla Vesturlands .
17:00 Vinnudegi Trausta lýkur .
Stundum dregst það þó til kl. 18 .
Hann rennir heim á Skaga og þegar hann dettur inn úr dyrunum er frúin , Sigríður Ragnarsdóttir , grunnskólakennari , venjulega að koma úr ræktinni og dætur hans af íþróttaæfingum .
Sonurinn sem er elstur leggur stund á nám í Hafnarfirði .
A.m.k. einu sinni í viku gengur Trausti á Akrafjall með nokkrum félögum sínum " til að viðhalda líkama og sál " .
Persónulegt met hans á leið upp fjallið er 32 mínútur sléttar .
19:00 Trausti finnur sig illa fyrir framan eldavélina .
" Ef það er eitthvað í þessum heimi sem mér þykir leiðinlegt þá er það matseld .
Ég er þokkalegur í frágangi og þvotti en konan sér um eldamennskuna .
Byggi ég einn væri ég líklega bara í 1944-réttum en til allrar hamingju er ég rosalega vel kvæntur .
" Trausti er líka lélegur sjónvarpsglápari .
" Ég held ég hafi klárað mína fyrstu bíómynd á árinu um síðustu helgi , Der Untergang .
Hún var mjög góð .
" Trausti er líklegri til að glíma við krossgátur .
" Ég er áskrifandi að helgarmogganum , aðallega út af krossgátunum .
Ég varð að vísu fyrir sjokki um daginn þegar ég heyrði einhvern sérfræðing lýsa því að krossgátur væru bara fyrir heimavinnandi húsmæður , " segir hann og hlær .
22:00 Trausti tekur á sig náðir .
" Stundum næ ég tíu-fréttum , stundum ekki .
Ég hef alltaf verið betri morgun- en kvöldmaður .
" orri@mbl.is 