Ég hef verið svo lengi í Eþíópíu að ég hef séð miklar breytingar en einkum síðustu 2-3 árin .
Ég var nær samfleytt í Eþíópíu frá 1960 til 1981 að frátöldum árunum 1966-1967 en þá var ég á Landspítalanum .
Síðustu þrjú árin hefi ég séð háskólana opna víða um landið .
Í borginni Arba Minch , þar sem við vorum tveir læknar um hríð , er nú háskóli með 15.000 stúdentum , " segir Jóhannes Ólafsson læknir um langdvalir sínar í Afríkuríkinu .
Jóhannes fluttist með fjölskyldu sína til Eþíópíu fyrir 42 árum og hefur verið með annan fótinn þar síðan , sérstaklega eftir að hann komst á efri ár .
" Ég hef verið í Eþíópíu á næstum því hverju ári eftir að ég komst á eftirlaun fyrir 14 árum , allt upp í þrjá mánuði í senn , þar með talið á þessu ári .
" – Hvað kom til að þú fórst til Eþíópíu ? " Ég er svo að segja fæddur inn í þetta .
Ég var með foreldrum mínum í Kína fyrir stríð , frá 1929 eða þar um bil .
Margt eldra fólk á Íslandi man líklega eftir föður mínum , Ólafi Ólafssyni kristniboða , og Herborgu Eldevik móður minni sem var af norskum ættum .
Áhrifin komu frá foreldrum mínum og KFUM sem ég stundaði mikið á Íslandi á sínum tíma .
Ég hlaut alla mína menntun á Íslandi , einnig læknismenntunina .
" – Þannig að þú ert kominn af miklu trúfólki ? " Það má svo heita .
" – Og sonur þinn og fjölskylda hans .
Þau hafa haldið trúnni ? " Já , í þriðja ættlið .
" – Hvernig var fyrir foreldra þína að starfa í Kína ? " Það voru órólegir tímar .
Þetta var áður en og eftir að stríðið milli Japana og Kínverja hófst 1934 og við upplifðum því óeirðirnar og stjórnleysið sem þeim fylgdi .
" – Þú ert fæddur 1928 og hefur því verið barn ? " Já .
Ég byrjaði í skóla í Kína og var hálfbúinn með þriðja bekk þegar við fórum þaðan .
Þá var ég 10 ára gamall .
" – Fórstu svo til Íslands ? " Já .
Þar lauk ég læknisprófi en fór síðan í framhaldsnám í skurðlækningum við sjúkrahúsið í Molde og við spítalann í Allingsås í Svíþjóð .
Að því loknu fór ég í framhaldsnám í hitabeltissjúkdómum við London School of Tropical Medicine & Hygine árið 1960 .
" Með stuðningi KFUM og SÍK – Hvað kom til að þið fóruð til Eþíópíu ? " Kristniboðsambandið á Íslandi studdi foreldra mína við trúboð í Kína á sínum tíma og þegar landið lokaðist vegna stríðsins beindist athyglin að Eþíópíu .
Það varð því úr að íslenskir kristniboðar fóru til Eþíópíu .
Það var því sjálfsagt fyrir mig og konu mína Áslaugu að fara þangað , með stuðningi íslensku og norsku kristniboðssamtakanna ( NLM ) , að loknu framhaldsnámi árið 1960 .
Þá var ég 32 ára gamall .
" – Hvernig var aðbúnaðurinn við sjúkrahús kristniboðssamtakanna á þeim tíma ? " Kristniboðssambandið hafði þá starfað þar í tíu ár þannig að aðstæður þar voru góðar hvað húsakost og annan aðbúnað fyrir útlendinga varðar .
En samgöngur voru mjög erfiðar .
Sem kristniboðar settumst við ekki að í höfuðborginni eða þar sem uppbygging samfélagslegra innviða var hvað lengst komin heldur fórum við frekar út í útkjálkana þar sem þörfin var mest .
" – Segðu mér frá samtökunum .
" Þau hafa rekið víðtækt starf að kristniboði út frá um 20 stöðvum í Suður-Eþíópíu .
Skólar og heilsugæsla er á þeim öllum og í sveitum í kringum stöðvarnar hefur verið lestrarkennsla .
Kristniboðssamtökin hafa einnig gegnum árin rekið 6 sjúkrahús , sum í samstarfi við heilbrigiðsyfirvöld landsins .
Samstarf við ríkið um rekstur Jinka-sjúkrahúss hófst fyrir áratug .
Kristniboðssamtökin sjá um rekstur skurðlæknis- og fæðingardeildar , með því að útvega velmenntaða sérfræðinga , skurðlækni , ljósmóður og hjúkrunarfræðing .
Aðalviðfangsefni þeirra er að byggja upp kunnáttu og reynslu í stjórnun sjúkrhúss og auka kunnáttu í nær öllum starfsgreinum frá ræstingu til þjálfunar ungra lækna og hjúkrunarliðs .
– Hvenær komstu í annað skipti til Eþíópíu ? " Árið 1966 .
Ég var heima í tvö ár , 1965 og 1966 , og fór svo aftur 1966 .
Svo er ég í Eþíópíu mikið fram til ársins 1981 .
Þá voru krakkarnir komnir á menntaskólaaldur og við þurftum helst að setjast að í Evrópu til að geta komið þeim í skóla og fundið okkur starf við hæfi á meðan .
Við vorum náttúrlega að hugsa um Ísland en börnin voru þá nær eingöngu norskumælandi og því varð það úr að við settumst að í Noregi .
" Var fyrirtækjalæknir – Við hvað starfaðirðu í Noregi ? " Ég var fyrirtækjalæknir í verksmiðju sem heitir Falcenbridge Nikkelverk .
" – Hvernig fyrirtæki var þetta ? " Það framleiðir nikkel og fleiri málma .
Svo hætti ég þar og fór aftur suður til Eþíópíu árið 1992 .
Þar var ég mikið fram til ársins 2000 á vegum Sambands íslenskra kristniboðsfélaga og norsku kristniboðasamtakanna .
" – Hefur þú hvatt Sverri til að feta þessa slóð ? " Bara óbeint .
Hann vildi sjálfur verða læknir .
" – Hugur hans hefur þá af trúarlegum ástæðum staðið til að láta gott af sér leiða ? " Hann er trúaður eins og ég og það lá því beinast við fyrir hann að láta gott af sér leiða .
" – Ef við beinum talinu aftur að Eþíópíu , þá hafa annirnar jafnan verið miklar , ekki satt ? " Jú .
Ég hef oft verið eini læknirinn á sjúkrahúsi og þurft að sinna öllu sem að höndum ber .
Það var ekki hægt að senda frá sér sjúklinga .
Maður þarf að fást við ýmislegt , skuðlækningar , fæðingarhjálp og hitabeltissjúkdóma og annað sem til fellur .
Þetta er mjög fjölbreytt .
" Bjargað hundruðum mannslífa – Sverrir segir mér að þið hafið gert marga keisaraskurði .
Þið hafið bjargað hundruðum mannslífa ? " Já , já .
" – Og fólkið hefur verið þakklátt ? " Já .
Yfirleitt er fólk mjög þakklátt .
Ég man eftir manni sem að klifraði hátt upp í tré til að sækja hunang sem hann átti í hunangsbúi uppi í trénu , datt niður og braut á sér annan ökklann .
Þetta var opið brot og hann sagði mér að heimamenn hefðu haldið að slíkt opið brot gæti enginn lifað af .
Hann kom á sjúkrahúsið og ég gerði að þessu .
Hann lá svo á spítalanum og jafnaði sig .
Seinna þegar honum var batnað hittumst við og þá sagði hann mér að sér þætti merkilegast að ég hefði getað sagt honum strax að hann myndi ná fullum bata .
Þetta var ósköp venjulegt opið fótbrot .
Samt var þetta svo stórkostlegt fyrir honum vegna þess að fólkið í kringum hann taldi að hann væri dauðadæmdur eftir slysið .
" Styður sjúkrastarfið – Hefur norska ríkið komið að störfum þínum í Eþíópíu ? " Norska þróunarhjálpin , NORAD , styður sjúkrastarfið , meðal annars sjúkrahúsið í Jinka .
Þegar ég hefi farið til Eþíópíu eftir að ég komst á eftirlaun hef ég farið á eigin vegum .
" – Hvenær fara læknar á eftirlaun í Noregi ? " Við 67 ára aldur .
" Þú hefur hætt þá ? " Já , við læknisstörf í Noregi , en ég hélt áfram störfum í Eþíópíu .
Við 75 ára aldur missir norskur læknir lækningaleyfið nema sérstakar aðstæður séu fyrir hendi , að hann sé læknir á elliheimili eða eitthvað slíkt .
Ég missti lækningaleyfið í Noregi .
Hins vegar eru þessi takmörk ekki í gildi á Íslandi .
Þess vegna leyfði ég mér nú að starfa áfram í Eþíópíu sem íslenskur læknir enda er þörfin þar svo geysileg og í minni síðustu ferð gagnlegt að geta hjálpað Sverri í þessu tilfelli .
" – Hvað með lifibrauðið .
Hvenær eiga norskir læknar rétt á eftirlaunum ? " Sjálfur á ég rétt á þeim frá 67 ára aldri sem læknir í norska og íslenska kristniboðssambandinu .
Ég hef allan tíma minn í Eþíópíu verið á launum hjá sambandinu .
" – Sverrir sagði að launin dygðu fyrir uppihaldi .
" Já , þau gera það .
Þau eru ekki til að verða ríkur af .
" – Ævitekjurnar eru því lægri en hjá norskum kollegum þínum sem hafa alltaf starfað í Noregi ? " Já .
En ég kvarta ekki .
Þegar ég komst á eftirlaun var norska læknafélagið mjög rausnarlegt við mig .
" – Þeir hafa kunnað að meta þetta ? " Já .
16 af mínum starfsárum mat það svo að ég fengi eftirlaun sem tryggð eru öllum læknum .
En þegar upp er staðið skipta peningar litlu máli , að bjarga mannslífi er besta tímakaupið sem manni býðst .
" Höfuðborg héraðsins Jinka er stærsta borgin í Suður-Omo-héraði , suðvestast í Suður-Eþíópíu , og jafnframt aðsetur héraðsstjórnarinnar .
Syðsti hluti héraðsins er láglendi .
Þar búa þjóðflokkar sem að mestu leyti stunda hjarðmennsku .
Norðurhluti héraðsins er hálendi , gróðursælt .
Þar stunda menn landbúnað .
Íbúar héraðsins eru um hálf milljón , en tilheyra 15 þjóðflokkum sem hver um sig talar eigið tungumál .
Lestrarkunnátta , bókmenntun er nánast engin í sumum þessara þjóðflokka , heldur búa þeir við aldagamla menntun mótaða af hjarðmennsku í harðbýlu umhverfi frá náttúrunnar hendi .
Meðal hálendisbúa eru fleiri skólar og lestrarkunnátta sennilega nokkru almennari .
Bærinn Jinka er í vexti og miklar vegabætur eru í héraðinu enda vinnur eþíópíska ríkið að því að bæta aðbúnað , meðal annars fyrir ferðamenn .
Hjarðþjóðflokkarnir í suðurhluta héraðsins þykja nýstárlegir og eins Mago-þjóðgarðurinn .
Bærinn Jinka var reistur á síðari árum stjórnartíðar Haile Selassie keisara .
Sjúkrahúsið er ríkisspítali byggður 1993 .
Norska kristniboðsfélagið ( NLM ) varð við áskorun heilbrigðisyfirvalda í Eþíópíu um rekstur spítalans .
Sér um reksturinn Kristniboðsfélagið sér um rekstur skurðlæknis- og fæðingardeildar .
Stjórnun sjúkrahússins er að öðru leyti í höndum eþíópskra lækna og hjúkrunarliðs .
Á skurðlæknis- og fæðingardeild eru 60 sjúkrarúm .
Kristniboððsfélagið ábyrgist að einn skurðlæknir , ljósmóðir og sérmenntuð hjúkrunarkona stjórni skurðlæknis- og fæðingardeild .
Næsta sjúkrahús er í Arba Minch í Norður-Omo fylki í 300 km fjarlægð .
Samgöngur þangað eru með áætlunarbílum á vegi sem hentar best bílum með fjórhjóladrifi .
Flugsamband var einnig til Arba Minch og Addis Ababa , en áætlunarflug hefur verið lagt niður .
Flugvöllurinn er þó nothæfur .
Jinka er í um 900 km fjarlægð frá Addis Ababa og tekur tvö daga að keyra á milli en gista þarf á leiðinni .
Vökunætur í Afríkuhitunum .
Sverrir Ólafsson naut aðstoðar Jóhannesar föður síns þegar hann stóð vaktina í Jinka í ársbyrjun .
Sverrir , sem hafði áður starfað í Rúanda og Tansaníu , er einnig maður lítillátur .
Ung og aðframkomin kona gengur inn á sjúkrahúsið í eþíópísku borginni Jinka .
Hún er með barni og deyr ef hún kemst ekki undir hnífinn .
Miðaldra íslenskur maður tekur á móti henni og metur stöðuna .
Hann er þreyttur eftir langa vakt en getur ekki leyft sér að vísa henni frá .
Tveimur tímum síðar hvílir friðsælt barn sig í örmum móður sinnar .
Tveimur mannslífum hefur verið bjargað .
Lífgjafinn , Sverrir Ólafsson skurðlæknir , sem búið hefur í Noregi mestan part ævinnar , er maður lítillátur .
" Þetta er starf mitt , " segir hann og beinir talinu að öðru .
Neyðin er mikil Sverrir starfar sem skurðlæknir í Álasundi þar sem hann býr með norskri konu sinni Sólveigu Fure og tveimur börnum .
Hann var stóran hluta æsku- og unglingsáranna í Eþíópíu þar sem faðir hans , Jóhannes Ólafsson skurðlæknir , starfaði í þágu fátækra .
Móðir hans , Áslaug Johnsen , sá um heimilið en Sverrir er fæddur á Íslandi eins og tvö systkini hans .
Hin þrjú fæddust í Eþíópíu .
Þegar Sverrir var kominn á framhaldsskólaaldur söðlaði fjölskyldan um og fluttist til Noregs þar sem hann fór í læknisnám að loknum menntaskóla .
Þar útskrifaðist hann sem læknir með skurðlækningar sem sérgrein við Tækniháskólann í Þrándheimi ( NTNU ) en hélt að því loknu til Bretlands þar sem hann lauk framhaldsnámi í hitabeltissjúkdómum frá Háskólanum í Liverpool .
Sverrir var tveggja ára þegar foreldrar hans fluttust til Eþíópíu árið 1967 og var því að nálgast þrítugt þegar hann sneri aftur til Afríku til að vinna í þágu Alþjóða Rauða krossins í Rúanda eftir að borgarastríðinu lauk þar 1994 .
Sú reynsla reyndist honum dýrmæt þegar hann hélt nokkrum misserum seinna til starfa í Tansaníu þar sem hann dvaldi um tveggja ára skeið .
Sverrir og kona hans Sólveig eru mikið trúfólk og hún studdi hann því heilshugar þegar neyðarkallið barst .
Norsku kristniboðasamtökin ( NLM ) , sem hann starfaði fyrir í Tansaníu , vantaði lækni til að leysa af á skurð- og fæðingardeild við sjúkrahúsið í borginni Jinka í Suður-Eþíópíu fyrstu þrjá mánuði ársins .
Sverrir segir þörfina hafa verið mikla .
" Neyðin var alveg gífurleg og því alltaf stöðugur straumur af fólki að leita hjálpar .
Omo er stórt svæði og mikið af sjúklingum sem koma á sjúkrahúsið , það eina í héraðinu þar sem um hálf milljón manna býr .
Um tíma var ég eini skurðlæknirinn í Jinka .
Það er erfitt að fá eþíópíska lækna til starfa við sjúkrahús í sveitum landsins .
Þeir vilja frekar vera í höfuðborginni .
Svo leita margir að vinnu erlendis , enda vel menntaðir .
Þar fá þeir hærri laun og geta því lagt fé til hliðar fyrir fjölskyldur sínar .
Til okkar í Jinka kom eþíópískur læknir , Germame að nafni , en starfaði aðeins í nokkra mánuði hjá okkur .
Hann hafði ekki mikla reynslu en gat þó gert keisaraskurði .
Ástandið var betra eftir að hann kom .
Þá komst ég hjá því að vera oft vakinn á nóttunni .
Ég var ekki aleinn lengur , " segir Sverrir og rifjar upp álagið .
" Ég var alltaf á vakt , sjö daga í viku , alla laugardaga og sunnudaga .
Ég þurfti nær undantekningalaust að vakna á nóttunni , hvort sem það var vegna fæðingarhjálpar , keisaraskurðar eða annars .
Það var ekki hægt að bregða sér frá .
Ég gerði keisaraskurð á hverjum degi .
Stundum tvisvar , jafnvel þrisvar .
Þá bjargar maður bæði móður og barni .
Fósturdauði er mikill vegna skorts á menntuðum ljósmæðrum .
Það var líka næstum daglegt brauð að til okkar kom sjúklingur með alvarlegan bráðasjúkdóm sem mundi leiða til dauða ef ekki yrði gerð á honum skyndiaðgerð .
Erfiðið og næturvökur er hægt að þola um stundarsakir , því að lokum hefur maður bjargað mörgum .
" Blóðskortur mikið vandmál Sverrir segir skortinn á blóði og blóðgjöfum erfiðan .
" Ef þörf er á blóði eru ættingjar alltaf beðnir um að gefa blóð .
Stundum eru ókunnugir menn líka beðnir .
Sumir vilja þó ekki gefa blóð af ótta við að veikjast .
" – Hefur þetta sett sjúklinga í hættu ? " Já .
" – Hafa einhverjir dáið ? " Já , nokkrir hafa dáið .
" – Þannig að sjúklingar á þinni vakt hafa dáið úr blóðskorti ? " Já .
" – Hvernig er það fyrir lækni að upplifa að sjúklingur deyr vegna meins sem væri vel hægt að meðhöndla í Noregi ? " Það er mjög erfitt .
Það er það .
Þótt það skorti mikið á aðbúnaðinn verður að reyna allt sem hægt er .
" – Hvernig tekstu á við svona erfiðleika , svona áföll , þegar þau dynja yfir ? " Á hverjum degi sjáum við sjúklinga koma mjög seint , of seint , eftir að hafa verið marga daga heima .
Ef þeir hefðu komið fyrr hefði verið hægt að gera mikið fyrir þá .
Svo sér maður að flestum er hægt að hjálpa og þá er bara að halda áfram og gleðjast yfir góðum árangri , að mjög mörgum er hægt að hjálpa .
" – Hugsarðu þá að það sé betra að halda áfram en að staldra við áföll ? " Já , af því að svo margir þeirra sem fá hjálp myndu deyja ef við værum ekki til staðar .
Það gefur okkur styrk til að halda áfram .
" – Hvað með eyðniveiruna ? " Allir sem leggjast inn á sjúkrahúsið fara í blóðpróf til að athuga hvort þeir eru með veiruna .
Niðurstaðan liggur fyrir strax .
" – Er alnæmi útbreitt í Jinka ? " Ekki eins og annars staðar í Eþíópíu en það er nú samt algengt .
" Svo er það vatnsskorturinn Sverrir segir skort á hreinu vatni líka gera sjúkrastarfið erfitt .
Vatnsveita bæjarins sé stopul .
" Stundum þurftum við að hætta við aðgerð af því að það var ekki til vatn .
Við kvörtuðum oft yfir vatnsleysinu og annað slagið komu viðgerðarmenn og gerðu við bilunina .
Þegar við höfðum rennandi vatn var nauðsynlegt að safna eins miklu og hægt var til að eiga birgðir ef illa færi .
Það er mjög erfitt að reka sjúkrahús við vatnsskort .
" – Hversu mikið háði þetta ykkur ? " Það gerðist næstum því í hverri viku að lokað var fyrir vatnið .
En þá áttum við yfirleitt birgðir .
" – Hvað með tækjabúnaðinn ? " Við erum með tvö röntgentæki .
Annað var alltaf í ólagi og þegar hitt bilaði vorum við kannski tvær til þrjár vikur án tækis .
Rannsóknastofan var sæmilega útbúin og skurðstofan líka .
Við höfðum svæfingarvélar og annan algengan búnað á sjúkrastofum .
Þetta var búnaður sem var keyptur frá Noregi .
Annar búnaður , svo sem í eldhúsi , var kostaður af eþíópíska ríkinu .
" Sverrir hefur sem fyrr segir áður starfað í Rúanda og Tansaníu .
Hann sá blaðagreinar um læknaskort í Tansaníu og ákvað að fara sjálfur .
Hann segir mikið hafa breyst .
" Það hefur orðið mikil breyting síðustu árin .
Seinna árið mitt í Tansaníu fékk ég berkla og þurfti að liggja þrjá mánuði á sjúkrahúsi í Eþíópíu .
Síðan hefur mikið breyst .
Höfuðborgin , Addis Ababa , er orðin miklu , miklu stærri .
Farsímanotkun er orðin útbreidd og borgin næstum óþekkjanleg frá því sem áður var .
Það hefur líka margt breyst á landsbyggðinni .
Þar er búið að byggja marga skóla .
" – Hvernig er læknismenntunin ? " Mjög góð .
Eþíópískir læknar eiga auðvelt með að fá vinnu í öðrum löndum .
Erlend sjúkrahús vita að þar fara vel menntaðir læknar .
Eþíópía er því í þeirri erfiðu stöðu að vel menntaðir læknar fara úr landi .
" – Ætlarðu aftur til Eþíópíu .
" Já , en ekki aleinn .
Það er alltof erfitt .
Ef við erum fleiri þá er það allt annað mál .
" – Hver er núna á vaktinni í Jinka ? " Norskur læknir og kona hans frá Srí Lanka .
Eþíópíski læknirinn er þeim til aðstoðar .
" – Hvernig eru launin ? " Við sem komum í stuttar afleysingar fáum engin laun en hins vegar er flug og uppihald borgað af norsku kristniboðasamtökunum .
Þeir sem starfa þarna lengi eru með laun en það er mestmegnis til að standa undir mat og húsnæði .
Launin eru á engan hátt sambærileg við það sem gerist heima í Noregi .
" – Láta sjúklingarnir í ljós þakklæti sitt ? " Já , þeir eru yfirleitt mjög þakklátir .
Það getur verið erfitt að útskýra fyrir sjúklingum í neyð að það sé mikið að gera og að þeir þurfi að koma aftur næsta dag .
En það hefur enginn kvartað .
" Sverrir Ólafsson naut aðstoðar Jóhannesar föður síns þegar hann stóð vaktina í Jinka í ársbyrjun .
Sverrir , sem hafði áður starfað í Rúanda og Tansaníu , er einnig maður lítillátur .
