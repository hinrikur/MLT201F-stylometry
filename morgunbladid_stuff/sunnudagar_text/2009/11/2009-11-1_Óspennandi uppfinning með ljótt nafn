Árið 2004 var ítalski knattspyrnumaðurinn Francesco Totti dæmdur í þriggja leikja bann fyrir að hrækja í andlitið á dönskum andstæðingi sínum .
Enginn hefur stungið upp á því að koma upp hrákadöllum á knattspyrnuvöllum sem gæti líka verið snúið .
En þegar horft er á leiki í sjónvarpi virðist ekki vanþörf á því ; menn skyrpa og hrækja hver um annan þveran eins og þeim sé borgað fyrir það .
Ef til vill mætti leysa málið með því að nýta gamla uppfinningu : einkahrákadall sem er nógu nettur til að hafa í vasa .
En þá yrði að sauma slíka vasa á búninginn .
Menn hafa hrækt og skyrpt á gólfið og á víðavangi frá því í árdaga og yfirvöld í Kína reyna eftir mætti að gera út af við þennan gamla , útbreidda sið þar í landi með hörðum viðurlögum en gengur víst hægt .
Það var ekki fyrr en um 1500 að yfirstéttin í Evrópu fór að amast við háttalaginu .
Henni fannst þetta ekki nógu dannað en svo má ekki gleyma að nef- og munntóbakið hafði haldið innreið sína og ekki varð það til að gera siðinn geðslegri .
Eitthvað var að gera og hrákadallurinn varð til .
Úr fægðu látúni Seint á 19. öld var slíkur dallur mjög algeng sjón á börum og hótelum , í verslunum , bönkum og járnbrautarvögnum bæði í Bandaríkjunum og Vestur-Evrópu .
Þess má geta að stór hrákadallur úr fægðu látúni var við hvert sæti á Bandaríkjaþingi og enn er slíkir gripur við hvert sæti hæstaréttardómara í Washington .
Vatnssalerni voru ekki á hverju strái eins og núna og því nauðsynlegt að hafa stað þar sem fólk gat losað sig við offramleiðslu af munnvatni , ekki síst ef það var kvefað eða þurfti að skipta um tóbak .
Erlendir ferðalangar á Íslandi um þetta leyti voru margir standandi hissa á að sjá jafnvel velmenntað fólk skyrpa og hrækja á gólfið eins og ekkert væri .
En smám saman mun dallurinn hafa rutt sér til rúms einnig hér á landi .
" Bannað að hrækja á gólfið ! " varð algeng áletrun á skiltum .
Hrákadallurinn , gerður úr ýmsum efnum og tæmdur reglulega af láglaunafólki eða þrælum , mun hafa náð hápunkti vinsælda sinna um 1900 en um sama leyti var vitneskjan um sóttkveikjur að verða almenn .
Bent var á að áhaldið ýtti undir útbreiðslu sjúkdóma .
Það sem ef til vill gerði endanlega út af við dallinn var spænska veikin í lok fyrri heimsstyrjaldar 1918 .
Nú kröfðust læknar banns og frægðarsól þessa merka áhalds rann loks til viðar .
kjon@mbl.is 