Ein áhugaverðasta persónan í sjónvarpsþáttunum Fangavaktin bar í upphafi þáttaraðarinnar nafnið Kenneth Máni Johnson .
Kenneth hlaut síðan nýtt nafn , Ketill Máni Áslaugarson , eftir að samfangi hans sendi þjóðskrá beiðni um nafnbreytingu .
Það vöknuðu því spurningar um hvort það væri í raun og veru hægt að gera öðrum einstaklingi þann grikk að breyta nafni hans .
Þegar leitað var svara hjá þjóðskrá var niðurstaðan sú að þetta væri tæknilega hægt þar sem öll eyðublöð eru á rafrænu formi .
Hins vegar er krafist undirskriftar þess er breytir nafni sínu og því væri um skjalafalsbrot að ræða ef slíkt væri gert og það varðar við hegningarlög .
En það var enginn sem gerði Steinþóri Vigfúsi Guðmundssyni grikk og breytti nafni hans .
Það gerði hann af fúsum og frjálsum vilja fyrir ellefu árum .
Hann bar áður nafnið Guðsteinn Vigfús og segir ástæðurnar fyrir nafnbreytingunni ýmsar .
" Nú þegar frá líður man ég ekki hugarástandið þegar ákvörðunin var tekin en í grunninn hlýtur það að hafa verið óánægja með nafnið og ég sá aldrei eftir þessari ákvörðun , " segir Steinþór .
Steinþór gekk í Ásatrúarfélagið árið 1998 á svipuðum tíma og hann breytti nafni sínu og vissulega hefur breytingin einhverja trúarlega skírskotun .
" Það er ekki mikil breyting að breyta nafni sínu úr Guðsteinn í Steinþór því þetta er í raun og veru sama nafnið .
Ég hugleiddi í fyrstu að taka upp nafnið Þórsteinn en óttaðist þá að ég yrði alltaf kallaður Þorsteinn .
" Innganga Steinþórs í Ásatrúarfélagið var síður en svo eina og stærsta ástæðan fyrir ákvörðun hans .
Á þessum tíma var mikið talað um það hversu mikill glæpur það væri gegn útlendingum sem gerðust íslenskir ríkisborgarar að krefjast þess að þeir tækju upp nýtt nafn .
" Sumir gengu jafnvel svo langt að segja að fólk hreinlega jafnaði sig aldrei á þessu og mig langaði einfaldlega til þess að prófa hvort þetta væri eitthvert tiltökumál , " segir Steinþór .
Steinþór vill líka meina að þekktur barnabókahöfundur , Ármann Kr. Einarsson , hafi óafvitandi lagt sig í einelti í barnæsku .
" Það má eiginlega segja að Ármann hafi lagt líf mitt í rúst .
Ég hét Guðsteinn Vigfús og Ármann gerði mér þann óleik að taka bæði nöfnin mín og nota þau á tvær verstu persónur sínar .
Þetta voru þeir Fúsi vinnumaður og Gussi á Hrauni , hreppstjórasonur , báðir skelfilega hallærislegar , leiðinlegar og andstyggilegar persónur .
Ég man hvað mér þótti sárt að geta ekki hefnt mín þegar ég yrði stór og skrifað sögur þar sem aulinn héti Ármann en ég gat það ekki því einn besti vinur minn hét Ármann og mér fannst það fallegt nafn .
Þetta einelti hefur eflaust blundað í undirmeðvitundinni , " segir Steinþór og hlær .
En hvernig ætli fjölskylda og vinir Steinþórs hafi tekið þessu ? " Lengi vel notaði fólk oftast Guðsteinsnafnið þótt Steinþórsnafnið sé orðið algengara í notkun í dag .
Það var samt einn maður sem vakti furðu mína og það var aldraður tengdafaðir minn .
Hann tók þessari breytingu eins og skot og klikkaði aldrei á að kalla mig Steinþór .
Þegar breytingin gekk í garð var líka töluvert um skilnaði í kringum mig og ég gat gert þessa róttæku breytingu , sem var eiginlega ígildi þess fyrir konu mína að skipta um maka ! En henni hefur gengið illa að kalla mig Steinþór og kallar mig yfirleitt enn þann dag í dag Guðstein svo ég byði ekki í það ef hún hefði nú skilið og gifst á ný .
Greyið maðurinn hefði aldrei verið laus við Guðsteinsnafnið , " segir Steinþór kíminn .
Steinþór á þrjár dætur sem allar hafa ákveðið að halda Guðsteinseftirnafninu .
Steinþór segir það vera það eina sem valdi örlítilli eftirsjá þótt hann hafi aldrei séð eftir ákvörðuninni .
Þær eiga allar kost á því að bera hver sitt eftirnafnið og geta því verið Steinþórsdóttir , Guðsteinsdóttir og Vigfúsdóttir en allar samt sem áður dætur sama mannsins .
" Þær gætu með þessu móti gert móður sína svolítið tortryggilega , " segir Steinþór .
En hvernig gengur það að gangast dagsdaglega við tveimur nöfnum ? " Ég ruglast nú stundum sjálfur og leiðrétti mig þegar ég segi til nafns og þá starir fólk ætíð undarlega á mig .
Ef ég lifi það að verða ruglaður á elliheimili þá verður þetta örugglega bölvað vandamál , " segir Steinþór að lokum .
Á hverjum degi leita 5-10 manns til þjóðskrár í þeim tilgangi einum að breyta nafni sínu eða barna sinna .
Áður fyrr var stafabilið í þjóðskrá töluvert minna en í dag og nafnalengd um leið takmörkuð .
Því var svo breytt árið 1989 og er enn þann dag í dag fjöldi fólks að koma og leiðrétta skráningu nafns síns í þjóðskrá .
Þessi breyting mun vera sú algengasta og eins að kenna börn sem fæðast utan hjónabands eða sambúðar við föður , þar sem þau eru sjálfkrafa kennd við móður við fæðingu .
Breyting á fornafni er þó töluvert algeng líka og er stærsti hópur þeirra sem taka upp ný nöfn , eða kenna sig við móður , ungt fólk á aldrinum 18-25 ára .
