6:30 Heiðar fer fyrstur fjölskyldumeðlimanna á fætur , hellir upp á kaffi og hleypir hundinum Pjakki út .
Síðan sest hann niður með kaffibolla og les blöðin .
Að blaðalestrinum loknum vekur Heiðar börnin , Myrkva , 3 ára , og Eneku , 9 ára .
Þá er kveikt á morgunsjónvarpinu og krakkarnir fá sér morgunkorn yfir teiknimyndunum .
" Svo mætum við Myrkvi saman í vinnuna klukkan hálfníu .
Ég sæki morgunmatinn og fer með hann út í skúr þar sem elsta deildin er .
Ég sest svo niður með krökkunum og fæ mér að borða , " segir Heiðar um upphaf vinnudagsins .
Þegar Heiðar hefur rennt niður hafragrautnum mætir hann á deildarstjórafund þar sem vinnudagurinn er skipulagður .
Að fundinum loknum fer Heiðar aftur inn á deild og þá byrjar hópastarf .
" Ég er með skólahóp , elstu börnin .
Þau eru algjörir snillingar .
Við erum með vinnustund og í dag erum við að æfa okkur að skrifa nöfnin okkar eftir forskrift , " segir Heiðar .
Á deildinni hans Heiðars , Krummakoti , er 21 barn og þar af eru 12 börn sem eru að fara í skóla .
" Eftir hópastarfið er myndrænt val .
Það er vinsælast að fara í tölvu og þá eru bara uppbyggilegir leikir í boði eins og Doppa og Bogi blýantur .
" Á meðan börnin eru í vali eru kaffitímar starfsmanna .
" Þetta er kvennavinnustaður og það er mikil kvennamenning í gangi , sérstaklega í kaffitímanum .
Það er setið og prjónað og oft komið inn á eitthvað sem ekki snertir endilega mitt áhugasvið og ég læt prjónaskapinn alveg eiga sig , " segir Heiðar sem er þrátt fyrir ólík áhugamál afar ánægður með samstarfsfólk sitt .
Að valinu loknu er samverustund og þá kemur sér vel að vera með tónlistarbakgrunn .
" Ég dreg fram gítarinn og við syngjum í okkur hungrið og síðan gæðum við okkur á grjónagraut og slátri , " segir Heiðar .
Eftir matinn fer Heiðar út og rifjar upp fótboltatakta , börnunum til mikillar gleði .
Rjóð í kinnum fara börnin síðan inn í samverustund þar sem Heiðar les um ævintýri Talnapúkans .
Í kaffinu er boðið upp á maltbrauð með kindakæfu og mjólk , sem leggst jafn vel í Heiðar og börnin .
Því næst fara börnin aftur í val .
17:30 Vinnudegi er lokið og Heiðar og Linda , kona hans , ákveða að drífa sig beint í Suðurbæjarlaugina í sund með börnin .
" Þetta er besta sundlaugin á landinu .
Það er bara eitthvað við það að fara í sund úti .
Þeim mun kaldara sem það er , þeim mun þægilegra .
Ég syndi fyrst svona 15 ferðir og svo syndir konan .
" Það er ákveðið að hafa hakk og spaghettí sem fellur í góðan jarðveg hjá yngri fjölskyldumeðlimunum .
" Föður mínum áskotnaðist heilt naut um daginn og hakkið kemur úr því nauti .
Við erum að fara nú um helgina að ganga frá tuddanum og úrbeina hann .
Nú á að fylla allar frystikistur í fjölskyldunni , " segir Heiðar .
Þegar Heiðar er inntur eftir því hvort þeirra sjái oftar um eldamennskuna er hann skjótur til svars : " Eldhúsið er minn heimavöllur og ég er kóngurinn þar því mér finnst svo gaman að elda .
Pabbi er sko kokkur , kannski hef ég smitast eitthvað af honum .
" Að kvöldmatnum loknum er börnunum komið í ró .
Sonurinn Myrkvi fær að sofna í mömmu og pabba rúmi , en það þykir honum gott .
Heiðar les fyrir hann sögu um Tomma lest .
Dóttirin Eneka dundar sér örlítið lengur enda töluvert eldri en litli bróðir .
21:00 Heiðar fer út að ganga með hundinn og saman leggja þeir undir sig Vellina í Hafnarfirði í klukkustundargöngu .
Þreyttir koma svo pjakkurinn og húsbóndinn heim .
Heiðar sest fyrir framan sjónvarpið með Lindu og dottar yfir dansþætti .
" Ég er oft skammaður fyrir það að sofna fyrir framan sjónvarpið .
Þegar ég byrja að detta út fyrir framan skjáinn fer ég að drífa mig upp í rúm .
Sjónvarpið er ágætis svefnmeðal .
Það slokknar svo yfirleitt á mér milli klukkan ellefu og tólf , " segir Heiðar .
signyg@mbl.is 