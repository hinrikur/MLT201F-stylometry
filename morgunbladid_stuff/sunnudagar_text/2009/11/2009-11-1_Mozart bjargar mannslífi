Rithöfundurinn Eric-Emmanuel Schmitt hefur skrifað dásamlegt , djúpt og innblásið verk um samband sitt við Mozart .
Falleg bók hans , sem sönn gleði fylgir því að lesa , ber einfaldlega titilinn Líf mitt með Mozart og er þýdd á íslensku af Sigurði Pálssyni skáldi .
Af því að það er erfitt , og fast að því ómögulegt , að lýsa tónlist Mozart ítarlega án tóndæma þá fylgir geisladiskur með bókinni .
Þar er að finna tóna frá Mozart , tónlist sem skipti Eric-Emmanuel Schmitt gríðarlegu máli í erfiðum aðstæðum og bjargaði meira að segja lífi hans .
Listin getur nefnilega verið lífsakkeri .
Mozart bjargar unglingsdreng Eric-Emmanuel var fimmtán ára gamall þegar hann komst að þeirri niðurstöðu að lífið væri ekki þess virði að lifa því .
Hann ákvað að fyrirfara sér .
Þá heyrði hann tónlist Mozarts og skynjaði að lífið væri þess virði að því væri lifað .
Síðan hefur Mozart fylgt honum – reyndar ekki stöðugt því þetta samband hins lifandi við hinn látna er eins og sambönd milli hinna lifandi , það koma stundir þar sem tengingin dofnar .
Eric-Emmanuel Schmitt viðurkennir að samband hans við Mozart hafi ekki verið samfelld gleðiganga .
Á tímabili þótti honum ekki fínt að hrífast af tónskáldi sem geðjaðist fjöldanum svo mjög .
Honum fannst það lýsa of miklu hjarðeðli að dá Mozart þegar flestir aðrir virðast gera það .
En svo áttaði hann sig vitanlega á því , eins og við gerum flest á endanum , þegar við látum af snobbinu , að það er í góðu lagi að hrífast með fjöldanum .
Lofgjörð til snillings Bókin um Mozart er lofgjörð til snillings sem Eric-Emmanuel Schmitt er sannfærður um að hafi gert fleira fólk hamingjusamt en nokkur annar maður í veraldarsögunni .
Í verkum Mozarts skynjar hann guðdóminn og finnur um leið gleðina og bjartsýnina .
Tónlist Mozarts verður honum efni í hugleiðingu um upphafningu svartsýninnar og hann spyr : " Af hverju í ósköpunum að stynja og andvarpa þegar manni er boðið upp á að njóta ? " Og það er ekki annað hægt en að svara honum : " Alveg rétt , hvaða vit er eiginlega í svartsýninni ? Af hverju er hún talin svo miklu vitrænni en gleðin og vonin ? " Ekkert dauðabragð " Lífið er ennþá umsetið af dauðanum en það er ekki lengur dauðabragð af því af því við eigum tónlist Mozarts , " segir Eric-Emmanuel Schmitt .
Niðurstaða hans er : " Að segja " ég dái Mozart " jafngildir því að æpa að mann langi til þess að hlæja , leika sér , hlaupa , velta sér í grasinu , faðma að sér himininn , gæla við rósir .
" Já , við manneskjurnar gerum vissulega svo ótal margt vitlausara í lífinu en að hlæja , leika okkur , faðma að okkur himininn og gæla við rósir .
Þessi einlæga bók minnir okkur rækilega á það .
