Fyrir skömmu fóru fram athyglisverðar umræður í Bretlandi um áfengi og áfengissýki .
Tilefnið var brottrekstur formanns ráðgjafanefndar innanríkisráðuneytisins brezka um misnotkun fíkniefna .
Sá maður , David Nutt prófessor , hafði lýst skoðunum á mismunandi tegundum fíkniefna , skoðunum sem féllu viðkomandi ráðherra ekki í geð .
Í þessum umræðum lýsti David Nutt áfengi , sem einhverri mestu ógn , sem þjóðfélög nútímans stæðu frammi fyrir .
Áfengi væri tímasprengja , sem stjórnvöld yrðu að gera sér grein fyrir , að væri til staðar .
Lifrarsjúkdómar vegna áfengisneyzlu væru líklegir til að verða mesta heilbrigðisvandamál næstu ára .
Meira vandamál en hjartasjúkdómar .
Þessi veruleiki ásamt þeim félagslegu vandamálum , sem leiddi af áfengisdrykkju og mikill fjöldi dauðaslysa í umferð af sömu ástæðu gerði það að verkum , að áfengi væri ein mesta ógn , sem þjóðir horfðust nú í augu við .
David Nutt lýsti þeirri skoðun , að setja ætti aldursmörk vegna áfengisdrykkju við 21 ár og þrefalda verð á áfengi til þess að draga úr neyzlu þess .
Þessar skoðanir hins brezka prófessors voru ekki ástæðan fyrir brottrekstri hans heldur sú staðhæfing , að sumar tegundir annarra fíkniefna væru ekki verri en áfengi .
Hins vegar var ljóst að yfirlýsingar David Nutt um skaðsemi áfengis féllu í grýttan jarðveg og auðvelt að sjá hvers vegna .
Áfengisneyzla er ríkur þáttur í " menningu " íbúa á Bretlandseyjum eins og sjá má í brezkum kvikmyndum og sjónvarpsþáttum og nánast á hverju götuhorni þar í landi .
Að þrefalda verð á áfengi væri pólitískt óvinsælt og líklegt til að draga úr áfengisauglýsingum í fjölmiðlum .
Prófessorinn hefur hins vegar rétt fyrir sér í öllum meginatriðum og þarf hvorki sérfræðinga eða rannsóknir til að sýna fram á það .
Við þekkjum öll úr okkar daglega lífi og fjölskyldna okkar margar kynslóðir aftur í tímann , hvers konar böl áfengi er .
Ofneyzla þess hefur ekki einungis áhrif á viðkomandi einstakling heldur getur það nánast eyðilagt líf barna og maka og haft áhrif á líf annarra einstaklinga um aldur og ævi .
Áfengi er ótrúlega mengandi og eyðileggjandi fíkniefni , sem mengar heimili og vinnustaði með þeim hætti að tími er kominn til að skera upp herör gegn neyzlu þess .
Það þarf ekki að lesa margar bækur um aldamótakynslóðina fyrir hundrað árum til þess að átta sig á að ofnotkun áfengis hefur verið stórfellt þjóðfélagslegt vandamál á Íslandi undir lok 19. aldarinnar og í byrjun 20. aldar .
Þar er komin skýring á því , að Góðtemplarareglan varð jafn öflug félagsmálahreyfing og raun varð á þá .
Merki þeirra áhrifa mátti sjá fram eftir 20. öldinni .
Forfeður okkar , afar og ömmur , hafa gert sér grein fyrir , að ein forsenda þess , að þetta fátæka samfélag á hjara veraldar gæti náð sér á strik var að berjast gegn áfengisneyzlu .
Á seinni tímum hefur mönnum orðið ljóst , að ofnotkun áfengis hefur ekki bara áhrif á viðkomandi einstakling heldur djúpstæð áhrif á hans nánasta umhverfi .
Þeir , sem eru vel að sér í þessum fræðum sjá það smátt og smátt á fólki , að það hefur alizt upp við ofneyzlu áfengis á heimili sínu í æsku og ber þess merki alla ævi í samskiptum við aðra , þótt sá hinn sami hafi aldrei bragðað dropa af áfengi sjálfur .
Um slík áhrif áfengisneyzlu á fjölskyldur hafa vafalaust verið skrifaðar margar bækur og margvíslegar rannsóknir verið framkvæmdar á þessum afleiðingum áfengisdrykkju .
Eina þeirra bóka rak á fjörur mínar fyrir löngu og kom út fyrir um tveimur áratugum .
Hún nefnist : Adult Children .
The Secrets of Dysfunctional Families .
Höfundar eru John Friel og Linda Friel .
Margir þeirra , sem hafa lesið þessa bók hafa vafalaust rekist á sjálfa sig á síðum hennar .
Það hefur mikil vinna og miklir fjármunir verið lagðir í það á seinni áratugum að bregða upp glæsimynd af áfengisneyzlu og telja fólki trú um , að eitthvað sé til , sem geti kallast vínmenning .
Sá kostnaður hefur að sjálfsögðu verið greiddur af þeim , sem hagsmuna eiga að gæta , framleiðendum og seljendum áfengis .
Þessi " menning " hefur eyðilagt líf ótrúlega margra en áberandi minni fjármunum varið til þess að draga úr þeirri eyðileggingu .
Meðvirkni nútíma samfélags að þessu leyti er ekki minna rannsóknarefni en meðvirkni þjóðarinnar með " ölæði " fjármálageirans á undanförnum árum .
Á fyrri hluta 20. aldarinnar var það Góðtemplarareglan , sem tók af skarið og beitti sér fyrir því , að spyrnt var við fótum .
Á síðari hluta 20. aldarinnar kom það í hlut annarra félagasamtaka , SÁÁ .
Þórarinn Tyrfingsson , læknir , er afreksmaður á þessu sviði .
Þær fjölskyldur á Íslandi eru ótrúlega margar , sem eru honum þakklátari en orð fá lýst , þótt ekki fari hátt .
Í stað þess að þurfa stöðugt á brattann að sækja ætti sá maður að fá stuðning alþjóðar við það merka starf , sem hann hefur unnið og er að vinna .
Það er kominn tími til að stjórnvöld og þar með Alþingi hætti að líta á áfengisvandann , sem jaðarvanda í samfélagi okkar .
Brezki prófessorinn , David Nutt , hefur rétt fyrir sér í því , að áfengisneyzla er ein mesta ógn , sem samfélög nútímans standa frammi fyrir .
Þótt sú ógn sé ekki alltaf áþreifanleg – hún er það oft – en lýsi sér gjarnan í sálarlífi fólks , sem getur verið jafn hættulegt , er áfengisneyzla þjóðfélagslegt vandamál , sem takast verður á við .
Í stað þess að leiða það vandamál hjá sér eiga stjórnmálamennirnir að horfast í augu við það og láta til sín taka .
Og það eiga fjölmiðlar að gera líka í stað þess að leita allra hugsanlegra leiða til þess að komast fram hjá banni við auglýsingum á áfengi , sem sumir þeirra gera .
