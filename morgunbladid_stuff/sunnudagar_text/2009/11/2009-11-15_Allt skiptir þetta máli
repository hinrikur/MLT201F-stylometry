Það má hrinda ýmsu í verk ef hugur fylgir máli , eins og sést á umfjöllun um merkilega fjölskyldu í Sunnudagsmogganum í dag .
Hrafnkell Karlsson og Eva Sjöholm hafa með dugnaði og útsjónarsemi byggt upp búgarð í Vallerödslundi með íslenska hestinum og bjóða raunar íslenska landsliðinu hann til æfinga fyrir heimsmeistaramótið í Danmörku , sem hlýtur að freista , því þarna er afbragðsaðstaða fyrir hendi .
Þau eru lík feðginin að þessu leyti , því Noomi Rapace einsetti sér kornung við tökur á myndinni Í skugga hrafnsins , að þarna hefði hún fundið heimili – í kvikmyndunum .
Hún lét ekkert stöðva sig á þeirri vegferð og kippti sér ekki upp við að komast ekki inn í leiklistarskóla í Svíþjóð , þá hrinti hún bara áformum sínum fyrr í framkvæmd .
Það dylst engum sem horfir á myndirnar eftir bókum Stiegs Larssons að hún vinnur leiksigur – og Noomi átti ríkan þátt í því að móta hlutverkið , eins og fram kemur í viðtali Péturs Blöndals við hana í dag .
Allt skiptir þetta máli .
Nú er unnið að því að koma á fót Íslandsstofu , sem ætlað er að efla orðspor Íslands á erlendri grundu .
Undir þann hatt á að færa markaðs- og landkynningarstarf ríkisins með því að samþætta kynningar- og markaðsverkefni , eins spennandi og það hljómar .
Lýsingin á Íslandsstofu er út af fyrir sig ekkert sérstaklega góð landkynning .
Það væri óskandi að stjórnmálamenn einbeittu sér að því , að búa til næringarríkan jarðveg í þjóðfélaginu , þar sem fjölbreytt flóra dafnar – hæfileikar fólks fá að njóta sín og frumkvöðlar stórir og smáir fá svigrúm til góðra verka .
Enda er ómögulegt með öllu að segja fyrir um , hvaða sprotar það eru sem eiga eftir að skjóta rótum erlendis .
Er líklegt að starfsmanni slíkrar ríkisstofnunar hefði dottið í hug fyrir rúmum áratug að veðja á hljómsveit , þar sem söngvarinn spilar á rafmagnsgítar með fiðluboga ? Og hefði það endilega verið af hinu góða fyrir hljómsveitina að vera " uppgötvuð " af ríkinu ? Hvað um Arnald Indriðason ? Hefði ríkisstofnun rekið augun í það fyrir áratug að glæpasögur , sem þá voru nýjar af nálinni , ættu eftir að seljast í yfir fimm milljónum eintaka út um allan heim ? Tæpast .
Gagnrýni á Ögmund Magnús Skúlason , forstjóri Heilbrigðisstofnunar Suðurlands , er á meðal þeirra sem eru ómyrkir í máli í gagnrýni sinni á Ögmund Jónasson , fyrrverandi heilbrigðisráðherra , í fréttaskýringu í Sunnudagsmogganum í dag .
Ögmundur er gagnrýndur fyrir að tala forstjóra heilbrigðisstofnana ofan af því að skera niður , en síðan hafi ekki verið staðið við þau orð við gerð fjárlaga .
Með því að draga niðurskurðinn á langinn hafi safnast fyrir halli sem erfitt verði að vinda ofan af .
Í þessu kristallast áherslur ríkisstjórnarinnar .
Dregist hefur úr hömlu að grípa til aðhalds í ríkisfjármálum , en ekki stendur á stóru orðunum þegar kemur að því að sækja peningana í vasa almennings með skattahækkunum .
Og gildir þá einu þótt vasarnir séu tómir .
