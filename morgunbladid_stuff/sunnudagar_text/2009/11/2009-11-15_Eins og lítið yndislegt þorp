Við litla götu í Grjótaþorpinu , Fischersundi , býr rithöfundurinn Þráinn Bertelsson ásamt konu sinni Sólveigu Eggertsdóttur .
Aðeins tvö hús standa við götuna , í hinu er Sögufélag , og eru þau bæði númer 3 .
Það er því ekki til Fischersund 1 eða 2 .
" Alla mína ævi , eða þann hluta hennar sem ég hef búið á Íslandi og í Reykjavík , þá hef ég búið í miðbænum .
Í smáborg , þar sem maður getur verið laus við ókosti stórborga eins og miklar fjarlægðir , hefur mér alltaf þótt einfaldast að búa í borginni miðri svo ég eyði ekki hálfu og heilu dögunum í bílnum mínum .
Mér finnst líka heillandi umhverfi hérna , kaffihús , verslanir , stofnanir – allt innan göngufæris og seilingar .
" Þráinn bjó áður í Bergstaðastræti en fyrir fimmtán árum voru þau hjónin farin að svipast um eftir öðru húsnæði og var þeim bent á að Reykjavíkurborg væri að selja húsið , norska bakaríið eins og það var kallað , í Fischersundi en húsið var í mikilli niðurníðslu .
" Það lá mikið á að koma inn tilboði í húsið því við fréttum af þessu um helgi og það átti að afgreiða þetta strax á mánudagsmorgun .
Það var neglt fyrir dyr og glugga í húsinu svo við komumst ekki inn til að skoða það og buðum þess vegna í húsið óséð og fengum það svo .
Við urðum fyrir miklu sjokki þegar við loksins komumst inn í húsið því það sem við héldum að væri nýtilegt , t.d. gólf og klæðningar , var allt saman ónýtt svo við urðum að endurgera allt húsið að innan .
" Þráinn er afskaplega hrifinn af umhverfi Fischersundsins ; Grjótaþorpinu .
" Það er að mörgu leyti eins og lítið , yndislegt þorp sem stendur einhvers staðar í ró og friði þó það standi í hjarta þessarar verðandi stórborgar sem Reykjavík er , " segir hann en margt hefur breyst síðan þau hjónin gerðu upp húsið í Fischersundi .
" Þau fáu hús í Grjótaþorpinu sem eftir var að dytta að hafa öll verið gerð upp og það sem eftir stendur af gamla Grjótaþorpi er orðið afskaplega fallegt .
Fyrir utan gluggann minn var ómalbikað almenningsbílastæði en það er orðið að fallegu , litlu torgi og trjágarði .
" Þráinn segir að áður fyrr hafi íbúar hverfisins átt erfitt með svefnfrið þegar næturklúbbur var starfræktur í Duus-húsi en það sé ekki vandamál lengur .
Hins vegar er nokkurt ónæði um helgar af skemmtanalífinu og fólki í annarlegu ástandi .
" Þeir sem búa í miðbænum verða að vera reiðubúnir að vera hluti af því lífi sem á sér stað í miðbænum .
Sé lögum og reglum framfylgt er dásamlegt að búa í miðbænum , annars er hann óbyggilegur .
" Hann segir að þrátt fyrir þetta sé Grjótaþorpið góður staður til að ala upp börn .
" Það er svo mikil nálægð milli íbúa eins og tíðkast í þorpum og svo eru alls konar ævintýri og furðuverk miðbæjarins allt í kring .
Þetta er dásamlegur staður að alast upp á og ég efast um að margar aðrar höfuðborgir í heiminum bjóði upp á þann möguleika að alast upp í þeim miðjum .
" ylfa@mbl.is 