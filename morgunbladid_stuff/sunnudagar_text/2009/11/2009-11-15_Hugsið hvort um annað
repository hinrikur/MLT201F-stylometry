Í blíðu eða stríðu er alltaf hægt að treysta á að fjármál valdi spennu í sambandi .
Þegar við bætist óttinn og óvissan sem gjarnan fylgja erfiðum tímum í efnahagsmálum er ekki að undra að þegar hagkerfi heilu þjóðanna liðast í sundur fylgja sambönd oft í kjölfarið .
Þegar fólki líður illa , er pirrað , langt niðri og við það að bugast , á það til að láta líðan sína bitna á mökum sínum .
Enda er það gjarnan tilhneiging okkar að taka sem gefnu því sambandi sem skiptir okkur mestu máli , yfirleitt þegar það þarfnast mest aðhlynningar .
Kreppan , uppsagnirnar og ringulreiðin sem hafa átt sér stað undanfarið ár eru ekki beinlínis til þess fallin að örva ástarlífið .
Hinsvegar gefur slíkt umrót fólki tækifæri til að skoða upp á nýtt hvað skiptir mestu máli í lífinu .
Lítið á núverandi aðstæður sem tækifæri til að hugsa upp á nýtt og breyta nándinni í sambandinu ykkar .
Lítið jafnvel á þær sem hina fullkomnu afsökun til að bæta það eða lífga við ! Sama undir hvaða álagi þú ert , þá hefurðu ekki efni á að fækka gæðastundum með makanum eða setja þær aftast á forgangslistann .
Hamingjusöm pör eyða saman gæðastundum en þær styrkja sambandið .
Aukin nánd dregur úr stressi og eykur vellíðunartilfinninguna .
Ekki síður mikilvægara er að stuðningur ástvinar , jafnt gegnum góða sem slæma tíma , hefur áhrif á andlega og líkamlega heilsu .
T.d. hafa rannsóknir leitt í ljós að þeir sem eru í ástríku hjónabandi hafa síður háan blóðþrýsting , nokkuð sem við Ópal-óðu Íslendingar ættum að kunna að meta .
Þið maki þinn getið ekki tapað á að reyna að rækta með ykkur sanna nánd í sambandinu .
Það er hægt að gera með eftirfarandi hætti : Haldið ykkur frá fjölmiðlunum .
Þetta hefst allt með því að slökkva á sjónvarpinu og tölvunni .
Það gerir ykkur aðeins taugaveiklaðri , kvíðnari og þreyttari að reyna að fylgjast með öllu því sem er að gerast í efnahagsmálum .
Í staðinn fyrir að einbeita ykkur að fjármálafréttunum skuluð þið einbeita ykkur hvort að öðru og fjölskyldunni .
Ennfremur , til að vega upp á móti öllum neikvæðu fréttunum , skuluð þið enda sérhvern dag á því að segja frá hápunkti dagsins eða fyrir hvað þið eruð þakklát .
Haldið áfram að styrkja sambandið .
Það er ekki hægt að setja sambandið í biðstöðu meðan beðið er eftir að efnahagsástandið skáni .
Þið þurfið að reyna að skemmta ykkur .
Ekki hika við að biðja ættingja eða vini um að gæta barnanna meðan þið farið saman í hjólaferð , í slakandi bað eða sturtu , í bíltúr út í sveit þar sem þið getið dáðst að landslaginu , eða einfaldlega setjið hugljúfa tónlist í spilarann og dansið saman í rólegheitunum .
Útkoman verður ómetanleg .
Verið ástúðleg .
Fólk þarf á mannlegri snertingu að halda sem aldrei fyrr og sýna m.a.s .
rannsóknir að slíkt dregur úr stressi .
Faðmlag sem varir í aðeins 20 sekúndur veldur því að vellíðunarhormón streyma um líkama kvenna en til að karlmenn fái sömu vellíðunartilfinningu þarf faðmlagið að endast í eina mínútu .
Hvers kyns innileg snerting , t.d. að leiðast , nudda hvort annað og smá kossar , stuðla að því að fólki finnst það nánara og vill jafnvel enn innilegri snertingar .
Sýnið að þið kunnið að meta hvort annað .
Á krepputímum á fólk það til að fyllast neikvæðni og jafnframt fylla aðra í kringum sig neikvæðni sem virðist því miður of auðvelt að gera .
Sumir loka sig af og vilja ekki ræða málin við maka sína .
Nú er hinsvegar tíminn til að reiða sig á makana , sérstaklega þegar kemur að því að hressa sig við .
Pör þurfa sýna í orði og borði að þau trúi hvort á annað og að þau geti og ætli sér að líða betur og verða jákvæðari .
Hreyfing .
Góð leið til að vinna á stressi og kvíða er að hreyfa sig .
Hreyfing hefur einnig góð áhrif á kynhvötina , bætir blóðflæðið til kynfæranna , heldur líkamanum í formi svo sjálfsmynd fólks er betri og eykur testósterónmagnið í konum og körlum .
Það kemur því ekki á óvart að fólk sem er duglegt að stunda líkamsrækt stundar meira kynlíf og fær betri fullnægingar en þeir sem lítið hreyfa sig .
Hvort sem þið æfið saman eða hvort í sínu lagi þá er gott að leggja áherslu á greinar sem reyna vel á hjarta- og æðakerfið , s.s. hlaup , kraftgöngu og sund .
Litlir gleðigjafar .
Nú er rétti tíminn til að njóta annarra gæða en efnislegra og um að gera að hverfa til baka að grundvallaratriðunum , litlu hlutunum sem skipta máli .
Kúrið .
Farið í göngutúr um bæinn , grafið upp borðspil eða spilastokk , lesið upp úr bók hvort fyrir annað .
Allt þetta getur leitt til innilegri samtala , sambanda og betra kynlífs .
Hugsið jákvætt .
Losið ykkur við neikvæðar hugsanir sem ýta undir óánægju í garð lífsins , sambandsins og kynlífsins .
Hugsið frekar jákvætt og um skemmtilega hluti og einbeitið ykkur að því að líða betur .
Jákvæðar hugsanir geta fyllt ykkur krafti og vakið með ykkur von .
Það er of snemmt að segja til um hvaða áhrif kreppan í heiminum og inni á heimilum fólks hefur á ástarlíf þess .
Þangað til skuluð þið gera allt sem í ykkar valdi stendur til að tryggja að áhrif hennar á ykkar líf verði sem minnst .
Svo er aldrei að vita nema samband ykkar styrkist af völdum hennar .
