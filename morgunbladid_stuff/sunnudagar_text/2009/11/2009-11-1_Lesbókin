Það var með miklum trega að ég fletti hinu nýja sk .
sunnudagsblaði Morgunblaðsins og sá þar hina gömlu menningarstofnun Lesbókina orðna að nokkrum innsíðum í fylgikálfi laugardagsblaðsins , þetta eru endalok þessa eina raunverulega íslenska feuilleton eins og það kallast í klassískum stórblöðum evrópskum .
Lesbók Morgunblaðsins var ekki einungis fylgiblað , heldur hefur hún lengi verið vettvangur menningar og vandaðrar umræðu , vettvangur nýjunga og skáldskapar .
Það var í þessu sjálfstæði formsins sem hún gerði meira en að vera óskilgreindur menningarkálfur , enda var hún lengstum í sérstakri umsjá ritstjórnarulltrúa sem í raun var eins og ritstjóri hennar .
Lesbókin birti einkum greinar eftir menningarvita þá sem undanfarin ár hafa verið kallaðir menningarelítan í fyrirlitningartón frjálshyggjumanna , kannski af því að hún hefur að geyma flestar og sterkustu gagnrýnisraddir sem þjóðin hefur fengið að heyra .
Þó getur engin þjóð verið án menningarvita eins og Íslendingar ættu að vita þjóða best og sennilega getum við rakið upphaf íslenskrar menningarelítu , hóps menningarvita sem ekki eru hluti af embættismannavaldi ríkisins , til Fjölnismanna á nítjándu öld .
Slíkar elítur eru reyndar einn af hornsteinum sjálfstæðra lýðræðisríkja eins og sjá má af tvennu : í fyrsta lagi reyna þau öll að koma á fót stofnunum til að styrkja menningu og menntir meðal þjóða sinna .
Mikilvægur hluti sjálfstæðis íslenskrar þjóðar felst í því að eiga eigin sjálfstæða háskóla , í því að styðja listamenn til afreka sem markaðurinn lítur ekki við fyrr en hægt er að græða á þeim , í því að eiga eigin menningu .
Í öðru lagi skilgreina Íslendingar sjálfsmynd sína gegnum menningu sína og sögu eins og aðrar þjóðir og viðhald þessarar sjálfsmyndar getur aðeins gerst fyrir tilstuðlan lifandi menningar sem leikur stórt hlutverk í þjóðlífinu .
Það eru hins vegar til fleiri elítur en menningarelítan .
Þær eru helstar elítur stjórnmála og viðskipta .
Þær vinna við það helst að drottna og deila gæðum lands og þjóðar og líta þess vegna á sig sem fremstar allra , yfir menningarelítuna og almenning allan hafnar .
Stjórnmálaelítan útdeilir almannafé og embættum og viðskiptaelítan rekur fyrirtæki landsins í einkaeigu .
Það er óhætt að segja að hafi einhverjar elítur brugðist þessari þjóð undanfarin ár þá eru það þessar tvær .
Landið hefur verið rekið í þrot í krafti hugmyndafræði sem oftast og helst hefur verið gagnrýnd af hinni fyrirlitlegu menningarelítu , en þrátt fyrir það hamast margir á henni , enda er kannski hættan sú að sektinni , sem ekki verður sönnuð fyrir dómi vegna lagatæknilegra formgalla , verði haldið til haga af þeim sem sjá í gegnum málavafninga stjórnmála- og viðskiptaelítanna .
Það er því kannski komin enn frekari ástæða til að þagga niður í henni en áður .
Vonin felst kannski í netinu þar sem enginn getur haft hemil á gagnrýni , hvaðan sem hún kemur , enda má sjá þegar fyrstu merki þess að vefir eins og Eyjan og Kistan ætli sér að fylla upp í eyðuna sem Lesbókin skilur eftir .
Það verður eftir sem áður vart svipur hjá sjón og þótt leita megi lengi að upplýsingum með hjálp leitarvéla hefur Netið ekki þolinmæði og óbrotgirni pappírsins .
En með Lesbókinni hefur Morgunblaðið hins vegar glatað sinni fegurstu fjöður .
