Barry ? Barry , ert þetta þú ? " " Já ...
Hver er þetta ? " " Já , Barry ...
þetta er Jane frænka þín í Nairobi .
Heyrir þú í mér ? " " Afsakaðu – hver sagðist þú vera ? " " Jane frænka .
Hlustaðu , Barry , faðir þinn er dáinn .
Hann lést í bílslysi .
Halló ? Heyrirðu í mér ? Ég sagði ; faðir þinn er dáinn , Barry .
Hafðu samband fyrir mig við frænda þinn í Boston og segðu honum frá þessu .
Ég get ekki talað meira , Barry .
Ég reyni að hringja seinna ...
" Með þessum hætti fékk Barack Obama fréttir af því að faðir hans , Barack Hussein Obama eldri , hefði farist í bílslysi .
Þetta gerðist 1982 .
Barack Obama var aðeins 21 árs gamall og hann hafði aðeins hitt föður sinn einu sinni frá því hann yfirgaf hann í barnæsku .
Stuttu áður en hann fékk fréttir af því að faðir hans væri dáinn hafði hann tekið ákvörðun um að fara til Kenýa og heimsækja hann .
Hver var faðir Baracks Obama , sem síðar átti eftir að verða kjörinn forseti Bandaríkjanna ? " Frábær námsmaður , góður vinur , einstakur leiðtogi – faðir minn hafði alla þessa kosti , " segir Obama í ævisögu sinni , Draumar frá föður mínum .
Bókin , sem kom út 1995 , er að nokkru leyti skrifuð eins og spennusaga þar sem Obama reynir að svara spurningum um uppruna föður síns .
Hann fjallar þar af mikilli hreinskilni um fjölskyldu sína og um leið fær lesandi betri skilning á því hvaða mann Barack Obama hefur að geyma .
Fékk persónutöfra og gáfur frá föður sínum Móðir Obama hét Ann Dunham .
Hún var komin af hvítu miðstéttarfólki í Kansas .
Obama lýsir afa sínum , Stanley Dunham , sem dálitlum flautaþyrli .
Hann vann sem sölumaður í húsgagnaverslun .
Þegar fyrirtækið ákvað að opna verslun á Hawaii ákvað hann að slá til og flytja til Honolulu .
Afi Obama var draumóramaður , en draumar hans rættust ekki .
Í stað þess að klífa metorðastigann færðist hann niður á við og endaði sem mislukkaður tryggingasölumaður .
Amma hans , Madelyn Dunham , var dugnaðarforkur sem vann sem gjaldkeri í banka og náði að vinna sig upp í góða stöðu í bankanum þrátt fyrir mikið karlaveldi .
Obama var að stórum hluta alinn upp hjá afa sínum og ömmu .
Móðir Obama gekk í háskólann á Hawaii , þar sem hún hlaut doktorsgráðu í mannfræði , og hitti Obama eldri .
Hann hafði fengið námsstyrk til að koma til Bandaríkjanna að nema lögfræði .
Sonur þeirra , Barack Obama , fæddist 4. ágúst 1961 .
Í ævisögunni segist Obama hafa fengið gáfurnar og persónutöfrana frá föður sínum og augun frá móður sinni .
Vildi fara til Harvard Þegar Barack Hussein Obama hafði lokið háskólanámi á Hawaii fékk hann styrk til framhaldsnáms við Cambridge í Massachusetts og Harvard .
Cambridge-styrkurinn dugði fyrir skólagjöldum og uppihaldi fyrir hann og fjölskylduna , en með Harvard-styrknum gat hann ekki séð fyrir konu og barni .
Hann tók þá ákvörðun að halda einn af stað til náms í Harvard , sem var sá skóli sem hann vildi helst nema við .
Í Harvald kynntist Obama Ruth Nidesand , sem var kennari og sæmilega efnuð hvít stúlka af bandarískum ættum .
Hún hjálpaði honum að fjármagna námið og saman tóku þau ákvörðun um að flytjast til Kenýa .
Jafnframt var gengið frá skilnaði Obama og Ann Dunham .
Obama eldri hafði hins vegar ekki sagt neinum frá því að áður en hann hélt til náms í Bandaríkjunum hafði hann gifst konu í Kenýa .
Hún hét Kezia og með henni átti hann tvö börn , Roy og Aumu .
Í Kenýa var fjölkvæni ekki óþekkt , en Ruth sætti sig ekki við slíkt .
Obama hélt þó áfram að hitta Keziu og eignaðist á næstu árum með henni tvö börn .
Hann eignaðist sömuleiðis tvö börn með Ruth .
Vonbrigði og drykkja Glæsileg framtíð blasti við Obama eldri þegar hann sneri heim til Kenýa .
Hann var vel menntaður , gáfaður og átti auðvelt með að heilla fólk .
Hann fór að vinna hjá amerísku olíufélagi , en var fljótlega ráðinn sem hagfræðingur til ráðuneytis efnahagsmála .
Hann var kominn í draumastarfið og átti fallegt hús í Nairobi .
Obama hafði sterkar skoðanir á því hvað þyrfti að gera í Kenýa , sem þá hafði nýlega fengið sjálfstæði frá Bretum .
Þegar bið varð á því að draumar hans rættust greip hann óþolinmæði og hann gagnrýndi stjórnvöld opinberlega .
Vinir hans hvöttu hann til að fara varlega , en hann tók ekki mark á viðvörunum .
Hann lenti því upp á kant við Kenyatta , forseta landsins , og var lækkaður í tign .
Vonbrigði Obama í starfi bitnuðu á fjölskyldu hans .
Á námsárunum fékk hann orð fyrir að hafa gaman af því að skemmta sér og drekka áfengi í óhófi , en nú jókst drykkjan um allan helming .
Hann gekk í skrokk á konu sinni og börnin hræddust hann .
Hann var ítrekað staðinn að ölvunarakstri og eitt skiptið olli hann slysi þar sem maður lést .
Hittust einu sinni Meðan hann var að jafna sig af meiðslum sem hann hlaut í slysinu ákvað hann að ferðast til Hawaii og heimsækja son sinn .
Barack Obama lék forvitni á að hitta föður sinn sem hann þekkti ekki en hafði heyrt mikið talað um .
Obama var aðeins 10 ára þegar hann hitti föður sinn og þann eina mánuð sem hann dvaldi hjá honum náðu þeir ekki að bindast traustum böndum .
Faðirinn sagði við soninn að hann gæti verið duglegri í skólanum og ýmislegt varð til þess að Obama var í reynd feginn þegar faðir hans fór heim .
Við tóku erfið ár hjá Obama eldri í Kenýa .
Hann var búinn að missa starfið .
Konan hans gafst upp á sambúðinni og skildi við hann og Obama hélt áfram að drekka .
Hann bjó við fátækt og þeir litlu peningar sem hann vann sér inn fóru í áfengi .
Elstu börnin , Roy og Auma , bjuggu hjá honum .
Síðar lýsti Auma heimilislífinu fyrir Obama bróður sínum sem skelfilegu .
Þótt Barack Obama tækist ekki að tengjast föður sínum þann stutta tíma sem þeir hittust árið 1971 var hann alltaf ofarlega í huga hans .
Um tvítugt hafði hann ákveðið að heimsækja Kenýa .
Landið var þá heldur farið að rísa hjá föður hans .
Hann var kominn með vinnu , hafði eignast lítinn dreng með nýrri konu og var farinn að ná tökum á drykkjusýkinni .
Auma , sem hafði farið til náms í Þýskalandi , hafði átt með honum fund og sagði síðar í samtali við bróður sinn , að hún hefði verið að vonast eftir að henni tækist loks að byggja upp traust samband við föður sinn .
Obama eldri fórst hins vegar í bílslysi 1982 .
Hann var þá 46 ára gamall .
Obama á sjö hálfsystkini Roy Obama er elstur barna Obama og Kesia .
Hann fæddist 1958 og stundaði háskólanám í Kenýa og Bandaríkjunum .
Roy var svaramaður þegar Barack Obama , núverandi forseti , gifti sig .
Þeir bræður hittust fyrst 1985 , en Roy sneri síðar aftur til Kenýa og rekur núna verslun sem selur rafmagnsvörur í þorpinu þar sem afi þeirra bjó .
Auma Obama fæddist 1960 eftir að faðir hennar hafði farið til náms í Bandaríkjunum .
Auma og Obama hafa bundist traustum böndum .
Hún lauk háskólanámi í Þýskalandi en býr núna í London .
Abo Obama fæddist 1968 eftir að faðir hans sneri aftur til Kenýa .
Obama eignaðist Abo með Kezia fyrstu eiginkonu sinni , en hann var á sama tíma giftur Ruth , þriðju eiginkonu sinni .
Abo hefur rekið símaverslun í Kenýa , en bjó um tíma ólöglega í Bretlandi .
Hann hefur verið kærður fyrir kynferðisbrot .
Bernard Obama er fæddur 1970 og er sonur Kezia , fyrstu eiginkonu Obama .
Hann vann um tíma á bílapartasölu í Nairobi og hefur snúist til íslam .
Hann býr í Bretlandi ásamt móður sinni .
Mark Ndesandjo er sonur Ruth Nidesand , þriðju eiginkonu Obama .
Hann lauk háskólanámi í Bandaríkjunum og hefur síðan búið í Kína , en hann er kvæntur kínverskri konu .
Hann rekur tölvufyrirtæki og er liðtækur píanóleikari .
David Ndesandjo var yngri sonur Ruth og Obama .
Sem unglingur sótti hann mikið til hálfsystkina sinna sem bjuggu í Nairobi .
Hann fór með Roy , hálfbróður sínum , á skemmtistað og fór heim á mótorhjóli hans en lenti í slysi á leiðinni heim og lést .
George Hussein Onyango Obama er yngsti hálfbróðir Obama , fæddur 1982 skömmu áður en faðir hans lést .
Móðir hans heitir Jael og býr í Atlanta í Bandaríkjunum .
George bjó um tíma í S-Kóreu en ólst að mestu upp í Nairobi við þröngan kost .
Móðir Obama lést úr krabbameini Eftir að Ann Dunham skildi við Barack Obama kynntist hún manni frá Indónesíu , Lolo Soetoro , að nafni .
Þau giftust 1966 og fluttu árið eftir til Jakarta í Indónsíu .
Dunham lauk doktorsprófi í mannfræði .
Dunham og Soetoro eignuðust eina dóttur , Maya , en sambandið gekk ekki upp og hún flutti heim til Hawaii árið 1972 .
Hún greindist með krabbamein í legi 1994 og lést ári síðar 52 ára gömul .
