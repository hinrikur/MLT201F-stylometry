Það var í maímánuði 1961 sem John F. Kennedy flutti innblásna ræðu á Bandaríkjaþingi .
Land hinna frjálsu og hugprúðu skyldi komast á tunglið fyrir lok áratugarins , á undan erkióvininum , Sovétríkjunum .
Geimferðakapphlaupið var hafið .
Sex árum áður hafði ungur kínverskur menntamaður , Qian Xuesen , flæmst úr Bandaríkjunum eftir nornaveiðar öldungadeildarþingmannsins Josephs McCarthys , náins vinar Kennedy-fjölskyldunnar , sem skömmu síðar féll í ónáð .
Þetta er hér rifjað upp fyrir þá sök að Qian , sem kvaddi þennan heim í síðustu viku , var faðir kínversku geimflaugaáætlunarinnar og einn áhrifamesti menntamaður í Kína á síðari hluta 20. aldar .
Maðurinn sem fylgismenn McCarthys bendluðu að ósekju við kommúnisma varð , án þess að hafa stefnt að því , þjóðhetja í Kína Maós .
Og ekki er hetjuljóminn minni í Kína Hu Jintaos , núverandi forseta , sem boðar veglega minningarathöfn .
Eftirsóttir eiginleikar Þegar Qian hóf nám við hinn virta Tækniháskóla í Massachusetts ( MIT ) árið 1934 , þá 23 ára , fór af stað atburðarás í Evrópu sem gerði menn með hans atgervi eftirsótta af herjum stórveldanna .
Þýskaland nasismans lagði allt kapp á að þróa eldflaugar þar sem annar afburðasnjall ungur maður , Wernher von Braun , gegndi lykilhlutverki , líkt og hann átti að gera síðar við þróun geimferðaáætlunar Bandaríkjanna ( sjá ramma ) .
Og ekki minnkaði þörfin fyrir slík heilabú þegar kjarnorkusprengjan , sem Qian kom að því að þróa í Manhattan-verkefninu bandaríska , skapaði nýtt ógnarjafnvægi í köldu stríði þar sem langdrægar flaugar rændu óttasleginn almenning svefni .
Að loknu meistaranámi í Massachusetts flutti Qian sig vestur á bóginn og hóf nám við Tækniháskólann í Kaliforníu ( Caltech ) , þar sem leiðbeinandi hans , vísindamaðurinn Theodore von Karman , hafði á orði að þar færi afburða stærðfræðingur sem hefði til að bera " óumdeilda snilligáfu " .
Á árunum sem Qian gat sér nafns var ekki búið að stofna Geimvísindastofnun Bandaríkjanna ( NASA ) .
Rannsóknir hans voru því í þágu hersins sem naut góðs af framlagi hans til þeirrar tækni að nota eldflaugar í flugtaki flugvéla , í rannsóknum sem Karman fór fyrir .
Þetta var við rannsóknasetur Caltech í Kaliforníu , þar sem Qian og félagar hans stofnuðu miðstöð í þotuhreyfilsrannsóknum .
Miðstöðin , sem í daglegu tali er nefnd Jet Propulsion Laboratory , rann inn í NASA þegar stofnunin varð til í forsetatíð Eisenhowers 1958 .
Vissi of mikið Þremur árum áður fór Qian til Kína , eftir fimm ára stofufangelsi .
Hann þótti búa yfir mikilvægum upplýsingum og því ekki talið óhætt að reka hann strax úr landi .
Sagan segir að heim kominn hafi Qian leitað hefndar gegn þjóðinni sem sveik hann .
Dan A. Kimball , næstráðandi í bandaríska sjóhernum þegar Qian fór heim , komst svo að orði : " Þetta var það heimskulegasta sem þessi þjóð hefur gert .
Hann var ekki kommúnisti frekar en ég og við neyddum hann til að fara .
" Qian var rúmfastur undir það síðasta .
Hann kom aldrei aftur til Bandaríkjanna .
Sneri heim Eftir að von Braun og uppgjafafélagar hans í liði nasista voru teknir höndum af bandamönnum í stríðslok yfirheyrði Qian hann um eldflaugaáætlun Þriðja ríkisins .
Áratug síðar sneri Qian nauðugur viljugur heim til Kína , á sama tíma og frægð þýska eldflaugafræðingsins jókst ár frá ári vestanhafs .
Nálgast má sýnishorn úr bókinni um ævi von Braun á netinu .
Lykilmaður í Kína Qian er jafnan talinn einn áhrifamesti , ef ekki áhrifamesti , brautryðjandi í þróun kínverskra eldflauga- og geimrannsókna .
Hann leiddi þannig þróun kínverska hersins á langdrægum flaugum , ásamt því að leggja mikilvæga hönd á plóginn við þróun eftirlits- og veðurathugunarhnatta á braut um jörðu .
Hann fylgdist svo stoltur með því frá sjúkrabeði þegar Yang Liwei fór fyrstur Kínverja út í geiminn , þegar hann fór 14 hringi í kringum jörðina á sporbaug í Shenzhou V-geimfari .
Kaldhæðnislegt er að geimfarið skuli kennt við sama tölustaf og Saturn V-eldflaugarnar sem urðu til að auka á orðstír von Braun fjórum áratugum áður .
Qian hafði mikil áhrif á mótun kínverska stjórnkerfisins , meðal annars með því að koma því á að liðsforingjar sem fóru fyrir deildum innan kínverska hersins skyldu hafa meistara- eða doktorspróf frá háskóla .
Vestur í Bandaríkjunum kom hann að þróun geimflaugarinnar X-20 Dyna-Soar , forvera geimferjunnar Space Shuttle sem enn er í notkun .
Ekki sama Jón og Eldflauga-Jón " Á að kenna vísindamönnum um stríð ? Einstein ? Hann leitaði svara við grundvallarspurningum og formúla hans [ E = MC 2 ] var notuð til að smíða kjarnorkusprengju , " spurði Wernher von Braun í grein í tímaritinu New Yorker 1955 , árið sem Einstein dó .
Þessi orð eru rifjuð upp í inngangi bókarinnar Dark Side of the Moon , sem fræðimaðurinn Wayne Bittle , kennari í skapandi skrifum við Johns Hopkins-háskóla , skrifaði og gaf út fyrr í ár .
Spurningin er Bittle hugleikin en líkt og svo mörg fróðleiksfús börn í Bandaríkjunum hlýddi hann á rödd sögumannsins von Braun í Disney-myndum um geiminn á miðjum sjötta áratugnum .
Að sögn Bittle skiptast menn í tvo hópa , gagnrýnendur og aðdáendur , þegar von Braun er annars vegar .
Þjóðverjar hafi fyrir tíu árum hætt við að halda upp á 50 ára afmæli fyrsta vel heppnaða skotsins á V2-eldflauginni alræmdu , sem síðar var notuð til árása á Lundúnir þegar stríðið var tapað .
Von Braun átti stóran þátt í þróun flaugarinnar , sem talið er að hafi kostað þúsundir mannslífa , en hún var smíðuð að hluta í þrælabúðunum Dora , þar sem talið er að 20.000 manns hafi ýmist dáið úr vosbúð og harðræði eða verið líflátnir af böðlum Þriðja ríkisins .
Gagnrýnendur fullyrða að von Braun hafi vitað af búðunum , en málsvörn hans er að hann hafi engu ráðið um þær .
Bandaríkjastjórn kaus að strika yfir þessa fortíð snillingsins , enda naut hún góðs af mikilvægu framlagi hans til hönnunar á Saturn V-flauginni sem kom Apollo-geimferju tunglfaranna á áfangastað .
