Árið 1831 voru sýndir í Edinborg merkilegir taflmenn sem þá höfðu fundist á sandströnd á eyjunni Lewis sem er hluti Suðureyja norðvestur af Skotlandi .
Eyjarinnar er getið í fornum heimildum íslenskum ( svo sem Heimskringlu og Flateyjarbók ) og ætíð nefnd Ljóðhús .
Líklegt er að orðið " Lewis " sé afbökun á þessu fallega íslenska heiti .
Enginn þekkir nú nákvæmlega fundarstaðinn .
Taflmenn þessir , sem taldir eru elstu taflmenn er fundist hafa í veröldinni með svipmót nútíma taflmanna og þeir elstu sem hafa á að skipa biskuðum , eru meðal merkustu muna British Museum .
Gefnir hafa verið út bæklingar og DVD-diskar um þá og gerðar eftirmyndir sem boðnar eru til sölu .
Taflmennirnir eru taldir þeir fyrstu sem taka á sig mynd manna og elstu taflmenn sem fundist hafa með biskup sem einn mannanna .
Taflmennirnir hafa víða haft áhrif og eru m.a. sýndir í myndinni Harry Potter og viskusteininum og voru kveikjan að gerð teiknimyndarinnar " Noggin the Nog " .
Í bæklingum British Museum kemur fram að líklegt sé að taflmennirnir séu gerðir í Þrándheimi í Noregi , en enginn þekkir uppruna þeirra .
Getgátur eru um Ísland , Noreg eða Skandinavíu , Skotland , Írland eða England .
Þeir eru flestir skornir úr rostungstönnum ( nokkrir úr hvaltönnum ) og taldir vera frá 1150 til 1200 .
Útskurður , skreytilist Flestir eru sammála um að Lewistaflmennirnir séu listaverk .
Útskurðinn hafa gert listamenn , skurðmeistarar .
Erlendir fræðimenn hafa talið að við hirðir konunga og biskupa hafi helst verið þau menningarsetur þar sem verkmenning og list hafi getað þróast og þroskast svo að næði að fæða af sér slík listaverk .
Íslenskir fræðimenn telja engum vafa undirorpið að á þessum tíma hafi verið á Íslandi meistarar í útskurði .
Vitað er að íslenskir listsmiðir á miðöldum dvöldust í Þrándheimi og menntuðust þar í list sinni .
Dæmi um listiðn hérlendis eru mörg .
Húsaviðir sem varðveist hafa hér á landi með dæmigerðum útskurði frá fyrri hluta miðalda , og taldir eru óefað skornir hér á landi , bera merki háþróaðri skurðlist .
Kirkjan var á þessum tíma voldug og auðug , átti miklar jarðir og hafði menningartengsl við Evrópu , t.d. Róm .
Hún hafði í sinni þjónustu sérhæfða listamenn til útskurðar og gullsmíða .
Um árið 1500 er getið smíðahúss , gullsmiðju og gullskemmu í Skálholti þar sem starfað hafa gullsmiðir og má því ætla að eins hafi starfað þar fyrr á miðöldum slíkir listamenn .
Íslendingar fóru á ferðum sínum utan með gjafir og sendu vinum erlendis gjafir .
Í sögu Páls biskups eru til dæmis merkilegar frásagnir .
Þar segir : " [ Páll ] sendi Þóri erkibiskupi biskupsstaf , af tönn gjörvan svá haglega , at engi maðr hafði fyrr sét jafnvel görvan á Íslandi , er smíðat hafði Margrét in haga , er þá var oddhögust allra manna á Íslandi .
" Er í þessari sögu getið fleiri gripa og sagt frá Þorsteini skrínsmiði og hagleik hans .
Bagall sá er fannst í kistu Páls var og skorinn úr rostungstönn .
Um 1190 heimsækir Hrafn Sveinbjarnarson klaustur Thomas Becket í Kantaraborg og gefur klaustrinu m.a. haglega útskorna rostungstönn .
Þau Margrét og Þorsteinn eru einmitt að vinna þessi verk sín á þeim tíma sem talið er að Lewistaflmennirnir séu smíðaðir .
Í bók Paul Nörlund , Fornar byggðir á hjara heims , segir frá biskupsgröf sem hugsanlega sé gröf Jóns smyrils Grænlandsbiskups , en þar fannst bagall sem höfundur segir að hljóti að vera frá um 1200 .
Bagallinn er skorinn úr rostungstönn og segir Nörlund hugsanlegt að Páll biskup Jónsson hafi gefið Jóni biskupi bagalinn er hann var á ferð á Íslandi en þeir voru miklir vinir .
Nörlund segir og að Páll hafi haft í þjónustu sinni Margréti prestskonu sem kölluð var hin haga og fræg fyrir snilldarlegan útskurð í rostungstönn og hefur það vafalítið eftir Páls sögu .
Rostungstennur frá Grænlandi Dr. Helgi Guðmundsson hefur varpað fram athyglisverðri tilgátu um tengsl Íslands og Grænlands á þessum tíma í bók sinni " Um haf innan " .
Hann telur að milli Íslands og Grænlands hafi verið viðskiptasambönd og Vesturland hafi verið nokkurs konar viðskiptamiðstöð fyrir verslun við Grænland .
Íslendingar fluttu frá Grænlandi rostungstennur , náhvalstennur , svarðreipi úr rostungshúð , og hvítabjarnarfeldi og fleira .
Íslendingar fluttu þessar vörur og seldu í Skandinavíu , Írlandi og víða um Evrópu .
Spratt af þessum viðskiptum auðlegð mikil á Vesturlandi og víðar um land , sem aftur gerði Íslendingum kleift að skrifa hinar frægu Íslendingasögur .
Helgi bendir á frásögn í Konungsannál um skip biskups sem fórst við Hítarnes um 1266 og var með vörur frá Grænlandi og fundust lengi síðan rostungstennur þar á fjörum .
Hann bendir á frásögn í Grænlendingasögu um að þar eru staddir árið 1135 eða 1136 kaupmenn með 4 skip að sækja vörur .
Íslendingar námu Grænland og fóru héðan á mörgum skipum til þess að setjast að þar .
Landnámsmenn á Grænlandi áttu því vini og frændgarð á Íslandi og tengsl hingað voru mikil .
Þegar skipakostur Íslendinga minnkaði og varð nær enginn , slitnuðu tengsl við Grænland þó að Norðmenn ættu gnægð skipa .
Afdrif Grænlendinga hinna fornu þekkir enginn .
Geta má þess að örnefni benda til að rostungar hafi verið hér á landnámsöld , s.s. Rosmhvalanes , Hvalseyjar og Hvallátur ( rostungar voru kallaðir " rosmhvalir " eða bara " hvalir " , enda hafa hvalir ekki látur á strönd ) .
Af þessu er ljóst að rostungstennur voru tiltækar á Íslandi á þessum tíma .
Berserkir og aðrir taflmenn Í bók sinni " Chess in Iceland " sem prentuð er í Florens 1905 , segir Daniel Willard Fiske að aðeins tvær þjóðir , Íslendingar og Englendingar , noti orðið " biskup " um þá menn sem standa við hlið konungshjónanna á taflborðinu .
Telur hann þetta benda til að skáklistin hafi borist frá Englandi til Íslands .
Í Skandinavíu og um Evrópu var þessi taflmaður nefndur hlaupari eða " löber " , í Þýskalandi " Leufer " , sem merkir hlaupari eða sendiboði .
Norðmenn hafa aldrei nefnt þennan taflmann biskup svo vitað sé .
Heimildir úr enskum orðabókum styðja frásögn Fiskes um að á 14. og 15. öld hafi biskup í skák heitið alfin í ensku .
Orðið biskup hafi ekki komið inn í enska tungu sem taflmaður fyrr en á seinni hluta 15. aldar .
Má leiða rök að því að biskup í skák komi fyrst fram á Íslandi .
Lewistaflmennirnir eru taldir vera frá 1150 til 1200 .
Berast þá böndin að íslensku biskupunum sem réðu til sín útskurðarmeistara og sendu gjafir út um heim , en kirkjan var oft hvati lista og menningar .
Á Íslandi var enginn konungur , æðstu valdsmenn voru biskuparnir .
Vel má geta sér þess til að íslensku biskuparnir , sem litla reynslu höfðu af hernaðarlist , hafi talið tilhlýðilegt að mennirnir við hlið konungshjónanna væru biskupar .
Athyglisvert er að hrókarnir í Lewistaflmönnunum virðast helst vera berserkir og sýna myndirnar að þeir bíta í skjaldarrendur .
Berserkir eru væntanlega eldri tíma fyrirbrigði og hafa þekkst í Skandinavíu en voru Íslendingum hugleiknir á þessum tíma .
Þeir koma fyrir í ritum Íslendinga , Snorri segir frá berserkjum í Heimskringlu og í Heiðarvígasögu ( eða Víga-Styrssögu ) er sagt frá berserkjum , og örnefni einnig kennd við þá hér á landi , Berserkjahraun .
Ritaðar heimildir um berserki munu ekki miklar frá öðrum löndum .
Í Skandinavíu og Þýskalandi er þessi taflmaður nefndur turn , sænska torn , danska tårn .
Englendingar tala hins vegar um rook .
Hvergi virðist berserkur fá hlutverk hróksins nema meðal Lewistaflmannanna .
Riddararnir sitja á hestbaki og í öðrum bæklingi British Museum er bent á að hestarnir beri íslenskt yfirbragð .
Hestarnir eru svo smáir að þeir minna á íslenska hestinn og höfuðlagið virðist íslenskt .
Lítið ef nokkuð var um slíka hesta í Skandinavíu .
Drottningin hefur nokkuð sérstæða gerð , þ.e. hún styður hendi undir kinn og virðist áhyggjufull eða sorgmædd .
Minnir þetta e.t.v. á Maríumyndir kirkjunnar og styður þá tilgátu að mennirnir séu skornir á biskupsstóli .
Fyrstu heimildir um skáklist í íslenskum ritum eru frá Snorra Sturlusyni ( 1178-1241 ) .
Telja verður að Snorri hafi haft nokkra þekkingu á skák þó líklegt sé að frásögn hans í Ólafs sögu helga sé af eldra tafli en nú er teflt enda sagt frá atburðum sem gerast um 200 árum áður en sagan er skráð .
Í Mágusar sögu jarls sem rituð er á Íslandi líklega 1300-1325 segir frá því að keisari fékk biskupsmát .
Snorri nam í Odda hjá Jóni Loftssyni og hefur þá kynnst Páli syni Jóns ( 1155-1211 ) , sem síðar varð biskup .
Páll var við nám í Englandi um 1180 og telur Fiske að þar hafi hann líklega kynnst skáklistinni .
Reyndar eru í Englandi við nám á 12. öld fleiri Íslendingar , Þorlákur Þórhallsson , síðar helgi ( 1133-1193 ) og Hrafn Sveinbjarnarson sem þar var fyrir 1190 .
Eru því afar líklegt að skáklistin hafi verið þekkt á Íslandi á þeim tíma þegar Lewistaflmennirnir eru smíðaðir .
Fundarstaður á sandströnd Taflmennirnir fundust á sandströnd á eyjunni Lewis ( Ljóðhús ) sem er stærst Suðureyja við Skotland .
Bóndi á staðnum er talinn hafa fundið þá þegar hann gróf í sandbakka .
Talsverðar vangaveltur eru um hvernig taflmennirnir hafi komist á þennan afskekkta stað .
Fundurinn er 78 taflmenn , hluti af 4 taflsettum en talsvert vantar í settin .
Á sama stað fannst beltissylgja og 14 hlutir notaðir við borðspil .
Sumar heimildir benda til að þeir hafi verið í einhvers konar kassa .
Flestir eru mennirnir gerðir úr rostungstönn en nokkrir úr hvaltönn .
Höfundur annars bæklings British Museum virðist telja líklegast að kaupmaður hafi falið mennina þarna og ætlað að sækja þá síðar .
Er þá líklega vísað til ýmissa dýrgripa sem fundist hafa fólgnir í jörðu .
Einnig má vera að þarna hafi orðið skipstapi og taflmönnunum skolað upp í fjöruna .
Ástand mannanna er talsvert misjafnt , sumir sem nýir en aðrir nokkuð laskaðir .
Koma þá í hugann sagnir um að biskupsskip sem kom frá Grænlandi fórst um 1266 við Hítarnes og hafa lengi síðan fundist þar rostungstennur í fjörunni .
Tilgáta um taflmenn Í gögnum frá British Museum er talið líklegast að Lewistaflmennirnir séu skornir í Noregi og þá í Þrándheimi .
Þar hafi verkstæði og tæki og tól til slíks útskurðar verið til staðar og mynstur útskurðarins sé það sem mest var í tísku þar .
Jafnframt að líklegast sé að kaupmaður hafi falið gripina á ströndinni og ætlað að sækja þá síðar .
Árið 1832 , ári eftir að taflmennirnir voru sýndir , ritaði enski fornleifafræðingurinn Francis Madden grein , Historical Remarks on the Ancient Chessmen discovered in the Isle of Lewis , þar sem hann heldur því fram að taflmennirnir séu skornir á Íslandi fyrir 1200 " .
Þessi kenning hefur lítið átt upp á pallborðið .
Hér er sett fram sú tilgáta að Lewistaflmennirnir séu smíðaðir á Íslandi og þess freistað að rökstyðja það .
1 .
Ekki er vitað til þess að orðið biskup hafi verið notað um taflmann í Noregi , hvorki áðurfyrr né nú .
Það er aðeins notað á Íslandi og í enskri tungu .
Heimildir sýna að orðið biskup er notað á Íslandi um 1300 en á Englandi á seinni hluta fimmtándu aldar .
Heimildir benda til að um árið 1475 hafi Englendingar hætt að nota orðið aufin og tekið að nota orðið biskup fyrir þennan mann .
Þegar Lewistaflmennirnir eru skornir eru þessir taflmenn aðeins nefndir biskupar á Íslandi og líklegt að þeir séu skornir hér á biskupssetri og biskupi hafi fundist vel við eiga að mennirnir við hlið konungshjónanna væru biskupar .
Reynist þetta rétt taka Englendingar orðið biskup í skák eftir Íslendingum og dr Helgi Guðmundsson bendir á að þessu tímatali beri saman við ensku öldina þegar samskipti við Englendinga voru veruleg .
Dr Helgi spyr síðan hvort finna megi hvar Englendingar byrji að nota orðið biskup í þessari merkingu , hvort það gæti verið t.d. í Bristol eða á öðrum heimaslóðum þeirra fyrirtækja sem gerðu út á Íslandsmið á þessum tíma .
2 .
Riddararnir eru á hestum sem virðast vera íslenskir , stærð og höfuðlag .
3 .
Hrókar eru berserkir sem voru mjög ofarlega í hugum Íslendinga en ekki eru til ritaðar heimildir um þá í Noregi frá þessum tíma .
4 .
Á þessum tíma eru skreytilist og útskurður þróuð á Íslandi .
Mörg dæmi eru og um að biskupar á Íslandi senda eða fara með gripi útskorna úr rostungstönn sem gjafir til útlanda .
Á biskupsstólunum unnu listamenn , gullsmiðir og skurðmeistarar og beinlínis sagt í heimildum að þar hafi verið smíðað úr rostungstönnum .
5 .
Tengsl Íslands við Grænland voru á þessum tíma mikil .
Íslendingar námu Grænland og fluttust þangað á mörgum skipum .
Grænlendingar áttu því vini og frændur hér .
Heimildir segja frá biskupsskipum sem fluttu varning frá Grænlandi á þessum tíma .
Tengsl við Grænland rofna þegar Íslendingar eiga ekki lengur skip .
Íslendingar höfðu því undir höndum rostungstennur og fleira frá Grænlandi .
6 .
Skip með Lewistaflmennina frá Íslandi gæti hafa brotnað við eyna Ljóðhús á leið til Dyflinnar og taflmönnunum skolað upp í sandinn á eyjunni .
Það segir nokkuð að mennirnir eru úr 4 taflsettum en vantar í þau öll , sem bendir til að glatast hafi .
E.t.v. gætu leynst fleiri gripir þarna í sandinum .
Íslendingar seldu varning sinn mikið í Írlandi því að í Noregi þurfti að greiða toll , landaura .
7 .
Í ritinu Sagnaritun Oddaverja eru leiddar líkur að því að Oddaverjar hafi ritað Orkneyingasögu .
Vinátta hefur verið á milli Páls biskups og Orkneyinga á þeim tíma sem hér um ræðir og samskipti talsverð , segja sögur að gjafir gengu á milli .
Stutt er þá yfir til Suðureyja .
8 .
Til gamans mætti setja fram þá tilgátu að Lewistaflmennirnir hafi verið gerðir undir handarjaðri Páls biskups í Skálholti og smíðaðir af Margréti högu , sem annáluð var fyrir hve oddhög hún var .
Mennirnir verið sendir utan til gjafar eða sölu þegar skipið fórst .
