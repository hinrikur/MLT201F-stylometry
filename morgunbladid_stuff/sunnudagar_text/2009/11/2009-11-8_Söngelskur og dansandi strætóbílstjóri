5:00 Inga Fanney fer á fætur á meðan flestir eru enn í fastasvefni .
Hún byrjar daginn á sturtu og fær sér hafragraut í morgunmat .
" Ég fæ mikla orku úr grautnum og hann fer ákaflega vel í maga og ég þarf þá yfirleitt ekki að borða fyrr en á hádegi , " segir Inga Fanney .
Alla jafna hjólar Inga Fanney í vinnuna og aftur heim en því er öðruvísi farið í dag .
" Ég tek sækinguna en bílstjórar sem byrja snemma eiga kost á því að vera sóttir heim .
Mér finnst nú samt afskaplega gott að hjóla .
Það kemur blóðinu á hreyfingu .
Ég er búsett í Breiðholtinu og glími við Breiðholtsbrekkurnar og er búin að mastera þær þannig að nú hjóla ég án þess að stoppa .
" 6:20 Inga Fanney er mætt í vinnuna á Hesthálsi .
" Það er örugglega leitun að öðrum eins vinnustað því fjörið uppi á Hesthálsi er bara ekkert venjulegt .
Þar er hlegið , djókað og jafnvel dansað svona snemma að morgni , " segir Inga Fanney bæði stolt af vinnustaðnum og vinnufélögunum .
Ingu Fanneyju er úthlutað leið 12 en hún keyrir allar leiðir og er aldrei meira en tvo daga á sömu leið .
" Ég byrja á því að aftengja vagninn bæði lofti og rafmagni og geri hann kláran og fer á mína endastöð , sem er á Skeljanesi úti í Skerjafirði , " segir Inga Fanney um upphaf vinnudagsins .
Þegar klukkan er fimm mínútur gengin í átta leggur vagninn hennar af stað úr Skerjafirði og keyrir upp í Ártún með viðkomu í Mjóddinni .
Inga Fanney fer reglulega í kaffihlé á endastöðvunum og þá sest hún niður og les blöðin .
Inga Fanney er bráðum búin að keyra í 10 ár og segir starfið ákaflega skemmtilegt .
" Í vinnunni hittir maður alla flóruna af fólki , frá tveggja ára leikskólabörnum upp í níræða heldri menn og frúr .
" 15:18 Vinnudegi er lokið .
Nýr bílstjóri sest í sæti Ingu Fanneyjar og hún færir sig í farþegasætið .
Vinnufélaginn stoppar bílinn á viðeigandi stað enda vanur að Inga Fanney sitji í á heimleið þegar hún er ekki á hjólinu .
Þegar heim er komið fer Inga Fanney að gera sig tilbúna fyrir ferðalag helgarinnar og tekur til við að strauja og pakka .
Í vændum er helgi í Hveragerði með góðum vinum sem vita fátt skemmtilegra en að dansa .
Þegar búið er að strauja skyrtur og kjóla og raða ofan í tösku heldur hún í Skeifuna á dansæfingar .
18:00 Með þumlana í vösum og ameríska sveitatónlist í eyrum dansar Inga Fanney línudans ásamt góðum vinum og Óla Geir í Húnabúð .
Að línudansinum loknum skellir Inga Fanney sér yfir í Dansskóla Auðar Haralds ásamt félaga sínum og saman dansa þau chachacha , samba og vals .
" Þetta er svo gott þegar maður er búinn að sitja allan daginn og keyra að fá svona hreyfingu , " segir hún .
Eftir þrjár strangar en jafnframt skemmtilegar klukkustundir í dansinum fer Inga Fanney heim .
Hún fær kærastann í heimsókn en hann er jafnframt dansfélagi og þau borða saman létta máltíð eftir erfiðið .
" Svo setjumst við út á balkanið og spilum á gítar og syngjum smávegis .
Við syngjum Fram í heiðanna ró og Liljuna og fleiri lög .
Kærasti minn spilar bæði á gítar og nikku og þessar stundir eru voðalega indælar .
" Hún skríður þreytt upp í rúm og er sofnuð rétt eftir miðnætti .
signyg@mbl.is 