Það standa fjórir leikarar á sviðinu , halla sér að leikmyndinni og horfa framan í áhorfendur áður en frumsýningin hefst á Rautt brennur fyrir í Borgarleikhúsinu .
Ástandið gæti vart orðið eldfimara , því þeir mæta einbeittu augnaráði gagnrýnenda á fremstu bekkjum .
Eins og þeim hafi verið stillt upp fyrir framan aftökusveit , án keflis fyrir augun .
Og inn á milli svipbrigðalausra gagnrýnenda situr ungt leikskáld .
Þetta er fyrsta leikverk Heiðars Sumarliðasonar í atvinnuleikhúsi .
Í því tekur hann fyrir veröld unga fólksins , sem er óvisst um sjálft sig og aðra , telur enn mánuðina í sambandi og bólfélagana , ringulreiðina sem rótleysið veldur , einsemdina sem fylgir öryggisleysinu .
" Hvort er mikilvægara ást eða öryggi ? " spyr María í tilvistarangist .
Tilveran ómótuð hjá unga fólkinu ; lífið eins og teikning að byggingu sem á eftir að rísa .
Og það þarf lítið til að eitthvað fari úrskeiðis .
Eftir sýninguna hópast fólk um leikara og aðstandendur sýningarinnar í myrkrinu á bakvið leikmyndina .
Þar til einhver leggur til að leikararnir fái næði , svo þeir komist í sturtu .
" Ég held að ég þurfi líka að komast í sturtu , " segir leikstjórinn í armæðutón .
Einsemd persónanna er efst í huga Elísabetar Jökulsdóttur rithöfundar í mannþrönginni í fordyrinu .
Hún trúir blaðamanni fyrir því , að hún þjáist ekki af ritteppu heldur útgáfuteppu .
Það sé úr svo mörgum handritum að velja .
" Ég hringi í þig þegar bókin kemur í búðir – ætli það verði ekki á Þorláksmessu , " segir hún og hlær .
Hófið er haldið í notalegum sal á þriðju hæð , voldug bókahilla geymir leikritasafn hússins , og á einum veggnum hangir portrett af leikaranum Brynjólfi Jóhannesssyni , sem vann marga leiksigra á ferlinum , meðal annars í hlutverkum séra Sigvalda í Manni og konu og Jóns bónda í Gullna hliðinu .
Hann er orðum skrýddur á málverkinu og segir sagan að eftir að hann fékk fálkaorðuna og stórriddarakrossinn hafi þeim verið bætt við myndina .
Brynjólfur horfir sposkur yfir menningarelítuna , en heldur á gleraugunum .
Hann hefur verið í frumsýningarpartýum áður .
pebl@mbl.is 