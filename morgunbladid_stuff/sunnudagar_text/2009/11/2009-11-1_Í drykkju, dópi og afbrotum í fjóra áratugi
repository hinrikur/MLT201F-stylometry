Ég hef aldrei kynnst eins mörgu óheiðarlegu fólki eins og síðan ég fór að stunda heiðarlegt líf , " segir Guðberg Guðmundsson , 66 ára gamall öryrki , sem sneri við blaðinu fyrir um 14 árum eftir að hafa verið alkóhólisti , eiturlyfjaneytandi og afbrotamaður í um fjóra áratugi og umgengist enga nema sína líka .
Hann afsakar samt ekki fyrra líferni , en hann var meira eða minna í fangelsi í fimm löndum á árunum 1960 til 1995 og má ekki koma til þriggja þessara landa meir vegna afbrota sinna sem fyrst og fremst tengdust þjófnaði , ávísanafölsunum og eiturlyfjasmygli og -sölu .
, , Ég fór til andskotans en komst til baka , þökk sé AA , Súdip-hreyfingunni , Gullu , konunni minni , sem gerði mig aftur að manni , og Rósu , núverandi sambýliskonu minni , " segir Guðberg eða Beggi tilli eins og hann var kallaður í undirheimunum hérlendis .
Gudmundsson hjá yfirvöldum í útlandinu .
Gerir upp ferilinn í bók Í bók sinni Þjófur , fíkill og falsari , sem Skrudda gefur út og er væntanleg eftir helgi , gerir hann upp skrautlegan ferilinn .
, , Ég komst snemma upp á kant við samfélagið og lýsi því og þeim sem ég hef upplifað .
Það er ekki falleg lýsing .
Þetta er sjálfsævisaga síbrotamanns þar sem ekkert er dregið undan .
Eflaust bregður einhverjum í brún en svona var þetta .
Ég er harðorður en heiðarlegur .
" Hann virkar léttur á fæti og ber ekki með sér að eiga áratuga langan afbrotaferil að baki , brosir og segist vissulega hafa lifað viðburðaríku lífi .
, , Ég fór þetta allt á brosinu og kurteisinni , notaði meira að segja brosið sem vörn í eineltinu sem krakki , stal öllu steini léttara og var sakleysið uppmálað að loknum hverjum þjófnaði .
Ég hef verið skaffari allt mitt líf , en líf þjófsins og fíkilisins er ekki til eftirbreytni .
Það er í raun svo slæmt að ég óska engum að þurfa að ganga í gegnum þetta helvíti .
Ég vildi ekki upplifa þetta aftur og aðrir myndu ekki lifa það af að fara sömu leið og ég fór .
En ég vildi heldur ekki hafa misst af þessu lífi .
" Einelti rótin Bókin er tileinkuð þeim sem hafa orðið Bakkusi og eiturlyfjum að bráð .
Guðberg segir að aðstæður í samfélaginu hafi ýtt sér út í ruglið og vitleysuna .
" Mamma var í ástandinu og ég var stríðsbarn , sem hún hafði engan tíma fyrir , " rifjar hann upp .
" Ég ólst upp hjá kjörforeldrum sem ættleiddu mig .
Árin í Laugarnesinu voru áhyggjulaus , en þegar við fluttum í Garðinn hófst eineltið og kynferðislega misnotkunin .
Þarna voru strákar sem svifust einskis og ég fékk fljótlega að heyra það að ég væri ástandsbarn og þurfalingur .
Þessir drengir , sem voru um fjórum árum eldri en ég , sátu til dæmis fyrir mér , hræktu upp í mig stórum slummum og píndu mig til þess að renna þeim niður .
Einu sinni voru þeir með alvöru riffil og skutu á mig og félaga minn , sem varð líka fyrir eineltinu en var svo heppinn að flytja fljótlega úr plássinu .
Þeir náðu mér líka einum og hótuðu að drepa mig ef ég gerði ekki eins og þeir sögðu .
Þeir settu dós á höfuðið á mér og byrjuðu að skjóta af stuttu færi .
Sem betur fer heyrði pabbi eins þeirra skothvellina , gekk á hljóðið og skakkaði leikinn .
" Guðberg segist snemma hafa byrjað að stunda íþróttir .
" Mér þótti gaman í íþróttum , var mest í frjálsum , fljótur að hlaupa og góður í stangarstökki .
Leit upp til Torfa Bryngeirssonar í því efni .
Það var líka skemmtilegt í fótboltanum og ég var markmaður í liði okkar sem varð Suðurnesjameistari 1957 .
Helgi Daníelsson , markvörður Skagamanna , var fyrirmyndin og seinna lágu leiðir okkar saman – ekki á fótboltavellinum eins og sumir töldu að ætti eftir að verða mitt hlutskipti , að halda áfram í íþróttunum , heldur í yfirheyrslum hjá rannsóknarlögreglunni , þar sem hann var í hlutverki yfirvaldsins .
En eineltið teygði anga sína víða og framkoma skólastjórans í minn garð varð til þess að ég gekk út í 2. bekk og lauk aldrei skólaskyldunni .
Ég ræddi við hann í síma 50 árum síðar og sagði að við þyrftum að tala saman , en af því hefur ekki orðið .
" Unglingur í óreglu Þegar Guðberg fermdist sagði kjörfaðir hans honum að fósturforeldrarnir væru ekki raunverulegir foreldrar hans .
Orðrómurinn var staðfestur .
" Ég ól mig upp sjálfur , fékk enga vernd og eineltið fór illa með mig .
Ég leitaði mér huggunar í drykkju , skemmtunum og stelpum og þetta óábyrga líferni vatt upp á sig .
Ég byrjaði að stela , smáþjófnaður varð að bankaráni og lyfjaneysla að stórfelldri eiturlyfjaneyslu , smygli og sölu .
" Guðberg segir að sem barn hafi hann verið einmana og oft grátið sig í svefn .
Hann hafi átt myndir af frægum leikurum og ímyndað sér að faðir sinn væri ríkur , bandarískur leikari .
Þegar afbrotin hafi byrjað hafi hann líkt sér við hetjurnar á hvíta tjaldinu .
Eftir að Guðberg hætti í skóla fór hann að vinna á Vellinum og þegar hann var 16 ára , sumarið 1960 , varð fyrsta alvarlega afbrotið að veruleika .
Hann og félagi hans voru drukknir uppi á Velli , stálu þar bíl bandarísks yfirmanns og á leiðinni til Reykjavíkur stoppuðu þeir við sjoppu í Hafnarfirði þar sem þeir stálu tugum sígarettukartona og peningum .
Reynt var að selja kunnum leigubílstjóra þýfið en ekki samdist um verð og svo fór að lögreglan hafði uppi á því þar sem piltarnir höfðu falið það .
Hann var dæmdur í viku gæsluvarðhald í Hegningarhúsinu við Skólavörðustíg og þar lærði hann hvernig losna mátti úr varðhaldi á auðveldan hátt .
" Ég gerði mér upp botnlangabólgu , " segir hann um fyrstu reynslu sína í varðhaldi .
Um sumarið fór Guðberg á sjóinn og í nokkur ár hafði hann einkum viðurværi af sjómennsku og þjófnaði þess á milli .
Á sjónum kynntist hann mönnum af sama sauðahúsi og þeir hittust líka á Litla-Hrauni , sem Guðberg kynntist fyrst 17 ára .
Var dæmdur í 18 mánaða fangelsi og fluttur inn skömmu fyrir jól .
Sumir þessara manna voru drykkju- , dóp- og ránsfélagar þess á milli .
" Ég var snemma útskúfaður úr þjóðfélaginu .
Ég var ekki neitt neitt , var brotinn niður sem krakki , leitaði til þeirra sem ekki dæmdu mig og svona þróaðist þetta .
Ég var í mesta úrhraksgengi nýliðinnar aldar og þetta líferni var mín fótfesta .
" Starfaði fyrir mafíuna Eftir að hafa unnið hér og þar , á sjónum , síldarplani og víðar , segir Guðberg að hugurinn hafi leitað til útlanda .
" Það vildi enginn hafa mig og ég vildi ekki búa í landi þar sem enginn vildi hafa mig .
Ég leit á Íslendinga sem þorskhausa , " segir hann .
Afbrotaferillinn erlendis hófst í Noregi 1968 og síðan hélt hann uppteknum hætti í Svíþjóð og Danmörku áður en hann lét að sér kveða í Bandaríkjunum fyrir tæplega 30 árum .
Þar byrjaði hann á því að taka að sér verkefni fyrir mafíuna , stóð vörð við hús í 10 mínútur og fékk 1.000 dollara fyrir , og lýsing hans á ráni á leið til Las Vegas minnir helst á Bonnie og Clyde .
Hann sat inni í Santa Rita-fangelsinu í Los Angeles og þegar honum var sleppt var honum vísað úr landi þar sem hann var ólöglegur í landinu .
" Ég hef aldrei upplifað aðra eins niðurlægingu og í þessu fangelsi enda er það alræmt , " segir hann .
Hann sat líka inni í Vestre-fangelsinu í Kaupmannahöfn og Reinbach-fangelsinu í Þýskalandi og vegna brota sinna í þessum löndum á hann þangað ekki afturkvæmt , en auk þess var hann í fangelsi í Hollandi , þar sem hann rak meðal annars hóruhús .
Hann hefur búið með konum alls staðar þar sem hann hefur verið og kvænst meðal annars í Las Vegas og Vestre-fangelsinu .
" Vikulegu stungurnar í Reinbach voru hryllilegar og á hverjum mánudegi gekk maður yfir blóðpolla framan við læknastofuna , " rifjar hann upp .
" En ég sakna þess að fá ekki að fara aftur til Danmerkur .
Ég elska landið og allt sem danskt er .
" Það er ógjörningur fyrir venjulegt fólk að setja sig inn í líf afbrotamanna eins og Guðbergs .
" Ef ég á að segja þér nákvæmlega eins og er þá var ég bara í allt annarri veröld en fólk lifir yfirleitt í , " segir hann .
" Ég var á eilífum flótta undan einhverju sem ég vissi ekki hvað var fyrr en ég kynntist Súdip-samtökunum , sem snúa að hugleiðslu og betra lífi , og fann það að ég var einhvers virði .
" Guðberg náði að hitta föður sinn í Bandaríkjunum áður en hann dó .
Hann kynntist líka móður sinni en hefur ekkert samneyti haft við hálfsystkini sín í móðurætt , sex að tölu .
Sjálfur á hann þrjú börn með þremur konum , barnabörn og barnabarnabörn , en sambandið er ekkert .
" Fjölskyldan útskúfaði mér og kerfið gat ekki fóstrað mig frekar en móður mína , sem var meðal annars börnuð af fangaverði í fangelsi .
Það þarf að taka til í þessum fangelsismálum og aðgreina fanga eftir brotum þeirra .
" Bjartsýnn á framtíðina Guðberg tók upp eðlilegt líferni 1996 , kvæntist enn einu sinni og fór í fasta vinnu .
Féll í stuttan tíma en náði sér aftir á strik .
Byrjaði í bókasölu og fór síðan út í að selja tryggingar .
Gekk mjög vel , en fyrir um fimm árum var hann skorinn upp eftir að hafa fengið fyrir hjartað og hefur verið öryrki síðan .
Hann skildi við konu sína og tók upp sambúð með annarri konu .
Þau hafa búið á Kanarí undanfarin tvö ár , en hafa sett stefnuna á að flytja til Íslands á næsta ári .
" Við getum ekki lifað þarna á bótum en annars líður okkur vel og ég vona að ég geti notið elliáranna , " segir hann .
