Tengsl Feðginin Sigríður og Kristján Thorlacius Bergþóra Njála Guðmundsdóttir ben@mbl.is Ekki skemmd af dekrinu Kristján : " Sigríður er langyngst fimm systra og sú eina sem ég hef fylgst með alveg frá upphafi því þegar hún fæddist var komin ómskoðun .
Þá var manni ekki bara leyft heldur skylt að vera viðstaddur fæðinguna og ég sé ekki eftir því .
Með næstyngstu systurina var ekki öruggt að maður ætti að vera viðstaddur fæðinguna en þar áður kom það bara ekki til greina , þannig að þetta var mikil breyting .
Ég hef því fylgst með Sigríði frá því hún var í maganum á mömmu sinni .
Þá gekk hún undir vinnuheitinu " Lillinn " því læknirinn sem stjórnaði sónartækinu talaði alltaf um " hann " .
Þar sem við áttum fjórar dætur fyrir bjuggust allir við því að nú kæmi strákurinn .
Sigríður ólst eiginlega upp með fullt af mæðrum því systur hennar voru 11 , 15 , 19 og 21 árs þegar hún fæddist .
Hún átti því þrjár fullorðnar mæður til viðbótar við sína eigin .
Enda héldu margir að elsta systirin væri mamma hennar , sem hefði svo sem vel getað verið .
Hún var líka mikið með okkur foreldrunum þegar hún var lítil og var óskaplega meðfærilegt barn .
Ég fór oft með hana á fundi og var með hana hér í skólanum þar sem hún dundaði sér eitthvað með sjálfri sér .
Sigríður er fædd sama dag og Áslaug , móðir mín og amma hennar , sem var orðin sjötug þegar sú litla fæddist .
Þær áttu mikið saman og fóru oft í leiðangra niður í bæ .
Sigríður hélt lengi að hún væri jafngömul og amma hennar , af því að þær voru fæddar sama dag .
Daginn sem hún varð tveggja ára var hún spurð hvað hún væri gömul og þá sagðist hún vera 73 " eins og amma " .
Við hlógum mikið að þessu en gátum nú leiðrétt þetta þegar fram liðu stundir .
Söng barokktónlist fjögurra ára Hún varð snemma lagviss en ég held ég geti ekki stært mig af því .
Músíkina hefur hún frá mömmu sinni .
Hún fór fljótlega með systrum sínum á kóræfingar hjá Hamrahlíðarkórnum þar sem hún sat og þagði og hlustaði .
Þannig lærði hún allt sem kórinn var að syngja , ekki bara lögin heldur textana líka .
Þegar hún var þriggja ára gömul kunni hún alla söngskrá kórsins og kenndi mömmu sinni t.a.m. þjóðlagið Sakura á japönsku .
Þegar hún var fjögurra ára heyrði maður hana oft raula barokktónlist við latneskan texta svo Þorgerður Ingólfsdóttir kórstjóri á líka sinn þátt í uppeldi hennar .
Sigríður fór einu sinni með mér til Færeyja á ráðstefnu þegar hún var fjögurra ára og var mjög spennt yfir því að fara til útlanda í fyrsta sinn .
Þegar við lentum í Vogey varð hún hins vegar fyrir miklum vonbrigðum og sagði að sér fyndist hún ekkert vera í útlöndum .
Færeyskt landslag er auðvitað svipað því íslenska svo henni fannst hún bara vera í sveitinni heima .
Hins vegar varð mjög gaman í ferðinni og hún tók þátt í öllu fjörinu .
Hún fór fyrst í Ísaksskóla þar sem mamma hennar kenndi , svo í Laugarnesskóla og loks Laugarlækjarskóla .
Þar gat ég peppað hana svolítið áfram í náminu því hún var alltaf að spyrja hvort það væri ekki öruggt að hún kæmist í Menntaskólann við Hamrahlíð .
Það var markmiðið – eða réttara sagt að fara í kórinn í MH .
Ég sagði henni að hún yrði þá að standa sig og hún lagði mikið á sig á lokasprettinum til að komast örugglega í skólann .
Á þeim tíma var framhaldsskólunum skipt eftir hverfum og það var ekkert sjálfgefið að hún , sem átti heima í Laugarásnum , kæmist í MH .
En raunar var hún alltaf mjög samviskusöm , bæði í skóla og öllu öðru sem hún hefur gert – greyið litla .
Við köllum hana gjarnan barnið .
Ætli hún hafi ekki verið svona 17 ára þegar hún byrjaði í Söngskólanum og tók þar fimm stig .
Eftir menntaskóla fór hún með vinkonu sinni til Frakklands þar sem þær voru í hálft ár að flækjast .
Eitthvað voru þær að spá í að læra söng en gátu ekki fengið námslán svo í staðinn varð þetta bara ævintýraferð fyrir þær stöllur .
Eftir dvölina í París tók hún eitthvað smávegis í frönsku við Háskóla Íslands en fór svo á kaf í tónlistina .
Einn góðan veðurdag sagði hún okkur að hún vildi ekki verða " svona " söngkona um leið og hún þandi út brjóstkassann .
Þá sótti hún um í Tónlistarskóla FÍH og komst þar inn sem var nú mjög erfitt fyrir söngvara og lauk náminu þar .
Það kemur ekki á óvart hvað henni hefur vegnað vel í tónlistinni , en kannski má segja að það sé svolítið ólíkt henni að vera svona mikið í sviðsljósinu .
Hins vegar þjálfaðist hún strax í því að koma fram í Söngskólanum og síðan í FÍH svo þetta hefur komið hægt og bítandi .
Vill ekki aka bíl Okkar samband hefur verið mjög ljúft í gegnum tíðina og okkur hefur alltaf samið vel .
Hún er ekki mjög sjálfbjarga um veraldlega hluti og kallar oft í mig þegar eitthvað þarf að laga , hvort sem það er fjárhagurinn eða hlutir sem hafa bilað á heimilinu .
Og ég hleyp til .
Hún getur ekki keyrt bíl og vill ekki læra það .
Einu sinni reyndi hún það og var búin að taka nokkra tíma en hætti síðan – sagðist bara ekki þora þessu .
Ég er því oft bílstjóri hjá henni og tel það ekkert eftir mér .
Sennilega er hægt að segja að hún sé pabbastelpa enda hefur hún þessa sérstöðu í hópnum – að vera svona langyngst .
Sjálfsagt höfum við dekrað hana , en ég held að hún sé ekki skemmd af því .
" Hljóður og traustur með gleraugun á nefinu Sigríður : " Ég hef alltaf verið pabbastelpa og ég veit ekki hvort það er vegna þess að ég á svona margar systur .
Hann var eini karlmaðurinn í lífi mínu og okkar allra svo ég held að við séum allar svolitlar pabbastelpur .
Hann hefur líka alltaf gert allt fyrir okkur , og enn þann dag í dag hringi ég í pabba ef eitthvað fer úrskeiðis hjá mér .
Pabbi var alltaf mjög upptekinn við vinnu og endalaust á fundum .
Hann var samt heima á kvöldin og um helgar svo það var alls ekki þannig að hann væri ekkert inni á heimilinu .
Ég var oft hjá honum í vinnunni í Ármúlaskólanum þegar ég var lítil og sat þá hjá honum í skrifstofuleik að hefta saman blöð eða föndra hálsmen úr bréfaklemmum .
Pabbi stóð líka í kjarabaráttu þegar ég var pínulítil og þó ég muni ekkert eftir því hef ég heyrt margar sögur af því að ég hafi verið með honum á sáttafundum í burðarrúmi .
Ég á bara góðar minningar um hann og man t.d. ekki eftir því að okkur hafi lent saman .
Hann var ekki strangur við mig en heldur ekki afskiptalaus – það voru reglur á heimilinu en mér hefur verið sagt að ég hafi verið frekar rólegt og gott barn svo kannski þurfti hann ekki að byrsta sig út af því .
Það kom þó fyrir að hann sagði hingað og ekki lengra og ég tók mjög mikið mark á því – kannski af því að hann er svo rólegur og yfirvegaður .
Það sem hann sagði hafði mikið vægi .
En ég man aldrei eftir því að hann hafi skammað mig eða verið ósanngjarn .
Þvert á móti er hann ótrúlega skapgóður og þægilegur í umgengni .
Hann er líka einn sá skemmtilegasti maður sem ég þekki .
Stærsti kostur hans er einmitt hvað hann segir skemmtilega frá og hefur gaman af að ræða málin við hvern sem er .
Bestur í að skola sápuna úr hárinu Oft hefur mér fundist eins og fólk vorkenndi pabba fyrir að vera innan um allar þessar stelpur en ég held að hann sé mjög heppinn .
Við vorum engar bleikar pjattrófur heldur miklu frekar sveitastelpur í okkur , enda vorum við mikið uppi í sveit hjá móðurömmu okkar og -afa , á bæ sem heitir Kleifar og er rétt við Blönduós .
Pabbi sótti mikið í að vera þar og hjálpaði til með heyskapinn og önnur störf á bænum .
Í dag er enginn búskapur þar lengur en foreldrar mínir eiga þennan stað í dag og pabbi elskar að fara þangað til að sjá um húsið , slá blettina og dytta að .
Hann er mjög vinnusamur og er iðulega úti í bílskúr að lagfæra hluti .
Þess á milli kemur hann til okkar systranna og hjálpar okkur heima .
Hann hefur líka alltaf lesið mikið og ég man eftir honum inni í stofu eftir vinnu að lesa blöðin og bækur .
Þannig er hann – hljóður , rólegur og traustur með gleraugun á nefinu .
Þrátt fyrir að hann sé rólegur þá hefur hann sterkar pólítískar skoðanir sem hann liggur ekki á en hann fer ekki fram með offorsi .
Pabbi er vinstrisinnaður en þegar ég var lítil áttu flestar vinkonur mínar foreldra sem voru hægrisinnaðir og ég man eftir því að hafa einu sinni spurt hann af hverju við gætum ekki líka verið hægrimenn .
Ég hafði heyrt einhvern tala um " krata " á niðrandi hátt og óttaðist pínulítið að hugsanlega væri pabbi minn svona " krati " .
Pabbi gerði nú ekki mikið úr því og þessar áhyggjur voru fljótar að rjátlast af mér .
Ég hef líka alltaf verið rosalega sammála pabba , jafnvel þótt ég hefði ekkert vit á hlutunum .
Mér fannst hann bara svo klár að það væri út í hött að hafa eitthvað á móti því sem hann sagði .
Það eimir ennþá af þessu því við erum yfirleitt mjög sammála .
Ég var líka alltaf viss um að pabbi gæti gert hlutina betur en aðrir , allt niður í hið minnsta .
Hárþvottarnir eru dæmi um þetta .
Ég man að þegar ég var í baði , tveggja , þriggja ára gömul , var sápan skoluð úr hárinu á mér með tekatli – sennilega hefur vantað sturtuhaus á baðinu .
Ég var alveg viss um að enginn gæti gert þetta nema pabbi því sápan fór í augun þegar hinir gerðu það .
Þrátt fyrir tilraunir systra minna og mömmu var pabbi sá eini sem hafði rétta lagið á að skola úr mér sápuna .
Reddar manni alltaf Foreldrar mínir eru báðir kennarar svo heima var lögð áhersla á að við stæðum okkur í skólanum .
Við fengum líka þá aðstoð sem við þurftum og ég man eftir því að ég leitaði oft til pabba þegar ég var að skrifa ritgerðir og leysa verkefni .
Maður gat auðveldlega flett upp í honum í stað bóka .
Hann er svona " sagnfræðinörd " og einhverju sinni átti ég að búa til tímaás um framvindu fyrri heimstyrjaldarinnar og það tók eiginlega miklu styttri tíma að láta pabba þylja upp dagsetningar og ártöl en að leita eftir þessu í bókum .
Honum fannst þetta líka mjög gaman og hafði áhuga á að lesa yfir fyrir okkur og hjálpa til með þetta allt saman .
Pabbi er mikill " Skandinavíukall " og á vini um öll Norðurlöndin sem hann hittir árlega í svokölluðum " guttetur " – strákaferð þar sem þessum félögum hans er stefnt saman á einhverju Norðurlandanna .
Það er örugglega eitthvað mjög skemmtilegt sem fer fram í þessum ferðum og ábyggilega mjög gott fyrir hann að fara einn .
Hann hefur svo mörgum konum að sinna hér heima .
Annars ferðaðist pabbi mikið á árum áður þegar hann sótti alls konar fundi og ráðstefnur hingað og þangað um heiminn .
Hann gaf mér ekkert endilega gjafir eftir þessar ferðir en sendi mér póstkort frá hverjum stað .
Ég held enn upp á þau og á því póstkort frá pabba síðan ég var mjög lítil sem mér þykir mjög vænt um .
Við ferðuðumst líka töluvert innanlands .
Á hverju sumri og á veturnar fórum við norður á Kleifar og eins var pabbi með hesta í Ölfusi .
Þangað fór ég stundum með honum á tímabili til að fara á hestbak .
Pabbi er afi barna systra minna og þar er sama sagan – barnabörnin eru orðin níu talsins en það er bara einn strákur sem heitir Kristján .
Pabbi er frábær afi og mjög barngóður svo börnin laðast að honum , án þess að hann sé mikill sprellikarl .
Það er kannski þessi ró og öryggi og yfirvegun sem börn sækjast svo mikið í .
Samband okkar pabba er mjög gott enn þann dag í dag og ég fer nokkrum sinnum í viku heim til foreldra minna að borða .
Pabbi er mikill verndari og ég get alltaf hringt í hann , t.d. til að biðja hann um að sækja mig því ég er svo mikið barn að ég er ekki einu sinni með bílpróf .
Og hann reddar manni alltaf .
" Kristján Thorlacius er fæddur 30. október 1941 .
Hann menntaði sig í guðfræði , sögu , dönsku og kennslu- og uppeldisfræði við Háskóla Íslands og hefur starfað sem kennari allt frá 1962 þegar hann kenndi fyrst við Gagnfræðaskóla Austurbæjar .
Síðar varð hann þar yfirkennari , eða árin 1975 – 1980 , allt þar til hann tók til starfa sem áfangastjóri við nýstofnaðan Fjölbrautaskólann við Ármúla .
Hann hefur gegnt þeirri stöðu síðan .
Kristján sat í stjórn Hins íslenska kennarafélags frá 1979 og var þar formaður á árunum 1982 til 1987 .
Á þeim tíma fór kjarabarátta kennara hátt og efndu þeir oftar en einu sinni til verkfalls sem stóð svo vikum skipti .
Kristján er kvæntur Ásdísi Kristinsdóttur kennara og eiga þau dæturnar Ingileifu , Áslaugu , Sigrúnu , Sólveigu og Sigríði en barnabörnin eru níu talsins .
Sigríður Thorlacius er fædd 21. nóvember 1982 .
Hún tók stúdentspróf frá Menntaskólanum við Hamrahlíð og útskrifaðist frá Tónlistarskóla FÍH vorið 2008 .
Þá nam hún frönsku við Háskóla Íslands 2004 – 2005 .
Hún hefur vakið athygli undanfarin misseri sem söngkona hljómsveitarinnar Hjaltalín en hefur einnig sungið með öðrum , svo sem inn á barnaplötuna Gilligill eftir baggalútinn Braga Valdimar Skúlason .
Nýlega kom svo út platan Á ljúflingshól þar sem hún syngur lög Jóns Múla við undirleik Heiðurspilta .
