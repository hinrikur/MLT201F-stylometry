Ilmur Kristjánsdóttir var að kynna sér neyðaraðstoð Unicef í Mósambík þegar henni bárust skilaboð í símann um að allt væri að hrynja á Íslandi .
Eftir það hefur hún aldrei komist almennilega í takt við kreppuna .
Hún verður annar af kynnum söfnunardagskrár Unicef á degi rauða nefsins .
Pétur Blöndal pebl@mbl.is Ilmur Kristjánsdóttir verður ásamt Birni Thors kynnir söfnunarátaks á degi rauða nefsins , 4. desember , en sala á rauðum trúðsnefjum er hafin hjá Unicef , barnahjálp Sameinuðu þjóðanna , og verður fimm tíma söfnunardagskrá af því tilefni á Stöð 2 .
" Ég tók þátt í degi rauða nefsins fyrir þremur árum og síðan hef ég verið í samstarfi við Unicef , enda er þetta traust og trúverðugt fólk , og gamlir MH-ingar , " segir hún brosandi .
" Svo spurðu þau hvort ég vildi fara til Mósambík að skoða aðstæður og taka upp efni fyrir dag rauða nefsins .
Og ég sló til .
Ég var einmitt að frumsýna Janis Joplin kvöldið áður og fór út um nóttina , beint úr partíinu ! Þetta var stutt ferð , aðeins fjórir dagar , enda þurfti ég að ná annarri sýningu á Janis Joplin , en samt var þetta mögnuð upplifun og tilfinningin er sú að ferðin hafi verið miklu lengri , því ég sá svo margt .
Það opnaðist algjörlega nýr heimur fyrir manni .
" – Hvernig þá ? " Þetta er allt annað landslag , allt annað fólk , allt önnur lykt , allt annað andrúmsloft , allt annar tími ! Maður dettur inn í allt annan veruleika .
Og svo er það fólkið ! Það setti svip á ferðina , að hún var í viku hrunsins á Íslandi , í byrjun október í fyrra , og það var hálfhjákátlegt að vera í Mósambík og fá sms um að allt væri að hrynja heima , " Guð blessi Ísland " og allt það .
Í Mósambík blasti við allt annar veruleiki og maður gat einhvern veginn ekki haft áhyggjur af því að góðærið á Íslandi væri að fara til fjandans .
Á sama tíma horfði ég á börn í tötrum fá vítamínsprautu til að þau dæju ekki úr næringarskorti .
Krepputalið hefur aldrei haft nein áhrif á mig og ég held að dvölin í Mósambík þegar sjokkið kom hafi töluvert með það að gera .
Ef maður hugsar um grunnþarfirnar , þá eigum við nóg af vatni , jarðhita , hús og fisk í sjónum – það getur ekkert farið úrskeiðis .
Þarna hefur fólk ekki einu sinni vatn .
Þá verður viðmiðið annað .
" – Dvölin hefur verið átakanleg í Mósambík ? " Já , en mér fannst samt sláandi að finna ekki fyrir sorg eins og ég átti von á ; ég hélt að ég yrði meira og minna grátandi .
En þarna var hvorki eymd né volæði og frekar að maður hefði samviskubit yfir því að kvartað væri yfir lífsgæðunum á Íslandi en svo fyndi fólk hamingjuna í Mósambík .
Hvarvetna mættu manni brosandi barnsandlit og þeim fannst merkilegast að sjá stafræna mynd af sjálfum sér .
Þau kepptust við að láta taka mynd af sér og brostu hringinn , eins og þau hefðu ekkert til að vera sorgmædd yfir .
Það eina sem þau óttuðust voru sprauturnar , þá fengu þau joð og fannst það vont – urðu hrædd við þessa starfsmenn Unicef sem þeim fannst vera að pynta sig .
Þá fékk maður sting í hjartað .
" Hún brosir við tilhugsunina .
En er fljót að bæta við : " En auðvitað fékk maður líka sting í hjartað við að hitta alnæmissmitað barn , sem hafði misst foreldra sína og átti einn tómat til að borða .
" Og ferðin var eftirminnileg .
" Oft er talað um að fólk sem fari til Afríku fái Afríkuveikina ; það vilji fyrir alla muni komast þangað aftur .
Og þó að ég hafi stoppað stutt , þá fékk ég snert af því .
Það kemur önnur tilfinning í magann , tíminn fer úr skorðum og viðmiðin breytast .
Þetta er gott fólk og manni líður vel .
Mig langar til að fara þangað með alla vini mína og deila þessari lífsreynslu með þeim .
" – Svo komuð þið heim í sorgina ? " Já , svo komum við í sorgina hér heima , " segir hún og hlær .
" Allir miður sín , blöðin full af krepputali og fólk brjálað að mótmæla og gráta húsnæðislánin sín .
Ekki gat maður sagt : " Já , en krakkar , það er verra ástand í Afríku .
" Það hefði verið algjörlega úr takti , þannig að ég þagði .
En engu að síður er þetta sannleikur .
" – Og Unicef vinnur gott starf ? " Já , það var gaman að fylgjast með því .
Við heimsóttum skóla , hittum forvarnarhópa gegn alnæmi og okkur var sýnd mikil gestrisni .
Krakkarnir settu meðal annars upp leikrit um hvernig ætti að forðast alnæmissmit , svo sem með því að vara sig á beittum hnífum .
Svo kom alltaf þetta " en " , " en það þarf meira " , og við fundum að þau lögðu sig virkilega fram um að sýna hvað hefði áunnist , en jafnframt þörfina fyrir meira .
Og það er magnað hvað hægt er að gera fyrir litla peninga til viðbótar .
Ég sá til dæmis aldrei leikfang , utan einn fótbolta sem búinn var til úr plastpokum og smokkum .
Það var eina leikfangið .
Svo voru þau með teygjutvist , sem hnýtt var úr pokum .
" – Það hefur verið önnur Janis Joplin sem tróð upp á annarri sýningu , örfáum dögum eftir frumsýningu ? " Já , og ég er alsæl að hægt að sé nýta krafta mína til góðs .
Læknar geta læknað , en við grínarar getum grínast og þannig vakið athygli á málinu og hvatt Íslendinga til að gefa .
Það þarf svo lítið til að gera mikið .
Dagskráin verður þannig , að ég og Björn Thors verðum kynnar , en leikarar , grínarar og listamenn gefa vinnu sína , eins og tæknimenn og aðrir sem koma að söfnuninni – allir leggja eitthvað af mörkum .
Lagt er upp með að selja rauð nef , en einnig að safna heimsforeldrum .
Og fólk ræður því hvað það skráir sig fyrir hárri upphæð á mánuði .
" Við köllum á meiri dýpt Ilmur Kristjánsdóttir leikkona tekur sér frí frá æfingum á Gerplu í Þjóðleikhúsinu , sem frumsýnt verður í febrúar , og tyllir sér með blaðamanni á kaffihúsi skammt frá æfingastaðnum .
Það verður að nýta tímann vel þegar flakkað er árhundruð í tíma .
" Verkið er á svolítið viðkvæmu stigi núna , af því að það er enn í mótun , " segir hún .
" Gerpla er ekki einfaldasta bók að setja á svið og það hefur aldrei verið gert áður .
Þetta er saga Þormóðs og Þorgeirs , sem ganga í fóstbræðralag ; einn er hetja og hinn er skáld , einn drepur og hinn yrkir um það , þannig að þeir þurfa á hvorum öðrum að halda .
Þetta er háðsádeila Laxness á víkingatímann .
Og við erum í rauninni aðeins að nýta okkur þetta háð , en jafnframt að finna alvöruna , kafa ofan í hvern kafla fyrir sig og leita að kjarnanum .
Ég leik Þórdísi , sem Þormóður yfirgefur þegar hausinn á Þorgeir kemur rúllandi .
Hann þarf að hefna vegna fóstbræðralagsins eða svo ég vitni í bókina : " Því það sæmir ekki hetjum og skáldum að búa við hamingju sína .
" – Hvað tekur svo við ? " Hvað tekur við ? Er þetta ekki nóg ? " spyr Ilmur og hlær .
" Ég er skráð í einn áfanga í Háskólanum og ætla að taka próf í honum í desember .
Ég byrjaði sem sagt í guðfræði í fyrra , kláraði eina önn og nú bætist áfangi við .
" – Af hverju guðfræði ? " Fyrst og fremst forvitni .
Það hefur verið gert svolítið mikið úr þessu í fjölmiðlum , en ég fór bara þarna inn af áhuga .
Ég hef alltaf haft mikinn áhuga á trúmálum og vildi kynna mér þau betur , ekki síst kristni .
Ég held það sé hollt að fara út úr leikhúsinu og finna sér aðra rás í lífinu .
Það er ágætt að hvíla sig á leiklistinni og þetta er góður vettvangur til þess fyrir mig .
Svo er þetta fínt b-plan ef hitt klikkar , " segir hún kímin .
– Hvað um sjónvarpsþættina Ástríði ? " Það er líklegt að við gerum aðra þáttaröð .
Lagt var upp með að gera rómantíska gamanþætti , en spennan jókst eftir því sem á leið og þeir urðu dramatískari .
Og maður spyr sig hvort Íslendingar séu ekki orðnir þyrstir í dramatík .
Ég get allavega sagt það fyrir sjálfa mig og ég gæti trúað að stílað yrði inn á það í annarri þáttaröðinni , ef af verður .
" – Ætli Íslendingar séu meira fyrir dramatík eftir hrun ? " Ég held að við köllum á meiri dýpt , " segir hún .
" Ef til vill var ekki rúm fyrir hana í góðærinu , af því að ef kafað er ofan í góðærið , þá uppgötvast að það gengur ekki upp .
En vonandi er svigrúm til þess núna að fara á dýptina .
" 