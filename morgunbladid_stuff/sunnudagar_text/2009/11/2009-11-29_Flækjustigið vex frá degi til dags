Hver áttar sig á því hvað er satt og hvað er logið í sambandi við skuldamál 1998 ehf. og Haga inni í Arion banka ? Skyldi nokkur skilja fléttuna til fulls , nema þá aðalhandritshöfundur og leikstjóri , Jón Ásgeir Jóhannesson ? Trúir einhver því að breskir fyrrverandi viðskiptafélagar Jóns Ásgeirs séu á hraðferð til landsins , með marga milljarða í ferðatöskum , til þess að fjárfesta með vini sínum í Högum ? Er Jón Ásgeir ennþá vinur þeirra ? Voru þessir " vinir " Jóns Ásgeirs , þeir Tom Hunter og Don McCarthy , ekki skaðbrenndir eftir viðskipti sín með Baugi Group , sem er nú í yfir 300 milljarða króna gjaldþrotameðferð ? Tom Hunter átti hlut í Glitni og FL Group og hann fjárfesti með Baugi í fasteignaverkefnum í Lúxemborg .
AMX sagði m.a. um Hunter fyrr í vikunni : " Á auðmannalista Sunday Times árið 2008 var talið að verðmæti eigna Toms Hunters væri um 1,05 milljarðar punda .
Hann komst ekki á listann á þessu ári en talið er að eignir hans hafi minnkað um allt að 300 milljónir punda .
Áður var Tom Hunter sagður auðugasti maður Skotlands .
Tom Hunter er aðaleigandi fjárfestingarfélagsins West Coast Capital .
Það félag var einn eigenda Jötuns , ásamt Baugi og Fons .
Jötunn var síðan hluthafi í Glitni banka og gegndi lykilhlutverki í valdabaráttu um bankann .
Þá áttu West Coast Capital og Baugur í samstarfi í ýmsum fjárfestingum í Bretlandi .
West Coast var m.a. hluthafi í matvælaheildsölukeðjunni Booker , ásamt Baugi .
Baugur og Tom Hunter áttu einnig samstarf um eignarhluti í House of Fraser .
" Talsmaður Hunters sagði hér í Morgunblaðinu fyrr í vikunni að Hunter væri ekki í hópi erlendra fjárfesta sem sagðir voru ætla að endurfjármagna 1998 ehf. , móðurfélag Haga .
Malcolm Walker stofnaði Iceland-matvörukeðjuna árið 1970 , sem var reyndar engin keðja þá , heldur aðeins ein verslun .
Hann byggði hins vegar upp á 30 ára tímabili gífurlega öfluga verslanakeðju og seldi hana svo árið 2001 .
Þegar Baugur Group , Fons , Landsbankinn og fleiri aðilar keyptu Iceland-keðjuna árið 2005 var Walker ráðinn sem forstjóri að keðjunni á nýjan leik , með einhverjum kauprétti , ef vel gengi , en Bill Grimsey , sem hafði rekið keðjuna með tapi frá því Walker hætti , var rekinn .
Walker tókst það sem hann ætlaði sér , hann snarsneri rekstrinum við og Iceland fór að stórgræða og Walker eignaðist þannig hlut í keðjunni .
Ég hef tvisvar sinnum tekið viðtal við Walker .
Í fyrra skiptið snemma árs 2005 úti í Bretlandi þegar Íslendingarnir höfðu keypt keðjuna og hann var um það bil að hefja störf sem forstjóri og síðara skiptið var hér á Íslandi sumarið 2006 , en þá var hann hér á landi í auðkýfingalaxveiðiboði .
Þar fyrir utan ræddi ég margsinnis við Walker símleiðis , nú síðast á mánudagskvöldið , þar sem hann sagðist enga ákvörðun hafa tekið um að fjárfesta í Högum .
Breskir fjölmiðlar greindu frá því í vikunni að Walker segði að til greina kæmi að hann fjárfesti lítillega í Högum .
Af kynnum mínum af Malcolm Walker að dæma held ég að mér sé óhætt að fullyrða að hann er grjótharður " business-nagli " .
Grjótharður ! Ég leyfi mér líka að fullyrða að hann myndi ekki taka þátt í því að endurfjármagna Haga fyrir þá Bónus-feðga , nema slík fjárfesting lofaði feitum gróða .
Ég veit ekkert um fjármál Dons McCarthys , stjórnarformanns House of Fraser , en hallast þó að því að hann geti ekki verið áfjáður í að koma hingað með peninga , ef hann á einhverja , til þess að fjárfesta í fákeppnisrekstri þeirra feðga , sem ráða yfir um 60% matvörumarkaðar á Íslandi og eiga vonandi yfir höfði sér að fá á sig löggjöf , sem geri þeim ókleift að halda slíkri hlutdeild til frambúðar .
DV hélt því fram fyrr í vikunni , að Kaupþing hefði afskrifað um 25 milljarða króna af skuldum 1998 ehf. þegar bankinn tók yfir bréf 1998 ehf. Það hefur ekki fengist staðfest , en sé það rétt , þá þurfa stjórnendur bankans , sem nú heitir Arion banki , að gera grein fyrir því , með hvaða hætti slík vinnubrögð féllu undir hinar " skýru og gegnsæju verklagsreglur bankans " .
Geta stjórnendur og stjórnarmenn bankans gert slíkt ? Geta þeir haldið störfum sínum og andlitinu , ef þeir leyfa sér slík vinnubrögð ? Ég bara spyr ! 