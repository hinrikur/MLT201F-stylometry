Joschka Fischer , fyrrverandi utanríkisráðherra Þýzkalands og einn af forystumönnum Grænna þar í landi , skrifaði athyglisverða grein í Morgunblaðið fyrir viku , laugardaginn 24. október , um stöðuna í þýzkum stjórnmálum eftir kosningarnar þar fyrir nokkrum vikum .
Í grein þessari segir Joschka Fischer m.a. : " ...
hún ( þ.e. Angela Merkel ) hefur markvisst stýrt CDU til vinstri af því að hún lærði þrennt af kosningaósigri CDU 2002 og naumum sigrinum 2005 : Þjóðverjar vilja ekki fara í stríð , þeir eru ekki yfir sig hrifnir af efnahagslegum umbótum og eru flestir til vinstri við CDU / CSU .
" Og ennfremur : " Samtímis þokaði Merkel SPD burt af miðjunni – þar sem menn vinna kosningar eða tapa þeim í Þýzkalandi – með því að fara sjálf í átt til vinstri ...
" Umfjöllun hins þýzka stjórnmálamanns minnir um margt á stöðu stjórnmálanna á Íslandi .
Hér vinnast kosningar líka og tapast á miðjunni .
Hér er komin upp sú staða að tveir öflugir flokkar takast á um fylgi þorra kjósenda , þ.e. Sjálfstæðisflokkur og Samfylking , eins og fyrirsjáanlegt var að gerast mundi , þegar Samfylkingin varð til .
Í þingkosningunum sl. vor gerðist það í fyrsta sinn í sögu Sjálfstæðisflokksins , að hann varð ekki stærsti stjórnmálaflokkur þjóðarinnar heldur næststærstur .
Að vísu sýna nýjustu skoðanakannanir að þetta er að breytast en kannanir eru eitt og kosningar annað .
Nú er spurningin , hvernig ný forysta Sjálfstæðisflokksins ætlar að endurheimta fyrri stöðu flokksins , þegar kemur að kosningum , sem geta orðið fyrr en að tæpum fjórum árum liðnum .
Þær kosningar munu vinnast eða tapast á miðjunni .
Það er ekki hægt að færa nokkur rök fyrir því , að Sjálfstæðisflokkurinn geti endurheimt fyrri stöðu sína í íslenzkum stjórnmálum með sveiflu til hægri .
Það er heldur ekki vondur kostur fyrir Sjálfstæðisflokkinn að sækja inn á miðju stjórnmálanna vegna þess , að þar hefur hann lengst af verið .
Sókn inn á miðjuna er því í samræmi við hefðir og venju flokksins og þarf ekki annað en vísa til Ólafs Thors og Bjarna heitins Benediktssonar í því sambandi .
Hvað felst í því við núverandi aðstæður ? Grundvallarforsenda fyrir uppbyggingu íslenzks þjóðfélags á næstu árum er öflug stefna í atvinnuuppbyggingu .
Þar er nú pólitískt tómarúm , sem Sjálfstæðisflokkurinn á að sigla hratt inn í .
Stjórnarflokkarnir tveir , Samfylking og Vinstri grænir , eru í sjálfheldu vegna innbyrðis togstreitu um framkvæmdir við stóriðju og stórvirkjanir .
Auðvitað á að byggja álver í Helguvík og á Bakka og virkja í neðri hluta Þjórsár og á Þeistareykjum .
Ég mundi aldrei styðja framkvæmdir í Þjórsárverum eða annars staðar á miðhálendi Íslands en það eru engin haldbær rök frá sjónarmiði náttúruverndar fyrir því að virkja ekki í neðri hluta Þjórsár .
Í málefnum atvinnu- og viðskiptalífs er hins vegar nauðsynlegt að læra af fenginni reynslu og setja víðtæka nýja löggjöf til þess að tryggja frjálsa samkeppni og koma í veg fyrir einokun stórfyrirtækja , sem verður til í skjóli frjálsrar samkeppni án sjálfsagðs aðhalds .
Stjórnarflokkarnir sýna engin merki þess að hafa áhuga á slíkri löggjöf enda hefur Samfylkingin verið þeirrar skoðunar frá því að hún varð til að slík löggjöf sé gagnslaus og óframkvæmanleg .
Reynsla annarra þjóða í þeim efnum er önnur .
Það er áreiðanlega pólitískur jarðvegur fyrir víðtækri nýrri löggjöf á þessu sviði og þáttur í sókn Sjálfstæðisflokksins inn á miðju stjórnmálanna á að vera barátta fyrir brýnum umbótum í viðskiptalífinu .
Sjálfstæðisflokkurinn á sér merka sögu á sviði félagslegra umbóta , þótt þeirri sögu hafi lítið verið haldið á lofti .
Í borgarstjóratíð Geirs Hallgrímssonar var lagður grundvöllur að byltingu í félagslegum umbótum , sem borgin og borgarbúar hafa búið að síðan .
Nú er á ný þörf á róttækum umbótum í málefnum þeirra , sem búa við verstan hag í samfélagi okkar , sem eru sem fyrr aldraðir , öryrkjar og einstæðar mæður .
Það er tímabært að stokka velferðarkerfið upp með þeim hætti að skerða greiðslur til þeirra , sem ekki þurfa á þeim að halda , en auka þær til þeirra , sem þurfa raunverulega á þeim að halda .
Núverandi stjórnarflokkar hafa ekki sýnt nein merki þess , að þeir hyggi á slíkar umbætur .
Í krafti merkrar sögu sinnar á þessu sviði á Sjálfstæðisflokkurinn að marka nýja , umbótasinnaða stefnu í velferðarmálum , sem byggist á þessu grundvallaratriði , að velferðarkerfið styðji fyrst og fremst þá sem þurfa á því að halda .
Í slíkri nýrri stefnumörkun felst annar meginþátturinn í sókn Sjálfstæðisflokksins inn á miðju stjórnmálanna .
Það er gömul saga og ný , að tímabil stjórnarandstöðu gerir flokkum kleift að endurnýja stefnu sína .
Hið klassíska dæmi um slíka vel heppnaða endurnýjun er sú umbótastefna í þjóðfélagsmálum , sem varð til í Íhaldsflokki Churchills eftir kosningaósigurinn 1945 og Richard Butler hafði forystu um .
Sú róttæka endurnýjun á stefnu tryggði valdatöku Churchills á ný nokkrum árum seinna og langt valdaskeið Íhaldsflokksins eftir það .
Nú er tímabært að ný forysta Sjálfstæðisflokksins taki til hendi í þessum efnum og vinni markvisst að endurnýjun og umbótum á stefnu flokksins í atvinnumálum og velferðarmálum .
Kosningar vinnast ekki með ímyndaruppbyggingu .
Þær vinnast á grundvelli vel hugsaðra og útfærðra stefnumála og málefna .
