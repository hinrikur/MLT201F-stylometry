Ég ætla að byrja helgina á að lesa einhverjar bækur sem hafa komið út nýlega s.s. Hið fullkomna landslag eftir Rögnu Sigurðardóttur en annars er ég með of margar bækur á náttborðinu .
Á föstudag sit ég yfir sögusýningunni í Íslenskri grafík í Hafnarhúsinu – þá get ég kannski lesið eitthvað á meðan .
Á leiðinni heim kíki ég á opnun í Gallerí Crymogea og fer svo heim að elda saltfisk með manninum og börnunum .
Á laugardagsmorgun ætlum við fjölskyldan að byrja daginn á að baka piparkökurnar , fara í göngutúr út á Hvaleyrarvatn , þá fer ég í vinnustofu Lúka Art & Design og klára undirbúning fyrir jólamarkaðinn og pantanir fyrir búðirnar .
Á sunnudag er svo hin hátíðlega aðventa .
Þá set ég aðventuljós út í glugga , svo fáum við okkur jólate með piparkökunum .
Þá förum við fjölskyldan annaðhvort á Pétur og úlfinn og kattadúett í Neskirkju eða í Hafnarborg á listsmiðju fyrir börnin og rétt rekum inn nefið á 40 ára afmælissýningu Íslenskrar grafíkur í Norræna húsinu því þar eru reynsluboltar í grafík til tals .
Daginn má enda með því að fara á Klassík við kertaljós , tónleika Tríós Reykjavíkur í Hafnarborg .
