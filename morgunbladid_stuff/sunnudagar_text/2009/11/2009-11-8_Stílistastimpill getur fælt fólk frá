Fjórtánda og níunda .
Splunkuný verk og ekki annað hægt en undrast mátt orðanna , og heiminn sem virðist frjórri en nokkru sinni .
Gyrðir Elíasson hefur sent frá sér tvær nýjar bækur ; fjórtándu ljóðabókina , Nokkur almenn orð um kulnun sólar , og níunda smásagnasafnið , Milli trjánna .
Ritdómarar hafa lofað þessar nýju bækur , og ekki síður almennir lesendur í mín eyru , og þekktu ekki allir vel til heims Gyrðis fyrir .
Hann sendi fyrstu ljóðabókina , Svarthvít axlabönd , frá sér árið 1983 en 21 ár er nú síðan Bréfbátarigningin kom út , en í henni eru nokkrar tengdar sögur .
Milli trjánna er stærsta sagnasafn hans til þessa , með nær 50 sögum .
" Af einhverjum ástæðum þróuðust þessar bækur samhliða og vissir hlutir í þeim skarast beint .
Ljóð kallast á við sögur .
Það er hægt að tala um sterk tengsl á milli bókanna þótt þær standi líka sjálfstæðar , " segir Gyrðir .
Við sitjum í stofunni heima hjá honum í Hveragerði , rammaðir inn af þunghlöðnum bókaskápum , málverkum og grafíkverkum , og við hlið mér er skápur fullur af geisladiskum .
Svartur loðinn köttur andar niður hálsmál mitt og hvæsir ef sá bröndótti kemur of nálægt .
Gyrðir hefur áður gert þetta , að senda samtímis frá sér ljóð og sögur .
" Þetta er ekki endilega eitthvað sem ég fer af stað með í upphafi en mjög fljótlega tekur ferlið þessa stefnu .
Þessi handrit voru ekki komin langt á veg þegar ég átttaði mig á því að bækurnar myndu verða samferða alla leið , " segir hann .
– En kveikjan , hugmyndin .
Þegar hún fæðist ratar hún þá strax í ljóð eða sögu ? " Eins og flestir höfundar nota ég minnisbækur þar sem ég punkta hluti hjá mér , en það er allur gangur á því hvort ég átta mig á því strax hvort hugmyndin eigi heima í ljóði eða sögu .
Í einstaka tilfellum verður það hvort tveggja .
En það sem skiptir máli er að maður verður að ná hugmyndunum upp úr minnisbókinni , ef þannig má orða það , yfirfæra þær í annað form .
" – Hvernig geta hugmyndirnar verið ? " Eitthvað sem ég sé á göngu kveikir kannski einhver tengsl .
Í framhaldi af því getur orðið til ljóð eða saga .
En það er oft erfitt að henda reiður á því hvernig svona verður til , ekki síst þegar frá líður .
" Þótt yfirborð heimsins sem Gyrðir fjallar um sé oft hversdagslegt á yfirborðinu , þá má iðulega skynja , eða lesa inn í þau viðbrögð við umhverfinu , einhverju sem er að gerast í samfélaginu .
" Það er alveg rétt , " segir Gyrðir .
" Þótt ég sé oft að taka upp eitthvað sem ber fyrir mig prívat í daglegu lífi , þá síast umheimurinn inn að einhverju marki .
Það fer ekki hjá því .
" – Má þannig túlka hina kulnandi sól , sem vísað er til í heiti ljóðabókarinnar , sem íslenska hagkerfið ? Höfundurinn hlær .
" Kannski hafa einhverjir gert það .
Þótt ég hafi ekki hugsað það þannig ! Hins vegar hafa umhverfismál lengi verið mér hugleikin , og þar er bein vísun .
Það er eittvað sem mér finnst brenna enn meira á mannkyninu en hagtölur – en eins og menn vita þá tengjast hagtölur og mengun jarðar samt mjög nöturlega .
" Blandar saman raunsæi og fantasíu – Nú býrðu í Hveragerði , bæ sem er þekktur fyrir grósku og góða uppskeru .
Má þakka staðsetningunni hvað þessar nýju bækur eru miklar að vöxtum ? " Það er allavega nógur tími til að hugsa og skrifa hérna , " segir hann og brosir .
" Síðan má segja að andrúmsloftið í þessum bæ , síðan hér voru margir rithöfundar og listamenn , sé vinsamlegt .
Að mörgu leyti er þægilegt að stunda þetta starf hérna .
Sumir hafa spurt hvort það sé svona leiðinlegt hér að ég geti ekki gert neitt annað en skrifa ; ef svo er þá er það ekkert endilega bænum að kenna .
Maður tekur sjálfan sig með hvert sem farið er .
" Í Milli trjánna eru fleiri sögur en í fyrri söfnum Gyrðis og þrátt fyrir að verkið sé afar heilsteypt verður furðu margt að sögu .
Við rekumst á Strindberg í IKEA , bræður fá það verkefni að husla skrímsli , rottuhalar eru afgangs eftir matartilbúning og í tónlistarbúð við Vesturgötu er hlustað á óþekkta tónlist eftir Beethoven og Neil Young .
" Það er ekkert sem ég lagði upp með þegar ég tók að skrifa þessar sögur , " segir Gyrðir þegar ég tala um hvað söguheimurinn er víðfeðmur en þó heill .
" Fljótlega fóru þær þó að raða sér saman .
Nánast sjálfkrafa .
Það er nokkur vinna að fá þetta margar sögur til að mynda heila bók , að raða þeim upp á réttan hátt .
En ég fór fljótlega að sjá ákveðna þræði sem mér fannst ástæða til að spinna áfram .
" – Oft er stutt í fantasíuna .
Þú hefur skemmt þér á þeim slóðum ? " Já .
Hún hefur reyndar alltaf höfðað til mín .
Mér hefur yfirleitt þótt stutt í fantasíu í daglegri tilveru .
Fyrir mér er þetta sjálfsprottið .
Ákveðnir hversdagslegir atburðir geta kveikt þessa hluti hjá mér .
Svo finnst mér áhugavert að blanda saman raunsæi og fantasíu , en það er eitthvað sem gerist sjálfkrafa .
Það er eitthvað í minni persónugerð mundi ég halda .
Þannig skrifast sögurnar meira og minna .
Mér þykir gaman að blanda saman raunsæi og fantasíu innan sömu sögunnar .
Ég hef alltaf í huga það sem Ray Bradbury sagði , að öll raunveruleg fantasía verði að hafa góða jarðtengingu .
" – Stundum fæ ég á tilfinninguna að þegar fjallað er um verkin þín vilji umræðan stoppa við stílinn .
Menn sjá ekki skóginn fyrir trjánum .
Ertu sammála því ? " Já , það fer oft í taugarnar á mér .
Mér finnst ekki hægt að aðskilja stíl og efni .
Fullyrðing Fransmannsins : Stíllinn , það er maðurinn , hún gildir .
Stíll er ekkert afmarkað fyrirbæri hjá neinum höfundi , hann endurspeglar alltaf manninn sjálfan og það sem hann er að fást við .
Ég held að menn misskilji þetta fyrirbæri oft mjög mikið , og að þetta orð , stíll , sé misnotað .
Oft nota menn þetta sem smækkunarendingu á höfunda .
Ég er ekki eini höfundurinn sem hefur lent í því .
Svo ég taki krítík sem staðnæmist við slíkt , þá finnst mér það oft bera vott um töluverða andlega leti þegar menn reyna að afgreiða hlutina með svo einföldum hætti .
" – En það hefur loðað við þinn feril .
" Já – og ég er ekki mjög sáttur við það .
Þessi stílistastimpill getur fælt fólk frá verkum höfunda ; hann hefur oft verið tengdur við eitthvað torrætt eða óaðgengilegt .
" Alls ekki virkjunarsinni Nokkuð " heyrist " af tónlist í þessum nýju bókum Gyrðis , og kemur ekki á óvart þegar fjölbreytilegt safn geisladiska á heimili hans er skoðað .
Þá er hann líka mikill áhugamaður um kvikmyndir .
" Jú , ég hef mikinn áhuga á hvoru tveggja .
Auðvitað hlýtur þetta að síast einhvern veginn inn .
Allar listir eru svo náskyldar .
Ég held það sé eins með rithöfund og aðra listamenn , hann verður að kynna sér aðrar listgreinar og þær geta allar haft ákveðið gildi fyrir skrif hans , með beinum og óbeinum hætti .
Ég hlusta oft á tónlist þegar ég skrifa , yfirleitt reyndar tónlist sem ekki truflar mig ! En þess utan hlusta ég á hitt og þetta .
" Gyrðir segist hlusta á klassík , djass ...
" og blús fyrir tilkomu rafmagns .
Ég er það gamaldags .
Menn eins og Mississippi John Hurt og Skip James .
En það er í músík eins og öðru , verið er að skipta henni hart upp í ýmsa flokka , en allt rennur þetta í raun saman í gagnkvæmum áhrifum .
Kvikmyndir eru líka óvefengjanlegur áhrifavaldur á ritlist á 20. öld .
Maður sér það á verkum höfunda á því tímaskeiði síðan kvikmyndin kom fram .
Rithöfundar þurfa samt svolítið að gæta sín hvernig þeir nýta kvikmyndir í verkum sínum .
Svo má líka líta á hitt , að þótt kvikmyndir hafi haft áhrif á bókmenntir , þá hafa bókmenntir haft gríðarleg áhrif á kvikmyndir .
Og kvikmyndalistin er sprottin upp úr hinum listunum í grunninn .
Þetta er á báða bóga .
Skil milli myndlistar , ritlistar og tónlistar eru ekki jafnmikil og sumir vilja vera láta .
" – Þú stígur iðulega inn í heima kvikmyndaleikstjóra og horfir á heildarverkið , hverja myndina á eftir annarri .
" Hvort sem það er rithöfundur , kvikmyndaleikstjóri eða tónskáld , þá finnst mér alltaf mjög gott að kynna mér manninn og verk hans í botn .
Kannski er það vegna þess að ég las einhvern tímann það sem Sigurður Nordal sagði í Einlyndi og marglyndi , að það væri miklu gagnlegra að kynna sér einn mann og verk hans til hlítar heldur en að þeysa á hundavaði yfir verk fjölda annarra .
Ég er sammála þessu að mörgu leyti .
" – Nú eru þessar tvær nýju bækur komnar í verslanir , ertu ekki búinn að tæma skúffurnar og tölvan tóm ? " Jú , að vissu leyti .
Ég er samt alltaf eitthvað að krota í minnisbækur , huga að einhverju framhaldi , það er ekki hægt að neita því .
Aðeins er samt farið að safnast í lónið – þótt ég sé alls ekki virkjunarsinni .
" 