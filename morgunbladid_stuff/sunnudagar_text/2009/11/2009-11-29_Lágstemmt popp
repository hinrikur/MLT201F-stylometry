Það er ekkert nýtt að listamenn verði æ yngri ; tónlistarmenntun er almennari og auðveldara er fyrir ungt fólk að komast í hljóðfæri en nokkru sinni .
Eins er auðveldara og einfaldara fyrir það að komast í upptökugræjur og -tól sem gera kleift að bera hugverkin undir aðra , til að mynda með því að skella lögunum inn á MySpace eða YouTube .
Þegar við bætist að æskudýrkun rís hærra en nokkru sinni er varla nema von að ungmenni séu að leggja undir sig vinsældalista um allan heim .
Í sumar hefur þannig talsvert borið á unglingsstúlkunum Johanna og Klara í First Aid Kit og einnig telpnaflokknum Those Dancing Days , en fremstar í flokki í sænsku poppvakningunni eru tvíburarnir í Taxi Taxi ! Einfalt og grípandi Ein af skemmtilegustu uppákomum á Spot hátíðinni í Árósum var tónleikar sænsku tvíburanna Johanna og Miriam Eriksson Berhan sem kalla sig Taxi Taxi ! Þær spila einfalt og grípandi popp , Johanna á gítar og Miriam á dragspil og syngja báðar afbragðsvel , sú síðarnefnda með heldur sterkari rökk .
Þó þær systur séu enn innan við tvítugt , fylla annan tuginn eftir hálfan annan mánuð , hafa þær verið alllengi að ; sendu frá sér fyrstu plötuna aðeins fimmtán ára gamlar , en byrjuðu víst að spila saman og semja lög níu ára .
Eftir að hafa getið sér gott orð og notið hylli á MySpace fimmtán ára gerðu þær það gott heima í Svíþjóð með stuttskífunni Taxi Taxi ! , sem kom út 2007 , en Bjorn Yttling , þriðjungur Peter , Bjorn & John , tók að sér upptökustjórn á skífunni .
Þær komust síðar á samning hjá því fína fyrirtæki Rumraket , sem gefur meðal annars út amiinu okkar , og önnur stuttskífa , Step Out Into The Light , kom út í byrjun ársins 2009 .
Fyrsta platan , Still standing at your back door , kom svo út í september síðastliðnum , en um hana véla þeir Johan Berthling og Joachim Ekerman , sem báðir eru í fremstu röð norrænna tónfræðinga .
Á skífunni er lágstemmt popp í aðalhlutverki með draumkenndum söng og naumhyggjulegum útsetningum .
Söngurinn er í forgrunni , Miriam leiðandi með Bjarkarkenndar áherslur á köflum .
Johanna stendur sig líka bráðvel en bestar eru þær þegar raddirnar falla saman .
Þær sjá sjálfar um kassagítar og dragspil , en grípa líka í önnur hljóðfæri eftir því sem lögin krefjast þess , aukinheldur sem aðrir hljóðfæraleikarar leggja þeim lið .
Sænskt gæðapopp Svíar hafa verið naskir við að setja saman grípandi popp á undanförnum árum ; fagmannlega gert og frumlegt í senn sem sannast á þeim stöllum í Taxi Taxi ! sem gerðar eru að umtalsefni hér til hliðar .
Það er líka til fullt af forvitnilegu poppi öðru frá Svíþjóð : El Perro del Mar , I ' m From Barcelona , Jenny Wilson , Jens Lekman , Loney , Dear , Love Is All , Lykke Li , Nicolai Dunger , Peter Bjorn and John , Stina Nordenstam , The Concretes , The Radio Dept. , The Tiny , The Field og Juvelen , en þrjár síðasttöldu sveitirnar tróðu upp á síðustu Airwaves hátíð nú í haust sælla minninga .
