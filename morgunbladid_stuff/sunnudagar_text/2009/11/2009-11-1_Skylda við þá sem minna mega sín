Elín Björg Jónsdóttir var í síðustu viku kjörin formaður BSRB , fyrst kvenna , og tekur við starfinu af Ögmundi Jónassyni .
Hún hefur lengi verið í forystu fyrir opinbera starfsmenn , hefur átt sæti í stjórn BSRB í tvo áratugi og er formaður Félags opinberra starfsmanna á Suðurlandi og Samflots bæjarstarfsmanna .
Ég er full auðmýktar .
Mér finnst mikill heiður að hafa verið kosin formaður BSRB og vona svo sannarlega að ég standi undir þeim væntingum sem fólk gerir til mín , " segir Elín Björg .
" Þegar Ögmundur tilkynnti að hann ætlaði að standa upp úr stóli sínum held ég að fleiri hafi hugsað eins og ég : Stóllinn er auður og hvað svo ? Það tók mig tíma að taka ákvörðun um að gefa kost á mér í formannssætið .
Ég vildi vera í þeim hópi sem kosið væri um .
En ég held að enginn hafi verið jafn undrandi og ég þegar ég vann kosninguna .
" Ertu pólitísk ? " Ég man ekki eftir mér öðruvísi en sem pólitískri manneskju .
Ég hef alltaf haft mikinn áhuga á afkomu og kjörum fólks .
Í pólitík slær hjarta mitt vinstra megin .
Ég vann mikið með Margréti Frímannsdóttur , fyrst í Alþýðubandalaginu og síðan við stofnun Samfylkingarinnar .
Margrét er auðvitað einstakur karakter .
Þau eiga það sameiginlegt , hún og Ögmundur Jónasson , að það er skemmtilegt að vinna með þeim en ekki alltaf auðvelt því bæði eru jafn kröfuhörð við samstarfsfólk sitt og þau eru við sig sjálf .
Maður þarf að standa sig þegar maður vinnur með þeim .
Margrét og Ögmundur hafa bæði mótað mig að þessu leyti .
Ég geri kröfur til sjálfrar mín og annarra vegna þess að hámarksárangur næst ekki nema maður standi sig vel .
" Erfið reynsla Úr hvernig umhverfi kemur þú ? " Í fjölskyldu minni hefur alltaf verið lögð rík áherslu á að manni beri skylda til að gæta þeirra sem minna mega sín .
Ég geymi vandlega í huga mínum sögu úr ætt minni sem lýsir dugnaði og þrautseigju alþýðufólks .
Langamma mín og langafi bjuggu á Akranesi og áttu gamalt hús sem þurfti viðgerða við .
Heilbrigðiseftirlitið taldi að húsið væri ekki íbúðarhæft og Akraneshreppur ákvað að láta gera við húsið svo fjölskyldan gæti búið þar áfram .
Þar með voru langamma og langafi komin til sveitar .
Þá voru reglur þannig að þeir sem skulduðu sveitarsjóði misstu kosningarétt .
Til að gera upp skuldir fjölskyldunnar og endurheimta kosningaréttinn fóru elstu börnin að vinna í sveitum .
Þau lögðu hart að sér til að endurheimta mannréttindi fjölskyldunnar .
Kosningadagar eru ennþá stórhátíðardagar í minni fjölskyldu .
Ég ólst upp í sveit , á Læk í Ölfusi , elst fjögurra systkina .
Bræðurnir voru þrír en sá yngsti dó nýfæddur , fermingarsumarið mitt .
Það hafði ríkt mikil tilhlökkun vegna þess að von var á honum í heiminn og sorgin var mikil þegar hann dó .
Á þessum tíma var ekki viðurkennt að fólk ætti að fyllast sorg þegar ungbarn deyr heldur bera sig vel en þetta var erfiður tími fyrir fjölskylduna .
Drengurinn var jarðaður hjá afar yndislegri konu .
Hann var þá ekki einn .
Það var siður á þeim árum að jarða börn með fullorðnum .
Það er erfið reynsla fyrir börn og unglinga að missa systkini sín .
Mér fannst alltaf að ég þyrfti að vernda yngri bræður mína tvo sem eftir lifðu og gæta þess að þeir færu sér ekki að voða .
Stundum fannst þeim nóg um .
Þannig að ég byrjaði snemma að hafa afskipti af því hvernig fólki liði í kringum mig .
" Hvernig brást þú við dauða bróður þíns ? " Ég brást við með því að forðast að vera innan um kornabörn því ég skynjaði að það myndi verða mér sársaukafullt .
Það var ekki fyrr en ég eignaðist frumburð minn að ég opnaðist eins og blóm yfir því hvað það er dásamlegt að eiga barn og sinna því .
" Breyttur hugsunarháttur Hvernig eru þínir fjölskylduhagir ? " Ég var í sveitinni fram að átján ára aldri en fór þá að búa í blokkaríbúð í Breiðholtinu en við hjónin fluttum síðan til Þorlákshafnar þar sem við höfum búið síðan .
Við eigum tvo syni .
Einar Örn er lögfræðingur í Íslandsbanka .
Kona hans er Ólöf Aðalsteinsdóttir viðskiptafræðingur og þau eiga lítinn son , Davíð Stein , sem er augasteinn ömmu og afa .
Ólafur Veigar er stjórnmálafræðingur sem er að flytjast til Hollands ásamt konu sinni , Sigrúnu Perlu , sem er læknir , en þau eru bæði að fara í framhaldsnám .
Ég hef verið gift manninum mínum , Davíð Davíðssyni , í 36 ár .
Hann er uppalinn á Suðurlandi eins og ég og er lærður bifvélavirki .
Hann fékk krabbamein fyrir fimmtán árum og eftir það mátti hann ekki vinna við olíu .
Núna vinnur hann úti við í girðingavinnu .
Hann hefur ótrygga atvinnu eins og svo margir í þessu landi .
Kreppan snertir alla .
" Krabbamein er mikill vágestur .
Það hlýtur að hafa verið erfitt tímabil hjá ykkur þegar hann veiktist .
" Hann var veikur í fjögur ár og fór tvisvar í lyfjameðferð .
Ég brást nokkuð sérkennilega við veikindum hans því ég vildi standa mig á öllum vígstöðvum og dró hvergi af mér .
Eftir á að hyggja sé ég að ég var stundum grimm í samskiptum og tilsvörum við annað fólk .
Ef samstarfsfólk gerði til dæmis athugasemdir þegar það þurfti að mæta á fundi á góðviðrisdegi þá fannst mér það aumingjalegt og sagði því það .
Eftir á að hyggja hefði ég getað sagt : Ég skil vel að þú viljir vera úti í góða veðrinu , en á þessum tíma gaf ég ekkert eftir .
Ég sé núna að þetta var aðferð mín til að takast á við þetta allt saman .
" Óttaðistu einhvern tíma að missa manninn þinn ? " Já , en ég sagði honum að hann hefði ekkert leyfi til að fara frá mér .
" Hefur það breytt lífi ykkar að hann vann bug á veikindum sínum ? " Allir sem verða fyrir áföllum hljóta að endurskoða líf sitt og íhuga hvað skiptir þá raunverulegu máli .
Það gerðum við hjónin svo sannarlega .
Það hafði aldrei hvarflað að mér að maðurinn minn yrði ekki alltaf hjá mér .
Þannig að þessi reynsla breytti hugsunarhætti mínum ; það sem ég hafði talið sjálfsagt var það ekki lengur .
Við fórum að gera ýmislegt sem við höfðum lengi talað um að við þyrftum að gera en aldrei látið verða af .
Fyrsta sumarið eftir að hann veiktist fórum við til Írlands og gengum í viku á fjöll með kort , kompás og bakpoka .
Eftir það ferðalag fórum við markvisst að ganga bæði hérlendis og erlendis sem er algjör lífsfylling .
Við eigum dásamlega félaga sem ganga með okkur , sem eru gömlu vinnufélagarnir mínir á skrifstofu sveitarfélagsins Ölfuss .
Það er dásamleg upplifun að ganga á fjöll og sjá fugla og gróður og kynnast alls kyns veðri .
" Megum ekki vanmeta mannauð Þú býrð í Þorlákshöfn en ert í vinnu í Reykjavík .
Af hverju viltu ekki flytja til höfuðborgarinnar ? " Á Suðurlandi býr fjölskylda mín , foreldrar , bræður , mágkonur og systkinabörnin .
Þarna er stór hópur af vinum og félögum .
Svo er dásamlegt að búa á litlum stað þar sem maður hefur húsið sitt og garðinn sinn .
Þegar ég kem frá Reykjavík , keyri austur og fer niður Skógarhlíðabrekkuna og sé yfir þorpið mitt þá verð ég samstundis úthvíld .
Ég kem heim og það er eins og ég sé að fara í sumarbústað .
Þarna eru lífsgæði sem ég tími ekki að láta frá mér .
" Nú ertu komin í nýtt og krefjandi starf .
Heldurðu að konur séu öðruvísi stjórnendur en karlmenn ? " Auðvitað er ekki hægt að alhæfa .
Ég held samt að konur séu yfirleitt meira fyrir að ræða málin en karlar og leggi mikið upp úr því að fá fólk með sér .
Konur eru oft lengur að taka ákvarðanir en karlar en þegar ákvörðun liggur fyrir standa þær við hana .
Þetta er allavega minn háttur við að stjórna .
Ég þarf mjög gjarnan að ræða við aðra áður en ég tek ákvörðun .
Mér finnst reyndar að þannig eigi maður að vinna , í samráði við aðra .
" Hver eru að þínu mati helstu verkefnin sem bíða þín í nýju starfi ? " Launamisrétti er mál sem þarf að taka á og þolir ekki langa bið .
Það er rætt um að launamunur milli kynja á íslenskum launamarkaði sé 18 prósent og ég hef enga ástæðu til að halda að það sé öðruvísi hjá BSRB .
Innan bandalagsins ætlum við að fara í markvissa launakönnun .
Við höfum vísbendingar um að launamismunurinn geti verið enn meiri úti á landi en á höfuðborgarsvæðinu .
Þannig geta hlutirnir ekki gengið .
Við höfum ekki efni á að vanmeta þann mannauð sem helmingur þjóðarinnar er , sem eru konur .
Við verðum að tryggja jafnræði kynjanna .
Annars verður aldrei sátt í þessu samfélagi .
Stærsta verkefni okkar er að verja velferðarkerfið og þá ekki síst að verja störf þeirra sem starfa þar .
Að langstærstum hluta eru það konur sem sinna þessum störfum .
Ef starfsfólkið er ekki til staðar þá er ekkert velferðarkerfi .
Við horfumst í augu við að það er niðurskurður alls staðar .
Það eykur enn nauðsyn þess að tryggt sé að allir fái nauðsynlega umönnun innan heilbrigðiskerfisins .
Ef velferðarkerfið hrynur þá er þjóðin miklu verr stödd en ef hægir á framkvæmdum .
Það þarf að vinna að því að viðhalda velferðarkerfinu í sátt við stjórnvöld því það er eina leiðin til að ná verulegum árangri .
En ef það þarf harða baráttu til að skapa öryggisnet fyrir alla þá tökum við þann slag hversu erfður sem hann verður .
" 