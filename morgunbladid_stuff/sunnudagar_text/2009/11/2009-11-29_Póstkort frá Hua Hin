Ég læt mig dreyma um hinn fullkomna morgun í Hua Hin .
Þetta er okkar heimabær sem ég er að keppast við að kortleggja .
Ég er haldinn forvitni sveitamannsins og skráningarþörf minnar þjóðar .
Mér finnst ég þurfa að ná utan um hvern stað , hvert land , hverja þjóð .
Að skilja .
En minn fullkomni dagur í Hua Hin myndi að sjálfsögðu byrja snemma , hér byrjar allt snemma því þetta er árrisul þjóð .
Sólin rís yfir Taílandsflóa og því er rétt að sitja á gullinni sandströndinni þegar hún rís úr hafi .
Ég ímynda mér að ég sé á ströndinni utan við Sofitel-hótelið sem áður hét Railway og var reist 1932 þegar lestarteinar voru lagðir hingað suður frá Bangkok .
Þá byrjaði þessi litli kyrrláti bær smokkfiskveiðimanna að byggjast upp sem fínheitastrandbær heldra fólks Bangkok .
Ég sit á ströndinni við gamla Railway-hótelið þar sem útsýnið er að þessum grjótkryppum sem nafn Hua Hin er dregið af , en Hua Hin þýðir í raun Steinhöfuð .
Fyrstu minningar mínar um fréttir og heimsmálin voru af viðbjóðslegum hroðaverkum Rauðu khmeranna í Kambódíu .
Besta mynd um þennan ógnartíma er The Killing Fields og þar gerast margar senur á Hotel Phnom Penh , en það var gamla Railway-hótelið sem var settið í myndinni og í raun var öll sú kvikmynd tekin í nágrenni Hua Hin .
Ég geng frá ströndinni og inn í gamla hótelgarðinn með risaeðlum og fílum í raunstærð klippt í hekk og runna , sest inn á The Museum-kaffihúsið og panta mér enskan morgunverð og drekk te , það er við hæfi .
Ekkert er eins elegant í Hua Hin og gamla Railway-hótelið sem heitir nú Sofitel .
En ég get ekki látið hinn fullkomna dag leysast upp í værð , ónei , ég ríf mig upp úr gömlum leðurbólstruðum baststólnum og skunda inn á Chat Chai-markaðinn sem ég hef einhverju sinni sagt að væri eins og sædýrasafn í húsdýragarði , og er ég þar að vitna í hversu ferskt kjöt- og fiskmetið er .
Hér er ekkert elegant .
Hér er allt svo ekta asískt .
Mikil lykt , hávaði og líf .
Allt svo raunverulegt , með blóði og slor .
Þrátt fyrir að hinn krassandi votmarkaður Chat Chai hafi ekki beint örvað matarlystina er kominn matartími og ég rölti aftur niður að strönd , að gamla bryggjuhverfinu , og sest inn á Chao Lay-veitingastaðnum , eða Sjómanninum , eins og það útleggst á okkar ylhýra .
Þetta er án vafa besti sjávarréttastaður Hua Hin og það eru stór orð því sagt er að hvergi séu þær kræsingar eins ljúffengar og þar .
Ástæðan fyrir því er sögð vera að fína fólkið frá Bangkok er kröfuhart og lætur ekki bjóða sér hvað sem er .
Morgni lýkur og miðdagur hefst á opnum veitingastað , í mjúkum plaststól á bryggjusporði með kaldan Singhabjór , ferskar ostrur , gufusoðinn krabba , snöggsteiktan smokkfisk í rauðu karríi og engifersoðinn flatfisk .
The Museum-kaffihúsið á Sofitel hótelinu , 1 Damnernkasem Road Chat Chai-votmarkaðurinn , Petchakasem Road .
Chao Lay-fiskiveitingastaðurinn við gömlu höfnina í Hua Hin , 15 Naresdamri Road Viktor Sveinsson 