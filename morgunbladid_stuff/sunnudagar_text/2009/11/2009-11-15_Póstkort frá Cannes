Í dag var sól og blíða í Cannes og um 20 stiga hiti úti í hádeginu .
Það má segja að þetta líkist íslensku sumarveðri eins og það gerist best , enda sátu margir á útiveitingastöðum í hádeginu .
Cannes er lítil borg og stutt í allar áttir sem býður upp á marga möguleika til afþreyingar sem og að bærinn er einungis í 15 mínútna fjarlægð frá Sophia Antipolis , einum af stærstu tæknigörðum Evrópu .
Þangað sækja hátt í 35.000 manns vinnu sína dags daglega og þar á meðal nokkuð af Cannesbúum .
Það þarf ekki að segja fólki frá Kvikmyndahátiðinni í Cannes enda binda margir ímynd borgarinnar við þann viðburð sem þó stendur aðeins í 2 vikur af 52 vikum ársins ! Í Cannes eru margar uppákomur og markaðir allt árið um kring sem einnig fara fram í ráðstefnuhöllinni við höfnina , " Palais des Festivals " .
Þar á meðal má nefna NRJ Music Awards í janúar , sjónvarps- og auglýsingamarkað , fasteignamarkað , dansfestival í nóvember og margar aðrar uppákomur og tónleika .
Í Cannes eru tveir götumarkaðir alla morgna vikunnar nema mánudaga á veturna .
Það er í uppáhaldi hjá mér að fara annaðhvort á laugardags- eða sunnudagsmorgnum .
Annar markaðurinn " Marche Forville " í gamla bænum er matar- , grænmetis- , ávaxta- og blómamarkaður .
Þar má finna alla liti suðursins og framleiðslu bændanna í kring .
Gaman er að fá sér svo kaffi eða glas af rósavíni á eftir í einu af kaffihúsunum í kring og spjalla við staðarmenn og konur .
Hinn markaðurinn " Marche Gambetta " í hjarta borgarinnar er einskonar kolaport Cannes og býður upp á allt milli himins og jarðar , föt , skó , skartgripi og leðurvörur svo eitthvað sé nefnt og það á lágu verði .
Aðalgata borgarinnar er hin fræga strandgata Croisette þar sem finna má marga góða og minna góða veitingastaði og flestar " merkjabúðir " heimsins .
Aðalverslunargatan er Rue d ' Antibes sem liggur samhliða Croisette , þar sem finna má allar mögulegar verslanir og verslanakeðjur .
Ég á nokkra uppáhaldsveitingastaði í Cannes og má þar nefna : " Le Petit Paris " í " rue des Belges " en þeir bjóða upp á franskan bistrómat þar sem " local " fólk hittist einnig eftir vinnu á kvöldin , " Festival " á Croisette og mæli ég sérstaklega með nautasteikinni þeirra með Bernais-sósu , " Volupté " í rue Hoche er lítið kaffihús þar sem gott er að koma við og fá sér samlokur hússins og ekki má gleyma heita súkkulaðinu þeirra í eftirrétt , Í hádeginu ( allt árið ) og á kvöldin ( einungis á sumrin ) ef veður er gott mæli ég með " Miramar " strandveitingahúsinu þar sem boðið er upp á góðan mat og þjónustu .
Ekki spillir fyrir að sitja og sóla sig í sófa á ströndinni með Miðjarðarhafið fyrir augunum .
Síðast en alls ekki síst verð ég að minnast á staðinn sem býður upp á bestu pítsu í heimi að mínu og fleira fólks mati " La Pizza Cresci " við gömlu höfnina í Cannes .
Þeir bjóða upp á góðan ítalskan mat en pítsan er þeirra aðalsmerki .
Það er auðvelt að ferðast til Nice enda er flugvöllurinn í Nice stærsti lágfargjaldaflugvöllur Frakklands og einn stærsti í Evrópu .
Þangað er flogið í beinu flugi frá flestum stórborgum heims , nema Keflavík , því miður ! Það er margt að sjá hér fyrir utan Cannes og kannski má þar helst nefna núna í vetrarbyrjun að það er stutt í góð skíðasvæði eða um klukkustund frá Nice .
Það eru sennilega einu skíðasvæði Evrópu sem bjóða upp á snjó í 2.000 metrum og nokkuð örugglega gott veður til að skíða í .
Guðrún Bjarnadóttir 