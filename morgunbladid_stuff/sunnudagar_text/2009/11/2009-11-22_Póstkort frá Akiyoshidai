Akiyoshidai International Art Village , AIAV , er alþjóðleg listamiðstöð rekin af Yamaguchi-héraði í Japan .
Þar hef ég dvalið í tvær vikur þegar þetta er skrifað og verð hér í aðrar tvær vikur .
Miðstöðin er í fremur litlum og notalegum skógi vöxnum dal uppi í sveit , hönnuð af heimsfrægum japönskum arkitekt , Arata Isozaki , og samanstendur af listamannaíbúðahverfi , veitingastað og annarri aðstöðu fyrir þá sem hér dvelja , og aðalbyggingu með vinnustofum , tónleikasölum , galleríi og kaffistofu .
Hér er friðsælt og gott næði gefst til listsköpunar og almennrar íhugunar .
Hingað koma til listflutnings og listiðkunar listamenn úr ýmsum greinum , s.s. myndlist , arkitektúr , dansi og tónlist .
Nú stendur yfir þemasýning um blóm þar sem myndlistarmenn sýna blómamyndir , dansarar dansa blómadansa , blómaskreytar sýna skreytingar og blómatónlist er flutt .
Yamaguchi-hérað er á Chugoku-svæðinu á Honshu-eyjunni .
Höfuðborgin heitir Yamaguchi og er nákvæmlega í miðju héraðsins .
Stærsta borg héraðsins er hinsvegar Shimonoseki , aðeins sunnar .
Það er um 30 mínútna akstur um krókóttan og frekar mjóan veg til Yamaguchi-borgar frá AIAV .
Þetta er fallegt svæði , fjöllin skógi vaxin upp á topp með ógrynni tegunda af trjám sem ég kann ómögulega að nefna .
Draumaland skógræktarmannsins hlýtur að vera .
70% héraðsins eru skógi vaxin en heitt og hagfellt veðurfar gerir landið einkar ákjósanlegt fyrir trjágróður .
Landbúnaður , skógrækt og fiskveiðar eru hér meginatvinnuvegir og um ein og hálf milljón manna býr í héraðinu sem gerir það að því 25. stærsta í Japan miðað við fólksfjölda .
Þetta er í annað skipti sem ég dvel í Japan , en ég dvaldi á sínum tíma í eitt ár í borginni Kitakyushu í Fukuoka-héraði sem er næsta hérað við Yamaguchi .
Borgin Kitakyushu er einmitt næsta borg við Shimanoseki sem ég minntist á hér áðan .
Það er áhugaverð söguleg staðreynd að borgin Kokura , sem er stærsta borgin í Kitakyushu ( Kitakyushu samanstendur af nokkrum borgum sem voru sameinaðar í eina ) var upphaflegt skotmark atómsprengjunnar sem síðar var varpað á Nagasaki .
Það varð borginni og íbúum hennar til happs ef svo má segja að mjög skýjað var þann 9. ágúst 1945 þegar major Charles Sweeney átti að láta sprengjuna falla .
Hann sveigði því frá borginni og sprengdi Nagasaki í staðinn , sem var næsti valkostur .
En aftur að Yamaguchi .
Forvitnilegir staðir eru Akiyoshydai Plateou og Akiyoshydo-hellirinn , stærsti hellir í Japan , um 10 km langur .
Akiyoshydai Plateou er ansi merkilegt fyrirbæri og það stærsta sinnar tegundar í landinu .
Þetta er einskonar kalksteinaakur , nánast engin tré bara kalksteinar , sem standa eins og skögultennur upp úr jörðinni á 130 ferkílómetra stóru svæði .
Í febrúar ár hvert er kveikt í sinu á öllu svæðinu til að endurnýja gróðurinn ( og til að halda svæðinu trjálausu ) og eftir brunann lítur svæðið út eins og helvíti – flæmi lands alsvart með hvítu skögultennurnar standandi upp úr jörðinni svo langt sem augað eygir .
Hér er ýmislegt annað áhugavert .
Þetta er eftirsótt onsen-svæði en onsen eru heitar laugar með náttúrulegu heitu vatni sem Japanar tala um af mikilli andakt .
Þá má nefna Kintaikyo-trjábrúna sem er mjög falleg og í elsta hluta Yamaguchi má líta ægifögur musteri .
Matarmenningin er svo auðvitað kapítuli út af fyrir sig og hvet ég alla til að koma til Japans , þó ekki væri nema bara til að borða .
Að lokum má benda áhugamönnum um myndlist sem vilja bregða sér eina bæjarleið eða svo , á að ég mun opna sýningu í AIAV þann 29. nóv. Í desember verður síðan opnuð sýning með verkum Tatsuo Miyajima , sem er einn þekktasti myndlistarmaður Japans í dag , og í janúar kemur hingað Matti Braun .
Þóroddur Bjarnason 