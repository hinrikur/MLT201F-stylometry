Stjórnvöld hafa seilst lengra en um var samið við að stoppa í fjárlagagatið með skattahækkunum , segir Kristinn Örn Jóhannsson , formaður VR .
Hann tók við forystu félagsins á umbrotatímum en segir mikilvægt að setja persónulegan ágreining til hliðar og vinna fyrir heildina .
Sigurður Bogi Sævarsson sbs@mbl.is Róðurinn framundan verður þungur en almenningur er tilbúinn að leggja mikið af mörkum .
Hins vegar hefur fólk uppi réttmæta kröfu um að boðaðar skattahækkanir verði aðeins til skamms tíma og að þeim fjármunum sem þannig aflast verði varið gagnlega .
Fólk er tilbúið að taka þátt í uppbyggingunni sjáist ljóstíra við enda þeirra dimmu ganga sem við erum nú að fara í gegnum , " segir Kristinn Örn Jóhannesson , formaður VR .
Í auglýsingunni um ölið er ævinlega krafist virðingar og ofan í kaupið réttlætis en hið síðarnefnda er afstætt hugtak .
Spurningar um þetta tvennt brenna vísast á fólkinu sem situr andspænis þeim sem standa vaktina á skrifstofu VR , sem í dag er skammstöfun fyrir " virðingu og réttlæti " en ekki Verzlunarmannafélag Reykjavíkur eins og félagið hét lengst af .
Innan vébanda VR eru um 25 þúsund manns og félagið fast í sessi , vel stætt og vel skipulagt .
" Og getur haft gríðarleg áhrif ef það vill , " segir Kristinn sem tók við formennsku í VR á aðalfundi félagsins í byrjun apríl á þessu ári .
Hann nam flugrekstrarfræði og starfaði lengi sem slíkur , uns félagsmálin tóku yfir .
Ég fylgi hefðunum Eldar kviknuðu innan VR í kjölfar bankahrunsins sl. haust en þá þótti mörgum sem Gunnari Páli Pálssyni , þáverandi formanni félagsins , hefði illa tekist að þjóna tveimur herrum , sem formaður í stéttarfélagi og fulltrúi í stjórn Kaupþings .
Það leiddi til þess að kosningar voru knúnar fram í félaginu , þar sem tveir buðu sig fram gagnvart Gunnari .
Þar sigraði Kristinn Örn sem fékk tæp 42% greiddra atkvæða .
Kristinn segir það vissulega hafa verið nokkurt átak að taka við formennskunni , enda hafi ríkt jafnvægi innan VR og allt starf verið eftir hefðum sem mótast hafi á löngum tíma .
" Auðvitað fylgir maður hefðunum .
Hins vegar þegar maður kemur inn nýr inn í svona embætti er nauðsynlegt að setja allan ágreining eða persónulegan ágreining til hliðar og horfa á hagsmuni heildarinnar ; þess mikla fjölda fólks sem á félagið sem bakhjarl .
Það er líka mikilvægt að þetta fólk geti tekið virkan þátt í stefnumótun félagsins .
Hún á að vera meira en bara innanhússvinna fárra útvalinna , " segir Kristinn .
Hann telur þetta mikilvægt meðal annars í ljósi þess að nokkur félög verslunarmanna úti á landi hafa á síðustu misserum sameinast VR án þess að félagsleg áhrif liðsmanna þeirra hafi að fullu verið tryggð .
Nauðsynlegt sé að huga að þeim þætti .
" Mér þótti vinnan við stöðugleikasáttmálann í sumar yfirborðskennd .
Því miður náðist ekki að fara nógu djúpt í hlutina .
Raunar hefur mér fundist talsvert skorta á það innan ASÍ að þeir sem taka þátt í félagsstarfi innan hreyfingarinnar fái allar nauðsynlegar upplýsingar í tíma en því fylgir að sá sem best er upplýstur verður mest ráðandi .
Það er valdapólitík sem mér hugnast ekki og verður að breyta , " segir Kristinn Örn .
Hann segir engum vafa undirorpið að verkalýðshreyfingunni hafi þó tekist að veita stjórnvöldum aðhald .
Ella hefði ríkisstjórn kosið að stoppa í fjárlagagatið alfarið með skattahækkunum .
Betur megi þó ef duga skuli .
" Í stöðugleikasáttmálanum náðum við því í gegn að 45% af halla ríkissjóðs yrðu fjármögnuð með skattahækkunum en 55% átti ná í gegn með niðurskurði .
Því miður hefur hallað á með þessi hlutföll og svo virðist sem leysa eigi málið með skattahækkunum í meiri mæli en samið var um .
" Réttmætar táknmyndir Fyrirkomulag skattamála er eilíft umfjöllunarefni .
Í eðli sínu er skattlagning alltaf óvinsæl þótt allir viðurkenni að ekki verði hjá henni komast .
Og nú er ríkiskassinn er götóttur og galtómur .
" Í þeim snúningi á skattamálunum sem nú er verið að taka , er mikilvægt að halda í það einfalda skattkerfi sem við Íslendingar höfum .
Með því verndum þá sem minnst hafa með hækkun persónuafsláttar .
Reynsla mín frá til dæmis Danmörku er að jaðarskattaáhrif af þrepaskatti , geta haft slæm áhrif , líka fyrir atvinnurekendur .
Á Norðurlöndum er algengt að þegar komið er fram á haust vilji fólk ekki taka aukavinnu enda búið að ná þeim tekjum á árinu sem það ætlar sér og vill ekki færast upp í næsta skattþrep .
Ég held að svona þrepaskattkerfi sé í raun hættulegt með tilliti til vinnugleðinnar og dugnaðarins sem mun á endanum koma okkur út úr kreppunni , " segir Kristinn .
Meðallaun félaga í VR í dag eru um 400 þúsund krónur á mánuði .
Kannanirnar og niðurstöður hafa verið lagðar til grundvallar í kjarabaráttu VR , þar sem Kristinn segir að mikilvægt sé að hækka lægstu laun .
Þar viðurkennir hann að afgreiðslufólkið í stórmörkuðum – sem er í VR vel að merkja – sé enn sem fyrr á sinn hátt réttmætar táknmynd láglaunafólks .
" Lægstu samningarnir hafa ráðið launakjörum fólksins lengi .
Við verðum að hverfa frá því .
Nauðsynlegt er að neysluviðmið verði komið inn í alla útreikninga um hver raunveruleg lágmarkslaun skuli að vera .
Um 8 til 10% félagsmanna okkar fá laun samkvæmt taxta en hin 90% njóta yfirborgana eða hlunninda af einhverju tagi .
Álykta má að í þeim hópi sé meðal annars fólk sem hefur lengi verið á sama vinnustað og sýnt honum tryggð .
Slíkt er mjög einkennandi fyrir íslenskan vinnumarkað sem er sveigjanlegur og bregst skjótt við aðstæðum , þótt sorglega margir séu án atvinnu .
Að vinna bug á böli atvinnuleysis er stærsta viðfangsefnið á næstunni .
" 