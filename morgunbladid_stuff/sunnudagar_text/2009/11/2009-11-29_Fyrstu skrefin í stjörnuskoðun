Brátt er á enda alþjóðlegt stjörnufræðiár sem minnst hefur verið með ýmsum hætti hér heima og erlendis .
Væntanlega hefur það glætt áhuga manna á að skima út í geim , en til þess að stunda þá iðju þarf almennilegar græjur eins og til að mynda Celestron FirstScope-sjónaukann sem hér er tekinn til kosta ; opinber sjónauki stjörnufræðiársins .
Strangt til tekið má vitanlega komast af með minni græjur til þess að rýna aðeins í stjörnurnar , en þá fyrst átta menn sig á um hvað málið snýst þegar þeir horfa í alvörusjónauka – þá fyrst sér maður stjörnurnar almennilega .
Celestron FirstScope-sjónaukinn er ekki mikill um sig 76 mm spegilsjónauki á svonefndu Dobson-stæði , stalli sem hægt er að snúa og eins stilla halla sjónaukans , en honum fylgja tvö augngler , 20 mm og 4 mm sem gefa 15x og 75x stækkun .
Eitt af því sem gerir sjónaukann frábrugðinn mörgum öðrum sem ég hef komist í tæri við hið minnsta er að hann er ekki á þrífæti .
þetta er kostur því að hann er meðfærilegri ( og ódýrari ) fyrir vikið , en ókostur að því leyti að þá þarf maður að skaffa stöðuga undirstöðu .
Ég leysti það með því að fara með koll út á svalir við fyrstu tilraunir , en frekari prófanir voru gerðar með aðstoð áltröppu .
Celestron FirstScope fæst á tilboði hjá www.sjonaukar.is og með fylgir pakki með leitarsjónauka , augnglerjum , hugbúnaði og tunglsíu sem kom í góðar þarfir í vikunni .
arnim@mbl.is 