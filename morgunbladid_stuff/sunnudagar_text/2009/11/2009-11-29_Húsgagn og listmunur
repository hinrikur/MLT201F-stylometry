Sigurður Már Helgason hannaði og smíðaði fyrsta fuzzy-stólinn árið 1972 og hefur eftirspurnin eftir honum verið stöðug síðan .
Fuzzy er lítill kollur með sútaðri lambsgæru og minna fæturnir á teygða vatnsdropa .
Hægt er að fá gæruna í sex ólíkum litum og fæturna í þremur .
" Hugmyndin er í raun komin úr fjósakollinum , " segir Sigurður , sem er lærður húsgagnabólstrari .
Á dögunum smíðaði Sigurður þúsundasta fuzzy stólinn og af því tilefni var búin til sérstök hátíðarútgáfa þar sem stóllinn er með álfótum .
" Hugmyndin var að tengja saman íslensku kindina , sem við höfum lifað á í gegnum aldirnar , við nýja tímann , " segir Sigurður en hátíðarútgáfuna er hægt að nálgast í Kraum , Epal og Mýrinni .
Árið 1972 var Sigurður að hætta störfum og segist hafa farið að föndra við að búa til stólinn .
Hann sló í gegn og var afar vinsæl fermingargjöf næstu árin á eftir .
" Á þriðjudaginn hringdi í mig fimmtug manneskja og sagðist hafa fengið stólinn í fermingargjöf .
Hún hafði týnt einni löppinni undan stólnum og vildi vita hvort ég gæti hjálpað henni með það .
Það er afskaplega gaman þegar fullorðið fólk segir mér frá slíku , " segir Sigurður .
Hann segir það hafa komið sér á óvart að stóllinn yrði vinsæll svona lengi , hann bjóst ekki við að vera enn að smíða fuzzy-stóla tæpum fjörutíu árum eftir að fyrsta eintakið leit dagsins ljós .
" Þetta er búið að koma mikið á óvart .
Ég var bara að búa mér til lifibrauð á sínum tíma en öllum þykir stóllinn fallegur .
Sumir stilla honum upp sem húsgagni en aðrir sem listmun , " segir Sigurður og bætir við að stóllinn hafi á sínum tíma farið vítt og breitt um Evrópu og til Bandaríkjanna með Scandinavian Design og að auki sé eitt eintak af stólnum til sýnis hjá Hönnunarsafni Íslands .
" Það sem hefur komið mér mest á óvart er að stóllinn er núna til sölu í Magasin du Nord .
Það er búið að senda prufusendingu þangað og það hafa orðið einhver viðbrögð , hvað það verður veit ég nú ekki .
En þetta hefði mér aldrei dottið í hug , að ég myndi selja húsgögn til Danmerkur .
Danir eru miklir snillingar og maður hefur lært mikið af samskiptum við þá .
" ylfa@mbl.is 