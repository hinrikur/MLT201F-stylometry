Jóhann G. Jóhannsson hefur um árabil verið í hópi vinsælustu tónlistarmanna þjóðarinnar .
Hann starfaði meðal annars með hljómsveitunum Óðmönnum , Náttúru og Póker en hefur einnig átt afar farsælan sólóferil .
Meðal vinsælla laga hans eru Don ' t Try to Fool Me , Traustur vinur , Eina ósk og Hversvegna vars ' t ekki kyrr ? Í ár sendir hann frá sér geisladiskinn Á langri leið þar sem hann flytur eigin lög og texta .
" Ég vona að þessi plata spegli vegferð mína , " segir Jóhann .
" Þessi lög hafa ekki heyrst áður , elsta lagið er frá 1963 og það yngsta frá því í fyrra en textarnir eru margir hverjir samdir seinna en lögin .
Diskurinn spannar langt tímabil , á að vera fjölbreyttur og endurspegla ýmsar stíltegundir .
" Henta ekki í hljómsveit Ætlaðirðu þér alltaf að verða tónlistarmaður ? " Ég ætlaði mér sem krakki að verða myndlistarmaður .
En þegar maður er orðinn fjórtán ára gutti í Keflavík og sér ægimátt poppsins og hvernig stelpurnar dýrka poppstjörnur þá er eðlilegt að mann dreymi um frægð og frama .
Ég fór í nám í Samvinnuskólann á Bifröst og kom með gítar sem ég hafði lært á nokkur grip og um leið þótti sjálfsagt að ég væri í skólahljómsveitinni .
Þannig hófst ferillinn .
Eftir nám flutti ég suður og Óðmenn voru stofnaðir 1966 .
Við byrjuðum sem atvinnumenn , ætluðum að leggja tónlistina fyrir okkur .
" Þér gekk mjög vel , fórst til Bretlands og tókst upp plötur og þér var um tíma spáð frægð erlendis .
Af hverju varð ekki af henni ? " Íslenskir popparar voru mjög einangraðir hér heima á þessum tíma .
Ég vissi að frægðardraumar væru óraunsæir en það blundaði samt í mér að hægt væri að komast lengra .
Umboðsfyrirtækið Screen Pro sem ég gerði tveggja ára samning við kynnti mig á Midem í Frakklandi árið 1975 og það komu nokkur tilboð en mér fannst afar fráhrindandi hugmynd að þurfa að flækjast um Evrópu næstu árin til að halda tónleika .
Mig langaði ekki svo mikið að verða frægur að ég nennti að leggja það á mig .
Þannig að ég hafnaði þeirri leið .
Ég uppgötvaði að draumur minn væri ekki að standa á sviði og syngja fyrir fólk .
Draumurinn var frekar að vera lagahöfundur sem syngi lög sín inn á plötur og semdi fyrir aðra .
Ég var í mörg ár í hljómsveitum og það var mjög krefjandi og þá var oft ekki mikil orka aflögu til að semja lög .
Sennilega henta ég ekki í hljómsveit .
Ég er frekar einrænn maður sem þarf frið til að hugsa og velta fyrir sér hlutunum .
" Þú hefur málað í áratugi og haldið sýningar , er það einræni maðurinn sem finnur sér farveg þar ? " Myndlistin hefur gefið mér það næði og rými sem ég þarf .
Þegar ég vinn að henni fæ ég gjarnan hugmyndir að lögum og textum .
Myndlistin er mér mikils virði og íslensk náttúra og þau hughrif sem hún skapar hafa verið mér endalaus yrkisefni í langan tíma .
Ég er sjálfmenntaður í myndlist og er sömuleiðis sjálfmenntaður í tónlist .
Maður getur aflað sér menntunar með ýmsu móti .
Miðað við hvernig tónlistarkennslan var hér á árum áður þá velti ég því fyrir mér hvort hún hefði verið of hamlandi fyrir mig eða hvort útkoman hefði orðið betri en hún er hefði ég aflað mér menntunar .
Ég hallast að því að útkoman hefði orðið síðri .
" Hvernig kenndirðu sjálfum þér í tónlistinni ? " Ég hafði lag á því að hlusta á aðra og lærði af því sem hreif mig .
Ég lagði heilmikið á mig til að kenna sjálfum mér að spila á bassa og syngja .
Þetta var stíf vinna því það var enginn til að segja mér hvernig ætti að gera þetta .
Ég fann það út sjálfur með því að hlusta og taka eftir .
Síðar , haustið 1995 , hóf ég nám við Tónlistarskólann í Kópavogi og lærði þar meðal annars raftónlist og gerði dálítið framúrstefnulegan disk sem var tileinkaður aldamótunum 2000-2001 og kom út í desember 1999 og heitir 3 pýramídar .
En það er alls ekki fyrir Bylgjuhlustendur að hlusta á hann .
" Spiluðum í ullarpeysum Hverjir eru minnisstæðustu tónlistarmenn sem þú hefur unnið með ? " Ég hef aldrei átt í eins nánum samskiptum við tónlistarmenn eins og þegar við unnum saman Finnur Torfi Stefánsson , Ólafur Garðarsson og Reynir Harðarson í Óðmönnum .
Tónlistin var okkar líf meðan samstarfið varði .
Við vorum ekki dæmigerðir popparar , þóttum nokkuð sér á parti .
Í fyrsta sinn sem við spiluðum opinberlega vorum við mjög þjóðlegir , vorum í ullarpeysum sem amma Finns hafði prjónað á okkur .
Við drukkum ekki á meðan við vorum að spila , ólíkt því sem margir aðrir tónlistarmenn gerðu .
Þetta var gömul regla sem Engilbert Jensen , af öllum mönnum , hafði sett og við virtum alla tíð með einhverjum undantekningum þó .
Eftir tónleika og böll fórum við yfirleitt ekki í partí heldur höfðum við meiri áhuga á að ræða um tónlistina í næði og hvernig til hefði tekist það kvöldið .
Við vorum kannski fyrsta íslenska hljómsveitin sem tók þjóðfélagslega afstöðu í textagerð .
Í laginu Spilltur heimur voru þessar línur eftir mig : Bisnessmenn , þeir vilja stríð svo seljist þeirra vopn af þeirra völdum er heimurinn sem skíðlogandi ofn .
Fósturfaðir Ólafs Garðarssonar , Garðar Þorsteinsson , var ekki ánægður með að ég skyldi gera bisnessmennina svona ljóta .
En í dag finnst mér ég enn hafa hitt naglann á höfuðið því við höfum séð að peningaöflin svífast einskis og meta mannslíf lítils .
" Ertu pólitískur ? " Ég sem listamaður komst fljótlega að því að skoðanir mínar rúmast ekki í einum flokki .
Ég hef alla tíð haldið mig fyrir utan flokkspólitík en tekið afstöðu til málefna .
Ég er mjög ánægður með þá afstöðu mína og kýs þann flokk sem mér líst best á hverju sinni .
" Dauðinn sem félagi Maður sér poppara alltaf fyrir sér sem unga menn en þú ert orðinn 62 ára .
" Þegar ég lít ekki í spegil finnst mér ég vera jafnungur og ég var fertugur .
Það er eins og ég hafi ekkert elst innra með mér .
Ég er þakklátur fyrir að hafa náð þessum aldri .
Í mörg ár trúði ég því að ég myndi ekki verða eldri en fertugur .
Ég veit ekki hvernig sú fóbía komst inn í hausinn á mér .
Nú er ég orðinn 62 ára .
Er það ekki ágætur aldur ? En þegar maður er kominn á þann aldur segir maður við sjálfan sig : Ég vil fá tuttugu ár í viðbót vegna þess að lífið er svo skemmtilegt .
" Þú ert að berjast við veikindi .
Segðu mér frá því .
" Snemma árs 2008 fór ég til læknis til að fá niðurstöður úr rannsókn .
Hann sagði mér að ég væri með krabbamein í ristli en væri heppinn að það hefði greinst svo snemma .
Nú þyrfti ég að drífa mig í aðgerð .
Mér leið eins og ég væri skyndilega orðinn aðalleikari í fremur lélegri krabbameinsbíómynd .
Á leiðinni heim velti ég því fyrir mér hvernig ég ætti að segja konunni minni tíðindin .
Þegar ég opnaði dyrnar heima kallaði hún til mín : Hvað sagði læknirinn ? Ég fór úr skónum um leið og ég kallaði : Ég er með krabbamein .
Þú lýgur því , sagði hún .
En ég var ekki að ljúga .
Það tók okkur smátíma að átta okkur á því hvernig við ættum að segja krökkunum og vinum fréttirnar .
Við ákváðum að gera ekki mikið drama úr þessu .
Nú vona ég að ég komist í gegnum þetta .
Ég fór í aðgerð í mars síðastliðnum þar sem æxlið úr ristlinum var fjarlægt .
Ég fór fremur létt í gegnum þá aðgerð , nánast óttalaus .
Ég vissi að aðgerðin var óhjákvæmileg og upplifði ákveðið æðruleysi í þeirri stöðu sem ég var í .
Eftir aðgerðina vildu læknar meina að krabbameinið væri komið í lifur og þá voru engir kostir góðir .
Mér bauðst að fara í aðra aðgerð eða lyfjameðferð þar sem líkurnar á því að hún virkaði voru taldar einn á móti sex .
Ég hafnaði aðgerð og lyfjameðferð og sagðist ætla að fara mína eigin leið .
Læknirinn sagði að miðað við normið þá myndi ég lifa í sex til tólf mánuði ef ég gerði ekkert .
Þetta var í maí síðastliðnum þannig að samkvæmt orðum hans ætti ég að vera nánast við dauðans dyr .
Mér líður hins vegar alveg ágætlega .
" Þú segist ætla að fara þína eigin leið .
Hvaða leið er það ? " Ef líkaminn hefur sem best skilyrði læknar hann sig sjálfur .
En maður þarf að skapa honum réttu skilyrðin .
Lækningin er fólgin í því að efla mótstöðukerfi líkamans .
Ég geri það með réttu mataræði .
Ég hef aflað mér mikilla upplýsinga , ekki síst á netinu , og notast meðal annars við ráð Johanna Budwig , sem var lífefnafræðingur og var sjö sinnum tilnefnd til nóbelsverðlauna .
Hún setti fram merkar kenningar um lækningamátt rétts mataræðis og hollustu sérstakrar blöndu af hörfræolíu og mjólkurprótíns , sem ég fer eftir .
Ég sagði lækninum mínum frá henni og hann svaraði : Jóhann minn , það er svo margt á netinu .
Þegar hann sagði þetta vissi ég að ég gæti ekki notað hann sem ráðgjafa .
Í nútímakrabbameinslækningum er verið að láta fólk ganga í gegnum hrikalegar þjáningar .
Lyfin eyðileggja mótstöðuaflið sem á að vera vörn .
Er það gáfulegt ? Ef þú átt í stríði þá er ekki viturlegt að byrja á því að afvopna eigin her .
Ef gullfiskurinn í búrinu verður veikur , ferðu þá að fikta við gullfiskinn ? Nei , þú athugar hvort vatnið sé í lagi og hvort ekki þurfi að skipta á því .
" Hvernig er það að standa einn daginn andspænis dauðanum ? " Maður veit að á endanum deyr maður , það er bara ekki sama hvernig eða hvænær .
Ég hef oft hugsað um dauðann .
Það er ekki slæmt að hafa hann sem félaga í lífinu .
Það hjálpar manni að lifa í núinu .
En ég ætla mér að lifa lengi enn .
Lífið verður betra með aldrinum .
" Þú talar um dauðann sem fylgdarmann .
Trúirðu á líf eftir dauðann ? " Stundum geri ég það .
Á níunda áratugnum rak ég í nokkur ár Gallery Lækjartorg þar sem ég seldi myndlist og tónlist .
Reksturinn gekk ekki vel og lífið var verulega erfitt .
Einn daginn þurfti ég að fara í aðgerð vegna þess að fjarlægja þurfti góðkynja æxli í nefkoki .
Fyrir svæfinguna leið mér þannig að mér var nokkurn veginn sama þótt ég vaknaði ekki aftur .
Ég var bara feginn að fá hvíld .
Aðgerðin gekk vel og á þessum tíma las ég bók um hinn andlega indverska leiðtoga Sai Baba sem hafði svo mögnuð áhrif á mig að ég trúði á líf eftir dauðann í nokkurn tíma á eftir .
Núna er ég ekki viss og hver ætti svosem að vera tilgangurinn með lífi eftir dauðann ? En karmalögmálið höfðar til mín því mér finnst rökrétt að við fæðumst aftur til að takast á við gjörðir okkar í fyrra lífi .
" Þú ert í baráttu fyrir lífi þínu .
Ertu sáttur við að vera í þeirri stöðu ? " Mér finnst ég mjög vel settur .
Manneskjan þarf að takast á við svo margt í lífi sínu og mér er engin vorkunn .
Ég er að glíma við veikindi eins og svo margir .
Þegar ég lít til baka er ég mjög sáttur við minn feril sem ég vona og vil að verði lengri .
" 