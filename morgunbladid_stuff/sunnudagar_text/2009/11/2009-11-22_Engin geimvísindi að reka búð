Umræðan um Haga og mögulegar afskriftir á tugmilljörðum af skuldum félagsins og eignarhaldsfélagi þess 1998 ehf. í Nýja Kaupþingi tók á sig enn nýja mynd þegar Finnur Árnason , forstjóri Haga , sendi frá sér yfirlýsingu í nafni Haga um það hvernig hann og aðrir stjórnendur og starfsmenn Haga vilji að Jóhannes Jónsson verði áfram eigandi Haga .
Meðal annars sagði forstjórinn í áðurnefndri yfirlýsingu : " Líta verður á umfangsmikla umfjöllun Morgunblaðsins undanfarnar vikur sem einstaka í sögu blaðamennsku .
Sú umfjöllun verður ekki skilin öðruvísi en sem aðför að Högum og því starfsfólki sem þar starfar .
Megininntakið í málflutningi blaðsins er að nauðsynlegt sé að Bónus starfi í framtíðinni án Jóhannesar í Bónus ...
Þessu er ég , sem forstjóri Haga , með öllu ósammála og deili ég þar skoðunum með stjórnendum og starfsfólki Haga .
Enginn hefur unnið betra starf í þágu landsmanna við að tryggja lágt vöruverð á Íslandi en Jóhannes í Bónus .
Hann hefur barist fyrir lágu vöruverði og ekki síður að sama verð sé boðið í verslunum hans um allt land .
Hann hefur verið frumkvöðull í hagræðingu , sem hefur skilað sér í lægra vöruverði til íslenskra heimila .
" Er það virkilega svo ? ! Má ég spyrja Finn Árnason hvað hafi orðið þess valdandi að hann ákvað að senda frá sér ofangreinda yfirlýsingu ? Er hann ekki launamaður hjá Högum ? Koma málefni eigenda fyrirtækisins honum eitthvað við og ber honum skylda til þess að ráðast í slíkt makalaust mærðarmjálm um eigendur Haga , einkum Jóhannes ? Telur hann að einhver trúi því að ekki muni koma til afskrifta á skuldum Haga og 1998 ehf. að stórum hluta , eins og Jóhannes heldur fram ? Er Finnur kannski þeirrar skoðunar að starfsmenn fyrirtækja sem eru í erfiðri stöðu , forstjórar , framkvæmdastjórar , deildarstjórar og óbreyttir , eigi að hafa það á verkefnalista sínum að tala máli eigenda sinna gagnvart almenningi og lánardrottnum ? Eiga ekki skuldamál fyrirtækja almennt að vera í sama opna og gegnsæja ferlinu hjá lánastofnunum , burtséð frá því hverjir eigendurnir eru ? Hefði það til dæmis fallið í frjóan jarðveg , hvort sem er hjá almenningi eða Íslandsbanka , ef Einar Sigurðsson , fyrrverandi forstjóri Árvakurs hf. , hefði , þegar verið var að undirbúa í Íslandsbanka að setja Árvakur í opið útboðsferli , verið með opinberar yfirlýsingar um að það væri tómt mál að tala um að selja Morgunblaðið til nýrra eigenda ; Morgunblaðið yrði að vera áfram í höndum sinna gömlu eigenda , annars væri voðinn vís ? Nei , vitanlega hefði það aldrei gengið .
Einar Sigurðsson er skynsamur maður og hann vissi og veit að þótt hann hefði sínar persónulegu skoðanir á því hvernig hann vildi sjá eignarhald á Árvakri í framtíðinni , þá kom honum það bara yfirhöfuð alls ekkert við .
Þess vegna sendi hann ekki frá sér neina yfirlýsingu – slíkt var ekki í hans verkahring .
Frá því Finnur sendi frá sér yfirlýsinguna hafa margir komið að máli við mig og lýst undrun sinni á þessari nýju tegund af vinnubrögðum úr Baugs-herbúðum .
Ekkert hefur heyrst frá Jóni Ásgeiri Jóhannessyni um langa hríð , enda virðast flestir sammála um að honum sé markvisst haldið í felum , því hvað svo sem hann kæmi til með að segja , þá er ekki talið að það væri til þess fallið að auka samúð Íslendinga með þeim Bónus-feðgum .
Þá þótti tilraun Jóhannesar til hvítþvottar , með aðsendri grein bæði hér í Mogga og Fréttablaðinu þann 4. nóvember , vera afskaplega misheppnað áróðursbragð og vakti í mesta lagi kátínu , vegna einfeldningslegra staðhæfinga , ekki síst niðurlag greinar hans : " Það virðist vera þannig , að sé sama vitleysan sögð nógu oft fer fólk að trúa henni og gildir þá einu hver sannleikurinn er .
" ! Er ekki smásala einhver einfaldasti rekstur sem hægt er að hugsa sér ? Smásalinn kemur sér upp verslunarhúsnæði , lagerhúsnæði , ræður starfsfólk , semur við birgja , leggur á vöruna og hefur síðan sölu .
Þetta eru engin geimvísindi , hvað sem Finnur Árnason og Jóhannes Jónsson reyna að telja okkur trú um .
Þess vegna skiptir það engu máli þótt enginn Jói í Bónus eða Jón Ásgeir eigi verslanir Haga .
Það getur gengið nákvæmlega jafn vel , hugsanlega miklu betur , að Jón Jónsson og Páll Pálsson eigi og rekir verslanirnar og þeir gætu jafnvel tekið upp á því að ráða Finn Árnason sem forstjóra .
