Fyrirsagnir geta verið völundarsmíð eða hreinlega stungið í augun .
Þá geta þær verið svo óspennandi að ekki nokkur lesandi maður veitir þeim athygli .
Þær eru nauðsynlegur fylgifiskur allra greinaskrifa og eru oftar en ekki erfiðari í smíðum en greinarnar sjálfar .
Fyrirsögnin um hörundsdökka manninn í Þistilfirði er án efa ein eftirminnilegasta fyrirsögn síðari ára .
Í febrúar árið 1977 birtist grein í dagblaðinu Degi þar sem greinarhöfundur lýsir færð vega í Þistilfirði , aflabrögðum skipa í nágrenninu og síðast en ekki síst segir hann frá vinnumanni frá Gana sem sé bónda í sveitinni innan handar .
Gana-manninum ónefnda er lýst sem " kátum manni sem óttist dýpt snjóskaflanna í nágrenninu " .
Þetta þóttu tíðindi .
Viðbótin aftan við bandstrikið í fyrirsögninni er þó undirritaðrar og tengist umfjöllun um uppslátt á fréttum af appelsínuhúð og bakspiki stórstjarna í Hollywood á vefmiðlinum vísir.is .
Umfjöllunin fór fyrir brjóstið ( - myndir ! ) á fjölda lesenda , sem mótmæltu tíðum fregnum af konum sem voguðu sér að láta sjá sig án andlitsfarða .
Brugðist var við andúð fólks með því að færa fregnir af þessum toga neðst á forsíðu vísir.is .
Hvort fréttirnar eru lesnar minna þar skal ósagt látið en lítið hefur verið slegið af í æsilegum fyrirsögnum þar á bæ .
Þarna eru fyrirsagnirnar notaðar til að gera lesendur forvitna .
Fyrirsagnir á borð við " Full eins og vanalega – myndir " , " Sætasti bossinn í bænum " og " Fagnar fimmtugsafmæli með morðingja í Hegningarhúsinu " kveikja greinilega áhuga margra lesenda , ef marka má lista yfir mest lesnu fréttir á vísir.is og dv.is .
Galdurinn er fólginn í því að slá upp æsilegum aðstæðum eða ástandi tiltekinna líkamsparta án þess að segja hver í raun er " full eins og vanalega " eða hver " fagnar stórafmæli í félagsskap morðingja " .
Lesendur verða því að opna viðkomandi greinar til að sjá við hvern er átt .
Þannig draga hæstráðendur fréttasíðna lesendur til sín og safna í heimsóknartölu-sarpinn .
Tvíræðar frásagnir geta virkað vel sé markmiðið að fanga auga sem flestra lesenda .
Á dögunum vöktu til að mynda fregnir af fé sem fannst á landi ónefnds kaupsýslumanns athygli .
Hófs ber þó að gæta í tvíræðninni .
Skemmst er að minnast málaferla Bubba Morthens gegn tímaritinu Hér & nú árið 2006 .
Ummælin " Bubbi fallinn " voru dæmd dauð og ómerk enda var með fyrirsögninni ýjað að öðru en í greinni stóð .
Samkeppnin um athygli lesenda er hörð og fyrirsagnirnar vopn blaðamanna til að koma lesendum á bragðið .
Lesendur dæma svo um hvort þeim líkar bragðið það vel að þeir geti hugsað sér að ljúka máltíðinni .
Hefðir þú , lesandi góður , lesið þessa grein til enda hefði fyrirsögnin verið " Um fyrirsagnir " ? 