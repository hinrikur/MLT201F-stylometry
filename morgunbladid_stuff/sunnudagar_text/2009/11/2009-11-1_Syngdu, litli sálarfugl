Breska sálarsöngkonan Joss Stone skaust óvænt upp á stjörnuhimininn nánast barn að aldri .
Hún var aðeins sextán ára þegar plata hennar The Soul Sessions vakti á henni athygli árið 2003 en aðra eins rödd höfðu menn ekki heyrt í lengri tíma ; hljómaði líkt og Janis Joplin og Aretha Franklin hefðu eignast barn saman – væri það líffræðilega mögulegt .
Líkt og þegar Michael Jackson hóf feril sinn kornungur að árum var meiri dýpt , þroski og reynsla í röddinni en árin gáfu til kynna .
Stone fylgdi plötunni svo eftir með Mind , Body & Soul ári síðar og hefur staðsett sig sem ein af helstu söngkonum Bretlands .
Síðustu fimm ár hafa verið afar pökkuð hjá söngkonunni ungu , sem er í raun búin að taka út fimmtán ára feril eða svo á þeim tíma og er bara rétt skriðin yfir tvítugt ! Nýjasta plata hennar , Colour Me Free ! , er nýkomin út og var fæðingin erfið , en Stone er afar ósátt við hvernig EMI , útgefandi hennar , hefur staðið að útgáfumálum .
Tónlistin er þó sálarrík sem fyrr og vonandi að Stone losni undan stálkrumlum EMI sem allra fyrst .
