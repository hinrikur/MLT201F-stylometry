Einstöku sinnum verð ég svolítið leiður á því sem samþykkt er að séu bókmenntir .
Síðast þegar það gerðist þá las ég Stephen King , samlede værker , í þó nokkurn tíma .
Svo komst ég náttúrulega að því fyrir rest að margt af því sem hann hefur skrifað er listrænna og flottara en margt af því sem ég hafði flokkað undir þessar alvöru bókmenntir .
Síðustu vikur hef ég verið upptekinn við að leika á sviði og hef þess vegna tekið svolítið sama pól í hæðina , flúið heimsbókmenntirnar .
Ég hef verið að lesa það sem kallað er rusl .
En reyndar , nýjustu bækurnar eftir John Connolly um einkaspæjarann Charlie Parker eru myrkar sögur um hyldýpi mannsandans , persónusköpunin einstaklega ríkuleg og ég mæli með öllu eftir þennan höfund .
Í leiðinni tók ég fyrstu tvær bækurnar í seríunni sem John Twelve Hawks skrifar á svolítið manískum og ofsóknarbrjálæðislegum nótum .
Sú bók sem ég lauk við síðast er svo að mínu viti mikið snilldarverk og heitir The Graveyard Book og er eftir Neil Gaiman .
Svo spillir ekki að Dave McKean myndskreytir .
Bókin fjallar um dreng sem sleppur frá morðingja sem drepur alla fjölskyldu hans , þvælist út og endar í kirkjugarði þar sem draugar ala hann upp .
Þessi bók fékk John Newberry verðlaunin fyrir bestu barnabók í bandarískum bókmenntum .
Þarna er súrrealískur og kolsvartur húmor sem fer um alla kima barnshugans og gælir við huga manns sem hefur við og við þörf fyrir að taka svolítinn krók fram hjá því sem er kallað bókmenntir .
Þegar ég les leita ég að hugmyndaflugi sem tekur mann með sér í þessari eilífu leit að því sem er himinninn í hjartanu og hyldýpið í sálinni .
Svona eins og sum ljóðskáld ná að gera í örfáum orðum .
Það finnur maður meðal annars í gullaskrínum þeirra sem skrifa reyfara eða draugalegar barnabækur .
Stundum eru reyndar örfá orð og litlar setningar í hverri bók sem maður les einmitt það sem setur saman bókina sem maður býr til alveg óvart í hjartanu .
Þessari sem maður sem leitar , les af lyngi og í hverju augnabliki og er hugsanlega það eina sem hann tekur með sér þegar hann deyr .
Og þá skiptir flokkunin engu máli .
