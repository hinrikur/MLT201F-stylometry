Hefði orðið alveg frábær kennari Ingibjörg : " Ég kom til Íslands til að vinna sumarið 1965 en þá hafði ég búið tvo vetur í Moskvu .
Ég vann sem fararstjóri og fór með tvo sovéska hópa um Ísland á vegum ferðaskrifstofu .
Ég var þess vegna mjög lítið heima þetta sumar en ég var heima þegar Sirrý fæddist og ég fór á spítalann og sá hana þar sem hún lá á fæðingarheimilinu á Eiríksgötu .
Það var engu líkt .
Þá átti ég sjálf ekkert barn og þetta var allt saman mjög yndislegt .
Ég fór síðan aftur út til Moskvu og það voru teknar myndir af henni fyrir mig og ég fékk þær sendar út .
Hún var alltaf brosandi á öllum myndum enda algjört sólskinsbarn eða það fannst mér , en ég var kannski of langt í burtu til að vera raunsæ .
Ég sendi henni síðan ýmislegt frá Rússlandi og kom líka með hitt og þetta handa henni þegar ég kom heim .
Ég held að henni hafi þótt alveg ógurlega merkilegt að eiga frænku í útlöndum og hún var mjög hrifin af þessum gjöfum .
Stundum þýddi ég einhverjar rússneskar sögur fyrir hana og sendi henni .
Ég held að fyrsta minningin mín um Sirrý , að minningunni á fæðingardeildinni undanskilinni , segi dálítið mikið um hana .
Hún hefur líklega verið fjögurra eða fimm ára og ég var hér á Íslandi í fríi .
Hún var að leika sér við krakka inni í herbergi þegar ég kom í heimsókn og ég var að tala við mömmu hennar .
Svo kíkti ég inn í herbergið til að segja bless en þá var hún með heilan hóp af krökkum á sínum aldri í kringum sig .
Þau sátu í skeifu og hún stóð við endann og hún var kennarinn .
Þau voru með blöð og liti og blýanta og hún var að kenna þeim .
Mér finnst þetta svo dæmigert fyrir hana .
Mér finnst hún alltaf hafa verið góður kennari .
Það er hennar persónuleiki .
Sirrý vill fólki svo vel .
Hún vill að allir séu góðir og viti allt sem hægt er að vita um lífið .
Hún hefði orðið alveg frábær kennari ef hún hefði gert það að sínu lífsstarfi .
Hún hefur náttúrlega verið frábær í því sem hún hefur gert eins og alþjóð veit og þó að hún hafi ekki verið skólakennari þá hefur hún bæði kennt fólki og leiðbeint því og hjálpað .
Mér finnst það mjög góður eiginleiki og hennar aðalkostur .
Ég man líka eftir því þegar ég heimsótti hana á Ísafjörð þegar hún var átta ára og þá var bróðir hennar nýfæddur .
Þá var hún orðin læs auðvitað og ég man hvað mér fannst hún Sirrý skemmtilegur krakki .
Þessa daga sem ég dvaldi á Ísafirði var hún sílesandi og hún bað mig líka um að lesa fyrir sig og við fundum okkur saman í bókmenntunum .
Við vorum svo lítið saman þegar hún var barn vegna veru minnar í útlöndum en mér þótti alltaf afar gaman að koma heim og hitta hana .
Svo þegar ég flutti til Íslands í desember 1975 , með son á fyrsta ári í annarri hendinni og ferðatösku í hinni hendinni , þá bauð Rannveig , mamma hennar Sirrýjar , mér að búa hjá sér og við bjuggum saman í tæpt ár .
Það var mjög góð sambúð .
Síðan flutti ég á Mánagötuna og seinna fluttu þau í sama hús og ég bjó í og við urðum aftur sambýlisfólk , sem kom sér oft mjög vel ef við þurftum á pössun að halda .
Það er svo erfitt að lýsa svona góðu og fallegu fólki eins og Sirrý er .
Ég man ekki eftir neinu misjöfnu tengdu henni .
Hún er mjög vel lukkað eintak .
Mér finnst eins og hún hafi nú samt pínulítið smitast af unglingaveiki á unglingsárunum en það var engin óregla á henni .
Þetta var bara sama unglingaveiki og allir hinir smituðust af .
En hún var alltaf elskuleg líka .
Ég studdi hana svo seinna þegar hún fór í framboð .
Það var nú ekki mér að kenna að hún komst ekki á þing , en ég studdi hana .
Ég fór á frambjóðendakvöld og las upp ljóð .
Ef það er eitthvað sem ég gæti gert fyrir hana þá myndi ég gera það , hvenær sem er .
Ég hefði gjarnan viljað sjá hana á þingi .
Ég hugsa að hún hefði fyrst og fremst alltaf verið að hugsa um kjör og líðan venjulegs fólks ef hún hefði farið á þing .
Það er bara hennar stíll einhvern vegin .
Svo er hún auðvitað ágætlega menntuð og er klár kona fyrir utan allt annað .
Ég sé hana kannski í einhverju ljósi og öðrum finnst kannski eitthvað annað um hana en mín tilfinning fyrir henni er alltaf bara væntumþykja .
Mér finnst hún svo frábær .
" Fjölskyldan sameinaðist í kringum símtólið Sigríður : " Ég á margar sterkar minningar tengdar Ingu frænku en hún bjó mikið í útlöndum þegar ég var að alast upp , fyrst í Rússlandi og svo á Kúbu .
Þau eru þrjú systkinin Inga er elst og svo kemur mamma , Rannveig Haraldsdóttir , og yngstur er bróðir þeirra , Þröstur Haraldsson .
Fyrsta minningin sem ég á um Ingu er tengd jólunum .
Þá safnaðist öll fjölskyldan saman heima hjá afa og ömmu á Hjaltabakka og það var hringt í Ingu .
Ég man að það stóðu allir og biðu eftir að fá símann og það þurfti að nýta mínúturnar og segja það sem mestu máli skipti .
Tíminn var naumur .
Ég stressaðist svo yfir þessu , bara fjögurra ára , að fá að tala við Ingu frænku á Kúbu .
Ég var búin að ákveða allt sem ég ætlaði að segja henni frá leikskólanum og myndlistaskólanum sem ég var byrjuð í en lokaðist alveg þegar ég fékk símtólið í hendurnar þannig að það eina sem ég gat sagt var ; " Inga , veistu hvað ? Ég sá jólasveina á Skólavörðustíg .
" Hún sendi mér margar fallegar gjafir á þessum tíma .
Ég á alveg undurfallegan rússneskan stól sem hún sendi mér þegar hún bjó í Moskvu .
Þetta er handmálaður tréstóll sem er hægt að skrúfa í sundur og koma fyrir í ferðatösku .
Ég hef þennan stól uppi við í stofunni hjá mér í dag .
Svo sendi hún mér líka pels og pelshúfu og þýddi fyrir mig rússnesk ævintýri og handskrifaði þau með trélitum .
Ég kann þessar sögur allar utan að og sagði strákunum mínum þær enda ótrúlega falleg ævintýri .
Síðan man ég eftir því eitt sinn þegar Inga kom heim frá Kúbu með einhvern furðulegan ávöxt .
Ég hafði aldrei séð svona áður og vissi ekkert hvað þetta var og við fengum öll að smakka .
Ég man bragðið enn og man að mér fannst þetta frekar vont og dularfullt og skrítið .
Við vorum að spá í hvaða bragð þetta væri og þótti það minna einna helst á banana en þetta var sem sagt avocado .
Í dag borða ég avocado með bestu lyst og finnst sjálfsagt að geta fengið þennan áður framandi ávöxt .
Þegar Inga flutti svo heim frá Kúbu , með son sinn Hilmar Ramos nýfæddan , þá flutti hún heim til mömmu .
Ég man sérstaklega eftir því frá þeim tíma þegar Inga var að gera leikfimiæfingarnar sínar með Hilmari .
Hún er svo mikil bókmenntakona þannig að hún hafði náttúrulega lesið uppeldisfræði Dr. Spock til hins ýtrasta .
Hún var að gera ungbarnaleikfimi með Hilmari inni í herbergi , hreyfði fætur hans og hendur fram og til baka og þuldi taktfast með á spænsku " un , dos , unidos , unidos og un , dos " og það þótti mér stórmerkilegt .
Þegar Inga bjó á Kúbu með manni sínum , Ramos , var þar mikill íbúðaskortur svo þau bjuggu á hóteli árum saman .
Vegna þessa lærði hún ekki að elda .
Svo þegar hún kom heim þá vildi hún hafa algjört næði í eldhúsinu þar sem við bjuggum saman þar sem hún var að tileinka sér eldamennskuna .
En ég var einhvern veginn alltaf að koma og trufla hana og syngja og Inga hefur fengið að kenna á unglingaveiki minni .
Svo var það eitt sinn þegar ég var unglingur og var að syngja við matarborðið að hún stoppaði hún mig af og sagði við mig ; " Maður á ekki að syngja sult í búið .
" Ég hef örugglega verið frekar leiðinleg , svona eftir á að hyggja ..
Þegar ég var unglingur var Inga aðstoðarleikstjóri í Þjóðleikhúsinu .
Náttbólið hét þetta leikrit og ég man að Róbert Arnfinnsson var einn af aðalleikurunum .
Það var rússneskur leikstjóri í þessu verki og ég fékk að fara með og fylgjast með æfingum .
Mér fannst alveg ofboðslega gaman að sitja úti í sal og hlusta á Ingu frænku tala bæði á rússnesku og íslensku .
Seinna var maðurinn minn Kristján Franklín í leikriti hjá rússneskum leikstjóra , Alexei Borodín , sem setti upp leikritið Feður og synir í Borgarleikhúsinu og hann lék þar aðalhlutverkið .
Við héldum matarboð fyrir leikstjórann og konu hans og þá var nú ekki lítið gaman að eiga frænku sem var vel að sér í leikhúslífinu , listaheiminum og Moskvu og gat líka talað rússnesku .
Við eignuðumst þar sameiginlega vini , rússneskan leikstjóra og listafólk og ég var mjög stolt af henni enda ekki sjálfgefið að geta haldið matarboð heima hjá sér og geta hringt í móðursystur sína sem kemur og talar reiprennandi rússnesku .
Hún þekkti líka verk leikstjórans og hann þekkti ljóð og þýðingar Ingu .
Mér þykir líka vænt um að hafa fengið tækifæri til að upplifa svo margt í sögu fjölskyldunnar í gegnum ljóð og sögur Ingu .
Í sjálfsævisögu sinni lýsir hún á svo einstakan hátt lífinu þegar hún var að alast upp og hvernig alþýðufólkið lifði .
Það var margt fallegt við það en það var líka margt erfitt .
Það kemur líka fyrir að strákarnir mínir , sem eru 18 og 10 ára , koma heim úr skólanum glaðir vegna þess ljóð eftir Ingu var í skólabókinni þeirra .
Það er sterkur þráður á milli okkar Ingu en við erum samt mjög ólíkar .
Til dæmis heillaðist ég af Bandaríkjunum þegar ég var þar í starfsnámi en ég efast um að hún deili þeim áhuga með mér .
Inga er djúpt þenkjandi , róleg og hlédræg .
Hún er í senn grúskari og fræðimaður og ákaflega víðsýn menntakona .
" Ingibjörg Haraldsdóttir Hún var í námi við Kvikmyndaháskólann í Moskvu og er útskrifuð þaðan með MA gráðu í kvikmyndastjórnun .
Hún vann við leikhússtörf í Havana á Kúbu og skrifaði greinar þaðan fyrir dagblaðið Þjóðviljann .
Eftir heimkomuna starfaði hún sem blaðamaður á Þjóðviljanum í nokkur ár , en hefur síðan verið ljóðskáld og þýðandi að atvinnu .
Sat í stjórn Rithöfundasambands Íslands og var meðal annars 4 ár formaður .
Fyrsta ljóðabók Ingibjargar kom út 1974 , en þær eru nú orðnar sjö talsins .
Nú í haust kom út Ljóðasafn , sem inniheldur allar bækurnar ásamt nýrri ljóðum , frumsömdum og þýddum .
Auk ljóða hefur hún gefið út endurminningabók : Veruleiki draumanna ( 2007 ) .
Ingibjörg hefur þýtt allmargar skáldsögur , aðallega úr rússnesku , þar á meðal 7 eftir Dostojevskí og 3 eftir Mikhaíl Búlgakov .
Einnig hefur hún þýtt ljóð eftir Tomas Tranströmer úr sænsku , svo og ljóð og sögur úr spænsku .
Ingibjörg er tvígift og tvískilin .
Hún á tvö uppkomin börn og tvö barnabörn .
Sigríður Arnardóttir er fædd í Reykjavík 1965 .
Félags- og fjölmiðlafræðingur .
Fór í starfsnám til bandarísku fjölmiðlasamsteypunnar Saga Communication og hefur starfað á fjölmiðlum í rúma tvo áratugi .
Sem þáttastjórnandi í sjónvarpi m.a. með , , Fólk með Sirrý " vikulega í beinni útsendingu á SkjáEinum í 5 ár , Örlagadagurinn á Stöð 2 , annar umsjónarmaður Morgunsjónvarps Stöðvar 2 um tíma og las fréttirnar .
Ritstjóri á tímariti og útvarpi , sjónvarpsþula , blaðamaður , stýrði sjónvarpsþáttum og útvarpsþáttum um árabil á RÚV og er nú með þáttinn , , Sirrý á sunndagsmorgnum " á Rás 2 .
Auk þess rekur hún fyrirtæki og er með www.sirry.is og þjálfar hópa innan fyrirtækja og stofnana í að tjá sig af öryggi , m.a. hefur hún starfað fyrir BHM , VR , Háskólann á Bifröst , HR , Samskip og fjölmörg önnur félagasamtök og fyrirtæki .
Sirrý er gift Kristjáni Franklín Magnús og eiga þau tvo syni .
