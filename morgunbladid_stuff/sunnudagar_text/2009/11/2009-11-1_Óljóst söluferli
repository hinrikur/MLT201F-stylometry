Litlar fréttir er að hafa um með hvað hætti bankarnir , sem reistir eru á grunni þeirra gömlu , munu á endanum líta út .
Með sama hætti er lítið að frétta af því undir hvaða formerkjum svonefndar skilanefndir starfa og hvað fyrir þeim vakir .
Skilanefndir voru skipaðar af Fjármálaeftirlitinu í upphafi og undruðust margir að ýmsir gamlir handlangarar helstu skuldara landsins skyldu settir þar í hæst launuðu trúnaðarstöður sem fundust eftir hrun .
Fjármálaeftirlit átti að hafa eftirlit með starfsemi nefndanna og var því fráleitt að láta það jafnframt skipa mannskapinn , sem í þær fór .
Tímahrak og yfirþyrmandi verkefni má þó nota til að afsaka þann framgang .
Nú er sagt að skilanefndirnar starfi á ábyrgð kröfuhafa en ekki Fjármálaeftirlits og þær hafa breyst í leynifélög , sem enginn veit við hvað eru að fást og fréttir frá þeim og tilkynningar eru þokukenndar og virðast fremur settar fram í þágu feluleiksins en til upplýsingar .
Reiðir rukkarar Fjármálaráðherra , sem á að vera fulltrúi almennings , sat á milli skilanefndarmanna þegar sagt var að Íslandsbanki ( áður Nýi Glitnir , áður Gamli Glitnir , áður Íslandsbanki , áður Fjárfestingarbanki atvinnulífsins og áður Iðnaðarbanki , Verslunarbanki og Útvegsbanki og ef til vill eitthvað fleira ) væri að fara í hendur kröfuhafa Gamla Glitnis , eins og þeim hafði verið gefinn kostur á .
Hver gaf þeim kost á því ? Hvar fór fram umræða um þá niðurstöðu ? Eitt er víst að þjóðin var ekki spurð .
Engin ákvörðun var tekin um þetta á þjóðþinginu , og bréfritari minnist þess ekki að þar hafi farið fram umræða , jafnvel málamyndaumræða , um þessa þýðingarmiklu atburðarás .
Fjármálaráðherra , sem á að vera fulltrúi almennings , fagnaði " þessari niðurstöðu " mjög .
Svo át hann eftir spjallandi spekingum af hinum og þessum rásum að það hefði í för með sér gríðarlegan ávinning að stórir erlendir bankar með þekkt vörumerki kæmu að þessu eignarhaldi .
Hinn ókosni yfirmaður efnahagsmála tók í sama streng .
Hvaða upplýsingar hefur sá maður sem almenningur hefur ekki ? Þessi aðkoma myndi tryggja tengsl við góða lánveitendur og viðskiptaaðila í framtíðinni , sögðu báðir .
Þetta hljómar svo sem ekki illa og jafnvel skynsamlega , ef aðstæðum er réttilega lýst .
Kröfuhafar bankanna eru sjálfsagt ekki verri en aðrir , en hinu má ekki gleyma að þeir eru hér í hlutverki reiðra rukkara en ekki fjárfesta og munu horfa til þess hlutverks á undan öllum öðrum .
En þar að auki má spyrja sig hvernig kröfuhafahópurinn lítur út .
Ekkert hefur verið upplýst um það fremur en annað .
Almenningi er ætlað í upplýsingaleysinu að ímynda sér að hér séu öflugir og grónir erlendir bankar á ferðinni komnir hingað með langtímafjárfestingu í huga , sem myndu því standa við bakið á viðkomandi banka , sem þeir ættu þó aðeins einhvern minnihluta í , ef róður bankans tæki að þyngjast .
En þótt svo væri að eignarhaldinu yrði þannig varið þegar upp yrði staðið , er slík viðskiptaleg tryggð harla ólíkleg , svo ekki sé meira sagt .
Miklu líklegra er að þegar harðnaði á dalnum myndu þessir eigendur flýja eins og fætur toguðu , í ljósi þess hver aðkoma þeirra að bankanum var .
Hún kom ekki til af góðu .
Þeir neyddust til að taka þar stöðu , af því að það var næstversti kosturinn sem þeir höfðu .
Hvaða upplýsingar hafði fjármálaráðherrann ? Fréttablaðið var með athyglisverða frétt á forsíðu sinni sl. miðvikudag .
Þar segir meðal annars : " Sjóðir sem högnuðust á falli íslenska efnahagslífsins eru meðal helstu kröfuhafa bankanna .
" Og í upphafi fréttarinnar segir ennfremur : " Vísbendingar eru um að bandarísku vogunarsjóðirnir sem veðjuðu gegn íslensku bönkunum í fyrravor eignist Íslandsbanka og Nýja Kaupþing að mestu leyti .
" Blaðið heldur því jafnframt fram að þetta séu sömu aðilar og keyptu skuldatryggingar á íslenska banka í fyrravor með þeim afleiðingum að vaxtakjör þeirra fóru upp í hæstu hæðir og afleiðingarnar urðu þær að vantraust á viðkomandi bönkum varð algert og fjármögnun , sem var erfið fyrir varð ómöguleg .
Þetta hafi með öðrum orðum flýtt fyrir falli bankanna .
Nú hefur þessi forsíðufrétt Fréttablaðsins ekki fengist staðfest fremur en svo margt annað varðandi skilanefndir og samskipti þeirra við kröfuhafa .
En þegar þetta er ritað hefur fréttin heldur ekki verið rengd eða hún sögð villandi .
Spurningin hlýtur því að vera sú hvaða upplýsingar fjármálaráðherrann hafði þegar hann var með vangaveltur um ágæti þess að fá öfluga og trausta erlenda banka að íslenska bankakerfinu .
Hafi hann vitað eins og við hin lítið sem ekkert hefði hann væntanlega látið vera að fimbulfamba þetta .
En hafi verið handfastar upplýsingar á bak við orð ráðherrans , af hverju kemur hann þeim ekki á framfæri við umbjóðendur sína ? Ekki hefur þetta neitt með hina heilögu bankaleynd að gera , sem virðist byggjast á heilagasta lagabókstaf sem Lagasafnið geymir .
Hins vegar hefur þetta örugglega með upplýsingaskyldu stjórnvalda að gera og þá kröfu sem almenningur hefur um gegnsætt stjórnkerfi og pukurlausa umræðu .
Óvissa um væntanlega eigendur bankanna Mjög er reynt að gera einkavæðingu bankanna á sínum tíma tortryggilega .
Er það fremur auðveldur leikur og mjög spilað á að menn eru fljótir að gleyma .
Fyrst bankarnir fóru á hausinn hlýtur einkavæðing þeirra að hafa verið röng , ef ekki hluti af gegndarlausri spillingu , gott ef ekki glæpsamlegri spillingu .
Í síðustu viku urðu þau tímamót í Bandaríkjunum að eitthundraðasti bankinn fór á hausinn síðan á miðju ári 2007 er kreppan hófst .
Lætur nærri að þar hafi einn banki farið á höfuðið í viku hverri síðan þá .
Ekki eiga menn þar í landi kost á að kenna einkavæðingu um .
Í rauninni eru málefnalegar forsendur til að ræða um einkavæðingu bankakerfisins .
Skrifaðar hafa verið ýtarlegar skýrslur um einstaka þætti hennar og Ríkisendurskoðun hefur gert á henni yfirgripsmikla úttekt .
Ferlið var gagnsætt , það var opið , og færustu erlendu ráðgjafarstofnanir fengnar til verks á öllum stigum .
Allir sem vildu gátu boðið í bankana .
Eftirspurnin var mun minni en vonast var til og varð því að gera allmargar atrennur .
Allt liggur þetta fyrir .
Æskilegt er samt sem áður , þótt ekki væri nema vegna umræðunnar , að sett væri á laggirnar enn ein rannsókn á þessu ferli og helst fengnir til hennar erlendir sérfræðingar og fagaðilar , sem eingöngu nýttu hérlenda til aðstoðar og stuðnings .
Kostnaður yrði auðvitað meiri en ella , en þýðingarmikið er að setja það ekki fyrir sig .
Hitt þarf ekki að fá neina aðila til að segja okkur , að einkavæðingarferlið á sínum tíma var fyrir opnum tjöldum gert , en nú eru einhverjir að eignast tvo af þremur íslensku bönkunum án þess að nokkur viti hverjir þeir eru .
Enginn veit hvaða kosti ríkið átti í stöðunni .
Almenningur fær engan möguleika til að hafa áhrif á þróun málsins .
Enginn veit af hverju í ósköpunum ekki var farin hefðbundin uppgjörsleið í skiptum við þessa kröfuhafa .
Augljóst er þó að þeir eru að fá meira í sinn hlut en hefðbundin aðferð hefði gefið .
Enginn veit hvað gerist ef það eru í raun vogunarsjóðir , sem eru að eignast bankana .
Eru þeir verri en aðrir kann að vera spurt .
Þeir eru þó örugglega kvikustu fjárfestar sem hægt er að fá .
Þeir svífast einskis til að hámarka stundargróða .
Mesta skammaryrði útlendinga um gömlu íslensku bankana á gullaldarárum þeirra var að þeir væru fremur vogunarsjóðir en bankar .
Því miður var meira til í þeim skætingi en móðgaðir landar héldu .
En ekki líta allir á orðið vogunarsjóð sem niðrandi .
Því vitað er um að minnsta kosti einn þjóðhöfðingja sem stoltur lýsti sjálfum sér sem stjórnanda í stórum vogunarsjóði , þegar útrás var enn allra meina bót .
