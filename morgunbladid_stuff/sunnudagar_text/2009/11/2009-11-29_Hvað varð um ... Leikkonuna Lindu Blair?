Linda Blair var aðeins 14 ára þegar hún sló í gegn sem andsetna stúlkan Regan MacNeil í Exorcist árið 1973 .
Umboðsskrifstofa hennar hafði upphaflega litla trú á henni þar sem hún mælti með 30 skjólstæðingum sínum í hlutverkið og var Blair ekki í þeim hópi .
Fyrir atbeina móður sinnar komst Blair hinsvegar í prufur og árið 1974 hlaut hún Golden Globe-verðlaunin fyrir frammistöðu sína og var að auki tilnefnd til Óskarsverðlauna en tapaði fyrir annarri barnastjörnu , hinni 10 ára Tatum O ' Neal .
Talið var víst að Blair hlyti verðlaunin en eftir að í ljós kom að útvarpsleikkona nokkur léði hinni andsetnu Regan rödd sína og að staðgenglar og brúður hefðu verið notaðar að miklu leyti , þótti ljóst að Óskarinn yrði ekki hennar .
Í kjölfarið lék hún í nokkrum afar umdeildum sjónvarpsmyndum , þar sem hún var iðulega í hlutverki misnotaðs barns , og loks framhaldi Exorcist , sem kom út 1977 .
Eftir það lék hún mestmegnis í litlum , sjálfstæðum kvikmyndum en Blair sóttist aðallega eftir hlutverkum í myndum ólíkum Exorcist þar sem hún óttaðist að festast í hlutverki andsetnu stúlkunnar .
Þar að auki tók hún að sér fjölda aukahlutverka í sjónvarpsþáttum en oftar en ekki tengdust þeir að einhverju leyti hryllingi eða yfirnáttúrulegum hlutum .
Farin í hundana Eins og stundum hendir barnastjörnur átti Blair erfitt með að fóta sig þegar frægðarsólin tók að dvína .
Hún leiddist út í eiturlyf , drakk áfengi ótæpilega og átti í skammvinnum og stormasömum ástarsamböndum .
Síðustu árin hefur hún hinsvegar heldur betur snúið við blaðinu .
Hún gaf út bókina Going Vegan um hvernig ætti að tileinka sér líf án dýraafurða og þó hún leiki í einstaka sjónvarpsmynd snýst líf hennar að miklu leyti um samtök hennar , Linda Blair WorldHeart Foundation .
Samtökin einbeita sér að því að bjarga og þjálfa upp hunda sem hafa verið misnotaðir og vanræktir og skildir eftir á götum Los Angeles eða í hundaskýlum víðsvegar um borgina .
