Getur verið að við séum alls ekki nógu mikið ber ? Að við séum komin allt of langt frá upprunanum og flest orðin óþarflega spéhrædd af því einu að vera sífellt að fela nektina með fataleppum ? Erum við löngu villt af veginum ? Þegar Guð skapaði Adam og Evu hefur hann tæplega ætlast til að þau væru mikið að hylja sig með einhverjum lörfum .
Flestar myndir af þeim skötuhjúum sýna þau nakin og frjáls og laus við alla feimni .
Reyndar eru þau stundum með vesæl laufblöð til að fela kynfærin en það kemur til af blygðunarsemi þeirra sem á penslunum héldu eða blygðunarsemi þeirra fyrir hönd væntanlegra áhorfenda .
Ég tel afar litlar líkur á að flökrað hafi að þeim Adam og Evu að rembast við að halda salatblaði fyrir tólum sínum þar sem þau skoppuðu berrössuð um allar þorpagrundir og nutu ásta í tíma og ótíma eins og önnur dýr í Paradísargarðinum .
Við þurfum ekki að velkjast í vafa um hversu nektin var þeim eðlileg , því það stendur svart á hvítu í sjálfri Biblíunni : " Og þau voru bæði nakin , maðurinn og kona hans , og blygðuðust sín ekki .
" ( Fyrsta bók Móse , 2:25 ) Mannslíkaminn er listaverk og við ættum að losa okkur við þessa ásköpuðu skömm , brjóta af okkur hlekkina og æfa okkur markvisst í því að njóta eigin nektar og annarra .
Jafnvel gera ákveðna vikudaga að berrössuðum dögum .
Þó íslensk veðrátta hamli vissulega klæðleysi undir berum himni þá er full ástæða til að hvetja fólk til að striplast innan veggja heimilisins við sín hversdagsstörf .
Hella til dæmis upp á morgunkaffið á Evuklæðum einum fata , gefa sér góðan tíma til að spranga um á sprellanum eftir bað , fara í hlutverk nakta apans við uppvaskið og leyfa enga flík aðra en varalit þegar hillur eru skrúfaðar saman .
Ástmaður sem ryksugar íklæddur engu öðru en sokkunum getur alveg bjargað deginum .
Og náttföt ættu fyrst og fremst að vera kvöldklæði , það er móðgun við snertiþörf mannskepnunnar og skrokkinn allan að sofa í náttfötum .
Við megum ekki gera blessaðri húðinni það að pakka henni inn í bleðla , loksins þegar hún er laus undan amstri dagsins .
Guð var klókur þegar hann klæddi Adam og Evu í þetta stærsta og stórkostlega líffæri : Húðina .
Hún er fata best , svona líka næm , sendandi frá sér unaðsboð til heilans við minnsta áreiti .
Og hún æpir á að komast í snertingu við aðra húð .
Guð vissi alveg hvað hann var að gera , hann þurfti nefnilega að tryggja að við héldum við mannkyninu .
Hvur man ekki eftir þeirri unaðslegu upplifun að finna í fyrsta sinn nakinn líkama upp við sinn bera kropp ? Við megum ekki gleyma að sinna allri þessari húð sem leynist undir fötunum .
Klæðum hvert annað oftar úr við óvænt tækifæri og dekrum við húð hvert annars , hvort sem hún er heit og sveitt eða ísköld og þvöl .
Vanmetum ekki nektina .
Verum meira ber .
Vinsældir tyrkneskra baðhúsa og finnskra gufubaða sýna svo ekki verður um villst að fólk kann því upp til hópa afskaplega vel að vera nakið saman .
Að lokum legg ég til að við innleiðum nekt í hinar ýmsu íþróttir .
Hvílíkt augnakonfekt væri að horfa á tvo karlmenn takast á allsnakta í íslenskri bændaglímu , snúa hvor annan niður með hælkrók eða klofbragði .
Slík fangbrögð myndu fylla skammdegið af gleði .
