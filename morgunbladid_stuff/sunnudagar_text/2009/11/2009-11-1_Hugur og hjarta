Samstarf þeirra Barða Jóhannssonar og fransk-ísraelsku söngkonunnar Keren Ann Zeidel hefur gefið af sér góðan ávöxt , eða svo fannst mér í það minnsta er ég sat í smekkfullum salnum í Pleyel-tónleikahöllinni í París sl. þriðjudagskvöld og beið eftir að þau birtust á sviðinu .
Sinfóníusveitin Orchestre Lamoureux var búin að koma sér fyrir með stjórnandann Christophe Mangou fremstan í flokki og íslenski stúlknakórinn ( dodecatetinn ? ) einnig .
Aðeins var beðið eftir aðalstjörnunum , Lady & Bird - Það voru allir komnir til að sjá þau .
Þau Barði og Keren Ann hittust á bar í París árið 2000 , en hann var þá staddur ytra að fylgja eftir plötunni You , sem hann gaf út í nafni Bang Gang .
Keren Ann var líka að kynna skífu , var að slaka á eftir tónleika þar sem hún flutti lög af sinni fyrstu sólóplötu , La Biographie de Luka Philipsen .
Það fór vel á með þeim Barða og Keren Ann , því þó þau séu um margt ólíkir listamenn eiga þau líka sitthvað sameiginlegt .
Í kjölfar þessara óvæntu kynna skiptust þau á plötum og ákváðu í framhaldinu að reyna að vinna saman að einhverri tónlist .
Sú vinna fór svo fram sumarið 2003 í Brussel og gekk vel , bráðvel reyndar , því þau leyfðu sér að prófa allt , eitt lagið til að mynda samið og tekið upp á ferðatölvu með kassagítar og diktafón og hluta af heyrnartólum sem hljóðnema .
Þess má og geta að samhliða upptökunum á Lady & Bird skrifuðu þau Barði og Keren Ann eins konar dagbók sem gallerí í París gaf út í 500 eintökum Platan Lady & Bird kom svo út þá um haustið , um líkt leyti og Bang Gang-platan Something Wrong og sólóplata Keren Ann Not Going Anywhere .
Í umsögn um plötu Lady & Bird sagði í Morgunblaðinu : " Barði Jóhannsson er séní og Keren Ann líka .
Vonandi er þetta samstarf Lady & Bird aðeins upphafið á langlífri og dásamlegri vináttu .
" Þessi orð hins skarpskyggna gagnrýnanda urðu að áhrínsorðum , því þau Barði og Keren Ann hafa haldið samstarfinu áfram og vinátta þeirra styrkst með árunum .
Þau hafa þannig lagt hvort öðru lið við sólóskífur , samið tónlist fyrir kvikmyndir , til að mynda fyrir heimildarmynd um Andy Warhol , sömdu lag fyrir fyrir frönsku hraðlestirnar TGV , sem var mest spilaða auglýsing Frakklands fyrir þremur árum og svo má telja .
Þau hafa líka haldið tónleika öðru hvoru undir nafninu Lady & Bird eftir því sem færi hefur gefist , héldu fyrstu tónleikana í Amerísku kirkjunni í París 30. janúar 2004 , fyrir fullri kirkju , nema hvað , og síðan í Íslensku óperunni á Listahátíð í Reykjavík .
Umfang tónleikanna hefur aukist smám saman og náði nýjum hæðum þegar Þorvaldur Bjarni Þorvaldsson tók að sér að útsetja lög úr safni þeirra Barða og Keren Ann , ýmist lög sem þau höfðu samið hvort í sínu lagi eða saman .
Þessi herlegheit voru síðan flutt með viðhöfn í Háskólabíói í júní á síðasta ári á vegum Listahátíðar og hljóðrituð til útgáfu .
Platan , sem heitir La Ballade Of Lady & Bird , kom út um daginn , og í tilefni hennar var efnt til tónleikanna í Salle Pleyel í París .
Lögin sem Þorvaldur útsetti eru af ýmsum skífum þeirra Barða og Keren Ann ; af sólóplötum Keren Ann : Not Going Anywhere , Nolita og Keren Ann og af plötum Barða / Bang Gang : Ghosts From the Past og Something Wrong , en lokalag tónleikanna er af plötunni góðu Lady & Bird , einskonar samba , villt og settleg í senn , sem sýnir einkar vel hverju þau áorka saman .
Þau Barði og Keren Ann eru bæði önnum kafin við eigin tónlistariðkan , Keren Ann með sinn sólóferil og Barði í gervi Bang Gang og sem hann sjálfur í ótal verkefnum öðrum , sönglagakeppnum , leikhúsmúsík , kvikmyndatónlist , upptökustjórn og svo má lengi telja .
Þegar við Barði setjumst niður til að spjalla á kaffihúsi við stjörnutorg þeirra Parísinga daginn eftir tónleikana er Keren Ann einmitt stödd í hljóðveri að ganga frá tónlist við myndina Thelma , Louise et Chantal , sem fjallar um miðaldra konur sem sletta úr klaufunum , en í myndinni er grúi gamalla franskra sönglaga sem Keren Ann útsetur upp á nýtt fyrir helstu söngkonu Frakklands , en hún sér líka um sjálfa kvikmyndatónlistina .
Næst á dagskrá hjá henni er svo ný sólóskífa en upptökur á henni hefjast í september .
Hvað Barða sjálfan varðar er hann rétt nýbúinn að vinna tónlist fyrir sýningu í Þjóðleikhúsinu , en síðan hefur hann vinnu við sína sólóskífu á næstu dögum .
" Við Keren verðum hvort í sínu lagi og síðan gerist það á einhverjum tímapunkti að leiðir okkar liggja saman og þá endum við með eitt lag hvort á annars plötu , " segir Barði og talar greinilega af reynslu .
Það er nú svo að þegar búið er að færa lögin þeirra Barða og Keren Ann í sparibúninginn hans Þorvaldar Bjarna , sem er reyndar frábærlega fagur , kemur mjög vel í ljós hvað þau eru ólíkir lagasmiðir ; þó lögin séu komin með sama yfirbragð og hljóm eru þau gerólík ; Barði nákvæmari og skipulagðari , hans hugmyndir í fastari skorðum , en Keren Ann aftur á móti frjálslegri - hugur og hjarta .
Barði tekur undir þetta að hluta , því þó hann sé ekki sannfærður um mína lærðu útlistun á muninum á þeim segir hann að víst séu þau ólíkir lagasmiðir , " en það krossar samt , við nálgumst hvort annað á einhverjum punkti .
Gott dæmi um það er að á síðustu sólóplötum okkar voru tvö lög , eitt á hvorri plötu , sem voru eins og systkini , meira að segja melódíurnar , en samt hafði hvorugt okkar verið að hlusta á það sem hitt var að gera .
Ég hugsa ekkert um Keren þegar ég er að gera mínar plötur , og hún ekki um mig , en svo endar það með því að við gerum nokkur lög saman og hún tekur eitt og ég eitt .
Þá eru nokkur lög eftir sem enda einhvers staðar , eða kannski hvergi , kannski í lagabanka sem verður kveikja að nýrri Lady & Bird-plötu eða nýju Lady & Bird einhverju .
" Ekki er nema von að maður velti því fyrir sér hvort þetta sé ekki einmitt það sem þau eigi að gera , leggja meiri vinnu og áherslu í Lady & Bird , en Barði segir að þó það sé verið að leggja drög að frekari verkefnum , frekara tónleikahaldi á næsta ári , sé aðal samstarfsins það að vinna ekki undir einhverri pressu , " að hafa frelsi sem við höfum ekki sem sólóartistar og geta fyrir vikið látið allt flakka og leikið okkur .
Við vorum að tala um það núna að gera aðra plötu , fara saman í stúdíó og sjá hvað gerist og 99% líkur á að af því verði , en engin leið að sjá fyrir hvenær og hvernig , það getur vel verið að það komi eitthvað annað fyrst .
" Keren Ann er framarlega í flokki þeirra tónlistarmanna franskra sem hafa endurvakið franska sönglagahefð , nouvelle chanson kalla menn það þar í landi , og nýtur sífellt meiri vinsælda í heimalandinu .
Hvað Barða varðar þá hefur hann líka unnið sér nafn ytra og á tónleikunum í Salley Pleyel verð ég vel var við það að fólk þekkir hans lög ekki síður en hennar ; fyrirfram hafði ég búist við því að þorri áheyrenda væri kominn til að heyra í Keren Ann , en Barði á sína áheyrendur , það fer ekki á milli mála .
Þegar ég impra á þessu segist Barði alltaf spila fyrir fullu húsi í Frakklandi , eða svo hafi það verið hingað til í það minnsta .
" Keren Ann spilar eðlilega í stærri sölum , en ég held alltaf fullt af tónleikum í Frakklandi þegar ég gef út plötur og það er alltaf fyrir fullu húsi .
Svo má ekki gleyma því að Lady & Bird á marga aðdáendur líka og margir voru komnir til að sjá þau .
" 