Það er kannski sérkennilegt að hafa aðallega áhuga á tónlist og matargerð ! Tónlistin er alltaf einhvers staðar innan í manni en matargerðin er líka mikil skemmtun .
Mér finnst óskaplega gaman að elda og sérstaklega með öðrum , " segir Sverrir Páll Erlendsson , íslenskukennari við Menntaskólann á Akureyri og áhugamaður um mat .
Ekkert toppar það – ef góð tónlist er leikin á meðan , segir hann .
Lengi býr að fyrstu gerð " Ég á dálítið mikið af matreiðslubókum , margar eru fallegar en ég fer ekki oft eftir þeim .
Fæ hugmyndir en finnst ég ekki þurfa að fara eftir uppskriftunum .
Mér hefur hins vegar alla tíð þótt ég þurfa að fara eftir uppskriftum þegar ég baka , nema pönnukökur .
Ég hef oft reynt að gera þær eftir uppskrift en það hefur ævinlega mistekist ! " Hann segir músík og matargerð fara vel saman enda hvort tveggja list , þótt sumir átti sig ekki á því .
" Ég á góða vinkonu sem hváði þegar ég lýsti því yfir , einhvern tíma þegar ég var að elda í veislu , hve gaman ég hefði af þessu .
Henni hefði aldri dottið í hug að það væri gaman , hún hefði alltaf eldað heima hjá sér af því hún þurfti að gera það .
" Sverrir Páll telur það afskaplega hollt ungum börnum , ekki síst drengjum , að fá að fylgjast með því sem gert er í eldhúsi .
" Ég fékk að hjálpa til við að elda og baka hjá mömmu minni og ömmu heima á Siglufirði , og þannig verður maður sjálfbjarga .
Mér finnst voðalegt nú þegar komið er á 21. öldina að enn séu til karlmenn sem eru ósjálfbjarga í eldhúsi ; geta varla soðið vatn .
" Sverrir Páll miðlar ekki nemendum MA einungis kunnáttu sinni í íslenskum fræðum því á þemadögum – Ratatoski – býður hann gjarnan upp á sýnikennslu um mat ; fjallar um krydd eða grænmæti " eða sýni krökkunum hvað hægt er að gera við fiskflak , kjötsneið eða kjúklingabringu .
Það þarf ekki að vera flókið en menn þurfa að hafa hugmyndaflug .
Sumir krakkanna kunna bara að henda núðlupakka í pott .
Það verður enginn fullorðinn á því ! " Hvítlaukur og kúamykja Einhverju sinni var Sverrir Páll á ferð um Kaliforníu ásamt fóstursyni sínum og konu hans ; þau óku um sveitir norður til San Francisco en ákváðu að stoppa og forvitnast þegar þau komu að bæ þar sem mikill og góður hvítlauksilmur tók allt í einu við af kúamykjulyktinni .
" Það var í Gilroy .
Við komust að því að í bænum er árleg hvítlaukshátíð þar sem fram fer matreiðslukeppni .
Þar er líka tónlistarhátíð og meira segja hjólreiðakeppni ; Tour de Garlic .
Ég veit reyndar ekki hvernig hún tengist hvítlauknum ! " Í bænum borðuðu þau Sverrir Páll ýmsa afbragðs rétti úr hvítlauk .
Þau komust að því að árið áður hafði uppskrift að hvítlauksís unnið til verðlauna á hátíðinni , hann var ekki til að þessu sinni en mörgum árum síðar fann Sverrir heimasíðu keppninnar á vefnum , sendi út línu og falaðist eftir uppskriftinni .
Fékk hana senda um hæl og kveðst hafa sagt mörgum frá .
" Sumir þekkja mig sem manninn sem bjó til hvítlauksísinn .
" Hann segir lykt af ísnum ekki mikla en bragðið sé yndislegt .
Meginuppskriftina að mokkaísnum sem hann gefur fann Sverrir Páll í kaffibók fyrir mörgum árum .
Þetta er frábær tvenna segir hann ; hvítlauks- og mokkaís .
Hvítlauksís og mokkaís – góðir saman Hvítlauksís Þessa uppskrift fékk Sverrir Páll senda frá aðstandendum hinnar árlegu Gilroy-hvítlaukshátíðar í Kaliforníu .
2 blöð af matarlími ¼ bolli af köldu vatni 2 bollar af mjólk 1 bolli af sykri örlítið salt 2 msk .
af sítrónusafa 2 hvítlauksrif , smátt söxuð 2 bollar af rjóma Matarlímið lagt í bleyti í kalt vatn .
Mjólkin , sykurinn og saltið hitað að suðu .
Matarlímið leyst upp í heitri mjólkinni .
Mjólkurblandan er kæld nokkuð .
Þegar hún er ylvolg er hvítlauknum og sítrónusafanum bætt út í .
Þessi blanda er kæld vel , uns hún rétt byrjar að þykkna eða stífna .
Þá er þeyttum rjómanum bætt út í , hrært vel og varlega og blandan loks sett í skál eða bökunarform og fryst .
Mokkaís með kaffibættum rjóma og möndluflögum Ísinn : 125 g suðusúkkulaði 4 egg 4 matskeiðar sterkt kaffi 1 ¼ bolli rjómi 1 msk .
kaffilíkjör ½ bolli sykur Rjóminn : ¼ til ½ l af rjóma 1-2 msk af rótsterku espressókaffi Hnefafylli af ristuðum möndluflögum Bræðið súkkulaðið í vatnsbaði .
Þegar það er bráðið , hrærið eggjarauðunum vandlega út í einni og einni í einu og kaffinu líka .
Stífþeytið rjómann og bætið út í hann kaffilíkjörnum .
Stífþeytið eggjahvíturnar og blandið sykrinum smátt og smátt saman við þær .
Hrærið fyrst saman blönduna með súkkulaðinu og rjómann .
Hrærið síðan eggjahvítublöndunni saman við .
Fryst í bökunarformi .
Borið fram í smáskálum og skreytt með kaffibætta rjómanum og möndluflögunum .
