Hvar sem myndir Svavars Guðnasonar hanga , taka menn eftir tærum ljósvakablæ skæru litatónanna ; þetta birtist í skýrum andstæðum þegar myndir hans hanga á sýningu ásamt list frá öðrum löndum : þetta er Ísland , segir fólk .
Sá sem væri enn hótfyndnari smásmygill mundi segja : list sem á upptök sín í birtuveröld Vatnajökuls .
Þannig skrifaði Halldór Laxness um list Svavars Guðnasonar , vinar síns , árið 1968 .
Þeir sem heimsækja safn Halldórs á Gljúfrasteini heim sjá strax hvað Halldór og Auður mátu list hans mikils ; mikilfengleg málverk Hornfirðingsins , sem ólst upp við birtuspil Vatnajökuls , skipa heiðurssess þar á veggjum .
Æviverk Svavars Guðnasonar myndlistarmanns er einn hæsti tindur íslenskrar myndlistarsögu .
Hann var risi á sviði íslenskrar abstraktlistar og hróður hans hefur borist langt út fyrir íslensku landhelgina .
Reyndar gat Svavar sér fyrst nafn erlendis , þegar hann þróaði list sína í samfélagi við erlenda félaga í Danmörku á árunum fyrir fyrri heimsstyrjöld og meðan á henni stóð .
Svavar hafði haldið til Kaupmannahafnar árið 1935 til að hefja listnám en stoppaði stutt við í skóla ; Svavar var sjálfmenntaður að mestu .
Sýning Svavars í Listamannaskálanum í Reykjavík árið 1945 , þar sem hann sýndi 36 málverk auk 50 til 100 vatnslita- og litkrítarmynda , markaði tímamót .
Var það fyrsta heildstæða sýning á abstraktverkum hér á landi og var gríðarlega mikilvæg fyrir marga verðandi listamenn .
Þarna opnuðust dyr inn í heima hins óhlutbundna málverks og Svavar var ætíð síðan kollegum sínum hér fyrirmynd ; úthrópaður kannski af þeim skilningsvana , en í dag er ekki spurt að því hver hafði betur .
Skilningsleysið og þröngsýnin lét í minni pokann fyrir hinni skapandi list eins og svo oft áður .
" Ég hreinlega ruglaðist þegar ég sá þá sýningu ! " sagði Guðmunda Andrésdóttir myndlistarmaður við mig árið 1996 þegar ég spurði hana um sýningu Svavars .
" Þegar ég kom heim spurði móðir mín hvort ég væri orðin veik ! Hún heillaði mig svo , alveg hreint .
Og þá fór ég að hugsa um að byrja að mála .
Það var eins og rothögg .
Já , þetta var geysilega fín sýning og ég fór aftur og aftur .
" Varpar ljósi á þróun myndsköpunarinnar Í dag verður opnuð í Listasafni Íslands yfirlitssýning á verkum Svavars , sú fyrsta í 19 ár , en 18. nóvember verður öld frá fæðingu hans á Höfn í Hornafirði .
Svavar lést árið 1988 .
Á sýningunni verður fjöldi verka úr fórum Listasafnsins , verk úr öðrum stofnunum , þar á meðal Veðrið frá 1962 , stærsta málverk Svavars , fjögurra metra breitt , en það er í eigu Háskólans í Árósum , og þá eru mörg verkanna á sýningunni í einkaeigu .
Sýningunni er ætlað að varpa ljósi á þróun myndsköpunar Svavars frá miðjum fjórða áratugnum , er hann kom sér fyrir í Danmörku , alveg fram á níunda áratuginn .
Nú gefst kostur á að sjá veglegt úrtak myndverka hans en óhætt er að segja að sérstakur og persónulegur myndheimur Svavars haldi áfram að hrífa listunnendur sem aldrei fyrr , þótt það sem áður voru frumlegir og umdeildir flugeldar séu nú virðulegir hornsteinar íslenskrar listasögu .
Sýning sem skipti sköpum í myndlist Íslendinga Björn Th. Björnsson listfræðingur segir í bók sinni Íslensk myndlist að óhætt mundi að fullyrða að sýning Svavars sumarið 1945 " hafi ekki valdið teljandi hneykslun .
Hefði hún þó haft allt eðli til þess í venjulegu árferði .
En þetta sumar stríðslokanna var í hugum manna tími endurskoðunar og uppgjörs við margt hið liðna " .
Björn Th. segir að þetta hafi verið meira en sýning ein : " Það var skerfur , og hinn fyrsti á menningarsviðinu , til endurtengingar við Evrópu og þá róttæku tíðarvitund sem þar hafði búið um sig undir ægishjálmi styrjaldar og hersetu .
" Í hrífandi bók um málarann , sem heitir einfaldlega Svavar , lýsir Thor Vilhjálmsson þessari sýningu sem " skipti algjörlega sköpum í myndlist Íslendinga og gerði menn ýmist ofsahrifna eða örvita af hneykslun .
Hún neyddi alla til að taka afstöðu með eða móti afstraktlist " , skrifar Thor .
Hann rekur feril listamannsins , sem lét fljótt að sér kveða eftir að hann kom til Kaupmannahafnar árið 1935 og bjó um tíma við þá afarkosti að neita sér um allt sem ekki þjónaði málverkinu .
Hann " ruddist um fast " , skrifar Thor , " og lét enga tign óprófað , hafði skamma dvöl á akademíunni kenndri við kóng og nennti ekki að sjúga ryk í lungu sín í sölum hægfara hefðar .
Þannig var allt lagt í sölurnar fyrir listina ...
" og brátt var Svavar " kominn í slagtog við þá sem fremst fóru , í kallfæri við þá sem voru einna óstýrilátastir yngri mannanna og gat sér æ meira orð meðal þeirra sem leiddust endurtekningar hins gamalkunna , mældu sig við það stærsta og ferskasta " .
Eltist frekar við lax en heimsfrægð Á styrjaldarárunum var Svavar í fararbroddi listamanna sem komu að útgáfu tímarits er nefndist Helhesten .
Á þeim tíma tók hann þátt í sýningum sem vöktu mikla athygli , en meðal félaga hans voru listamenn sem áttu eftir að verða meðal hinna kunnustu á sínu sviði í Evrópu norðanverðri , ekki síst eftir að hluti hópsins , og þar á meðal Svavar , gekk til liðs við þá sem stóðu að alþjóðlega listtímaritinu Cobra árið 1948 .
Þegar Svavar fluttist alfarinn til Íslands árið 1951 hélt hann áfram sambandi við Cobra-félaga , en einangrunin hefur eflaust haldið honum utan dyra sem opnuðust félögum hans .
Thor segir í bók sinni að á sjötta áratugnum hafi komið uppskerutími fyrir Cobra-félaga Svavars " og urðu sumir heimsfrægir en Svavar galt þess að hafa flut snemma til Íslands , auk þess sem hann hirti ekki um að svara bréfum en kaus heldur að eltast við lax en heimsfrægð " .
Hvernig á að lýsa list Svavars ? Halldór Laxness talar um tæran ljósvakablæ skæru litatónanna og þegar Thor talar um hið kunna svokallaða " fúgutímabil " , sem hefst um 1940 , þá verða myndirnar " bundnar öflugum rímböndum lita og forms , allt sveigt undir aga svo vaknar hrynjandi sem allt lýtur , formspilið allt og sterkir og ferskir litirnir í margvísri byggingu með hugvitsgleði sem kveikir ný og ný tilbrigði svo haglega að hvergi verður þvingað .
Það er öguð sátt náttúru og formkenninga úr myndmáli tímans , úr landvinningum heimslistar ...
" Björn Th. segir að þegar Svavar og félagar hans í Danmörku voru að móta myndheim sinn á fjórða ártug liðinnar aldar hafi málverkið ekki átt að vera nein vitsmunaleg niðurröðun , þar sem málarinn stæði álengdar við verk sitt eins og byggingarmeistari , heldur " skyldi málverkið vera maðurinn sjálfur , ytri tjáning þeirrar innri þarfar sem knýði hann til listar " .
Hann ætti að nota hin hreinu myndmeðul , " liti , form , hrynjandi , styrk , stærðir og afstæði , til þess að tjá að áhrifamiklum leiðum það sem væri efniviður allrar listar , manninn sjálfan " .
Og ljóðrænt flugið einkenndi persónulegar úrlausnir og endurspeglast í skáldlegum heitum verkanna , á borð við Útsunnanklakkar , Hágöngur , Kosmískt landslag , Hvítalog , Íslandslag og Gullfjöll .
Bera Nordal listfræðingur tókst einnig á við að lýsa verkum Svavars í orðum , í sýningarskrá 1990 .
Hún segir að þótt verk Svavars séu óhlutbundin í eðli sínu , þá læði hann inn kunnuglegum formum og náttúruskírskotun : " grímum , augum , fjallatindum , vatni ...
" En hún segir verkin líka margbrotin og margræð og þau hrökkvi undan of nákvæmum skilgreiningum .
" Einkenni verka hans er ljóðrænn tónn , þó að þau séu oft byggð upp á flókinn hátt .
Þau þróast sem síendurtekið stef .
" Einn af risum íslenskrar myndlistar " Okkur fannst vera kominn tími á að sýna Svavar myndarlega , " segir Halldór Björn Runólfsson , forstöðumaður Listasafns Íslands .
Hann segir að lengi hafi staðið til að setja saman sýningu sem yrði einnig sett upp erlendis , og þá var væntanleg bók um Svavar ákveðinn hvati .
" En aðalatriðið er að fram eru komnar kynslóðir sem þekkja manninn og list hans ekkert .
Við fáum lánuð mörg verk innanlands og Veðrið , þetta mikla og merkilega verk , kemur frá útlöndum .
Svavar er einn af risum íslenskrar myndlistar og í raun stendur hann jafnfætis stóru bandarísku abstrakt-expressjónistunum ; Veðrið sýnir það vel .
" " Fólk á að kaupa myndir , sem það getur ekki fellt sig við " Matthías Johannessen , skáld og ritstjóri , átti samtal við Svavar Guðnason árið 1959 , fyrir hálfri öld , þegar Svavar stóð á fimmtugu .
Samtalið er endurbirt í nýju úrvali samtala Matthíasar sem Skólavefurinn gefur út .
Matthías spyr Svavar meðal annars að því hvort ekki hafi verið miklir fordómar út í afstraktmálverkið í Kaupmannahöfn þegar hann byrjaði að mála , rétt eins og hér .
" Jú , alveg rétt .
Fyrsta afstraktsýning sem ég tók þátt í þar í borg , var haldin í Charlottenborg , og ég held það hafi verið með fyrstu afstraktsýningum í Danmörku .
Þetta var stór sýning með fjölda málverka , og voru þau flest í modernískum stíl .
Dag nokkurn í byrjun sýningar komu tveir stórvirðulegir forstjórar , stönzuðu í ganginum og horfðu á málverkin um stund , síðan snýr annar sér að einum okkar og segir : " Er þetta list ? " og benti á eitt af málverkunum sem héngu á forstofuveggnum .
Málarinn fór auðvitað hjá sér , en sagði þó : " Jú , það ætla ég .
" Þá gretti forstjórinn sig og segir : " Já , einmitt .
En það get ég sagt yður , ungi maður , að ef þetta héngi á kamrinum mínum , mundi ég fjandinn hafi það fara út í skóg að skíta .
" Já , ég segi það satt , svona var nú þetta góði í þá daga , en eitthvað hefur það nú lagast upp á síðkastið .
" Listirnar breytast rétt eins og fólkið Svavar fór líka að tala um list og fordóma við Matthías .
" Fólk á að kaupa myndir , sem það getur ekki fellt sig við , " segir hann .
Það er jafnnauðsynlegt og að setja joð í sár .
Það er athyglisvert , að maður , sem sker sig í fingur með óhreinum hnífrata , setur ekki sykurmull í sárið , heldur joð .
Áður fyrr var salt sett í sár , stundum var jafnvel haft gall með .
Menn skilja , að það getur verið nauðsynlegt að svíði í sár , en ef málverk eða ljóð eru annars vegar , þá vilja menn ekki annað en sykurvatn .
Foreldrar hafa mikla löngun til að þröngva sínum smekk upp á börn sín , en það er engu minna ofbeldi en t.d. að þröngva stjórnmálaskoðunum upp á fólk .
Á foreldrunum hvílir mikil ábyrgð , þegar þau velja börnum sínum listaverk .
Þeir eiga alls ekki að hugsa um , hvaða list sé að þeirra geði .
Þeir eiga að minnast þess , að listirnar breytast rétt eins og fólkið .
" 