Það er viðeigandi , í kjölfar flensu sem framdi fjandsamlega yfirtöku í nýliðinni viku , að hefja helgina á myndlistarsýningunni Lífróður - Föðurland vort hálft er hafið í Hafnarborg .
Síðasti sýningardagur er sunnudagurinn 1. nóvember og því ekki seinna vænna að sjá fjölskrúðug verk ólíkra listamanna , sem fjalla um hafið en út frá ólíkum sjónarhornum .
Egill Sæbjörnsson opnar sýningu í Hafnarhúsi Listasafns Reykjavíkur í vikunni og hana þarf maður að sjá strax ; hún er á stóra helgarplaninu .
Myndlistarhátíðin Sequences , sem í ár einblínir á gjörningalist , er líka á því plani en hluta af dagskrá hennar má meðal annars finna í Regnboganum klukkan 4 á laugardaginn , þar sem sýnd verða fjögur verk , meðal annars Vitaskuld , Auðvitað ! frá sýningu Gjörningaklúbbsins í Garðskagavita á Listahátíð í Reykjavík síðastliðið sumar og tvö verk eftir Curver Thoroddsen .
Ég ætla líka að kíkja á sýningu á verkum Svavars Guðnasonar , sem verður opnuð í Listasafni Íslands um helgina .
Þó að Svavar eigi orðið sinn fasta stað í kanónunni var hann frumkvöðull í íslenskri myndlist sem hneykslaði íslenska góðborgara með sýningu í Listamannaskálanum um miðja síðustu öld .
Það verður a.m.k. gaman að spá í þræðina á milli frumkvöðla myndlistarinnar á síðustu öld og þeirra sem nú er að finna í íslenskri gjörningalist .
