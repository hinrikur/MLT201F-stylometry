Adrenalínið streymdi um æðar mér .
Ég vildi helst vera lengur úti í nepjunni en það var ekki hægt þar sem allir aðrir skulfu eins og hríslur .
Ég fann aftur á móti hitann frá hvirfli til ilja , " segir Gunnhildur Ragnarsdóttir , 56 ára MND-sjúklingur , sem kom í fyrsta skipti í fjögur ár , svo heitið geti , út undir bert loft í vikunni .
Gunnhildur býr á annarri hæð í lyftulausu fjölbýlishúsi í Kópavogi og hefur þangað til nýlega ekki haft aðgang að búnaði sem gerir henni kleift að komast upp og niður tröppurnar í stigaganginum í hjólastólnum .
Eftir að hafa fylgst með heimsókn Evalds Kroghs , formanns Muskelsvindfonden í Danmörku , hingað til lands í fréttum að undanförnu , en hann hefur aðgang að svokallaðri notendastýrðri þjónustu fyrir lamaða og fatla , setti Gunnhildur sig í samband við Guðjón Sigurðsson , formann MND-félagsins , og Sigurstein Másson , og gerði þeim grein fyrir aðstæðum sínum .
Brugðust þeir skjótt við og sáu til þess að hún fékk að yfirgefa heimili sitt í fyrsta skipti í fjögur ár .
Gunnhildur fór með sigur af hólmi í þessari orrustu en stríðið er hvergi nærri búið .
Lokatakmarkið er aðgangur að notendastýrðri þjónustu .
" Ég get ekki sætt mig við að aðrir ákveði fyrir mína hönd hvenær ég fer í bað og hvenær ég fer út úr húsi , " segir hún ákveðin .
Klóraði Krogh í augabrúninni Gunnhildur fékk tækifæri til að hitta Evald Krogh í vikunni .
Hann er með aðstoðarmann sér við hlið öllum stundum og Gunnhildi þótti mikil upplifun að fylgjast með samspili þeirra .
" Svona á þjónusta við lamaða og fatlaða að vera .
Hvers vegna stöndum við Dönum svona langt að baki í þessum efnum ? Það var magnað að sjá aðstoðarmanninn klóra Krogh í augabrúninni , án þess að vera beðinn um það .
Svona næmur er hann .
" Árið 2000 fór Gunnhildur að finna fyrir máttleysi í öðru hnénu .
Eitthvað var ekki eins og það átti að vera .
Síðan færðist máttleysið yfir í aðra höndina og þreytu fór að gæta .
Hún gekk milli sérfræðinga í tæpt ár þangað til greiningin lá fyrir , hún er með MND-sjúkdóminn .
Gunnhildur hélt áfram að vinna í sláturhúsi Móa í Mosfellsbæ en smám saman dró af henni .
Hún fór að missa fótanna í snjónum og mígrenið , sem hrjáð hefur hana frá barnsaldri , lét til skarar skríða af fullum þunga .
Vorið 2004 var svo komið að Gunnhildur treysti sér ekki lengur til að vinna .
Hún átti orðið erfitt með gang og að halda jafnvægi og fór æ sjaldnar út úr húsi .
Haustið 2005 datt hún illa í stigaganginum heima og síðan hefur hún ekki treyst sér til að fara út .
Þegar hér er komið sögu var Gunnhildur farin að styðja sig við hækjur .
Lá í átta vikur á spítala Í september 2007 varð hún fyrir því óhappi að renna í bleytu á gólfinu og tvílærbrotna .
" Strangt til tekið fór ég þá út en á sjúkrabörum , þannig ég tel það varla með , " segir Gunnhildur sem lá í átta vikur á spítala .
Eftir að brotið var gróið óskaði hún eftir að komast á Reykjalund í endurhæfingu en " mér var sagt að ég þyrfti ekki á því að halda " .
Eftir lærbrotið hefur Gunnhildur alfarið verið í hjólastól heima .
" Sjúkraþjálfari hefur komið hingað heim en ég er ekki nægilega ánægð með þá þjónustu .
Hún vill vel en fæst ekki til að gera þær æfingar sem ég sækist eftir .
Segist ekki mega það .
Það er ekki við hana að sakast , heldur kerfið sem er alltof stíft , " segir Gunnhildur .
Sjúkraþjálfarinn er hluti af sjúkrateymi á Landspítalanum í Fossvogi sem kemur reglulega í heimsókn til Gunnhildar " til að ganga úr skugga um hvort ég sé lífs eða liðin , " eins og hún orðar það kímin .
Í teyminu eru einnig læknir og hjúkrunarfræðingur .
Þangað til í vikunni hafði Gunnhildur ekki farið í bað í tvö ár .
Móðir hennar , Inga Jóna Kristjánsdóttir , sem orðin er 81 árs gömul , getur ekki hjálpað henni ofan í baðkarið .
" Það er ekki hægt að leggja það á hana .
Í staðinn hjálpar hún mér að þvo mér með þvottapoka .
Mamma stendur sig eins og hetja .
" Gunnhildur óskaði eftir rennibraut í loftið á baðherberginu og fékk hana fyrir skemmstu .
Fyrir vikið er mun auðveldara fyrir hana að komast í baðið .
" Það var yndisleg kona , Guðrún Hafsteinsdóttir iðjuþjálfi , sem gekk í það mál fyrir mig .
Okkur var bent á hana og Guðrún hefur lyft Grettistaki .
Er stoð okkar og stytta .
Ég var margbúin að nefna þetta við sjúkrateymið á Borgarspítalanum en ekkert gerðist .
Ég var hér um bil búin að kaupa rennibrautina sjálf .
" Horfði djúpt í augun á lækninum Gunnhildur hefur um tíma barist fyrir að fá tæki sem sérhannað er til að flytja hjólastóla upp og niður tröppur .
Þótti henni sú barátta ganga hægt og dag einn þegar læknirinn var hjá henni gat hún ekki orða bundist .
" Mamma bað mig að sitja á mér , hún segir alltaf að maður fái engu framgengt með frekju , en ég gat það ekki .
Mælirinn var fullur .
Ég settist á móti lækninum , horfði djúpt í augun á honum og sagði : Ég er ekki dauð ennþá og ætla ekkert að taka upp á því á næstunni .
Kjafturinn á mér er líka í góðu lagi og ég lofa því að verði ég ekki búin að fá þennan róbóta til að flytja mig upp og niður tröppurnar fljótlega mun ég fara með þetta mál í alla fjölmiðla .
Hann starði á mig í forundran en viti menn , skömmu síðar var róbótinn kominn .
Segið svo að það borgi sig ekki að hnykla brýnnar .
" Þá var allur tækjakostur til staðar .
Eitt mál var þó óleyst : Þjónustan .
" Mig vantar aðstoðarmann til að hjálpa mér að baða mig og fara með mig út , " segir Gunnhildur sem ritaði Kópavogsbæ og svæðisskrifstofu málefna fatlaðra á Reykjanesi bréf og óskaði eftir liðveislu .
Helst notendastýrðri þjónustu .
Svæðisskrifstofan synjaði henni með þeim rökum að ekki væri lagastoð fyrir svona aðstoð .
Svar Kópavogsbæjar var á þá lund að hún ætti rétt á aðstoð til að baða sig einu sinni í viku , auk þess sem henni var boðin tíu tíma útivist á mánuði .
Hvenær á bæjarstjórinn að fara í bað ? " Þetta er í áttina en betur má ef duga skal .
Mín ósk er að fá liðveislu þegar mér hentar , ekki þegar Kópavogsbæ hentar .
Tíu útivistartímar á mánuði er ekki mikið , ein klukkustund þriðja hvern dag .
Myndi það nægja fullfrískum manni ? Síðan er óþolandi að þurfa að fara í bað klukkan tíu á föstudagsmorgnum bara af því að Kópavogsbær ákveður það .
Ætli bæjarstjórinn yrði hrifinn ef ég myndi ákveða hvenær hann baðaði sig ? " Gunnhildur segir málið hverfast um mannréttindi .
" Ég þarf að fara til tannlæknis .
Ég þarf að fara til augnlæknis .
Ég þarf að komast út í búð og kaupa í matinn .
Ég þarf að komast í banka til að sækja mér nýtt debtekort , það gamla rann út árið 2006 og bankinn má ekki afhenda mömmu kortið .
Þetta þrái ég að gera þegar mér hentar .
Ekki einhverjum öðrum .
Er það til of mikils mælst ? " Þykir leitt að hafa ekki fundið hana fyrr Guðjóni Sigurðssyni , formanni MND-félagsins á Íslandi , brá í brún þegar hann frétti af aðstæðum Gunnnhildar .
" Þetta er hræðilegt mál og ég vona innilega að ekki séu fleiri einstaklingar týndir með þessum hætti í kerfinu .
Mér þykir leitt að hafa ekki fundið hana fyrr .
" Guðjón segir að auðvitað séu tvær hliðar á öllum málum og kerfið eigi ekki auðvelt með að svara fyrir sig í einstökum tilvikum .
" Það breytir samt ekki því að það er ekki boðlegt fyrir íslenskt velferðarkerfi að kona sé árum saman föst í íbúð sinni án þess að komast út .
Það er líka ófært að hún hafi ekki komist í bað í tvö ár .
" Sjálfur kveðst Guðjón vera svo lánsamur að fá aðstoð þrisvar í viku til að baða sig .
" Það er kraftaverk inni í kerfinu .
Yfirleitt er talið nóg að fatlaðir fari í bað einu sinni í viku .
" Guðjón segir þau Gunnhildi sammála um að gera gott úr málinu og berjast áfram fyrir bættri þjónustu á bjartsýninni og húmornum .
" Vonandi erum við búin að brjóta ísinn .
Ég treysti því að Kópavogur – eins gott og er að búa þar – sjái sóma sinn í að tryggja Gunnhildi fullnægjandi þjónustu .
Við getum ekki horft upp á svona lagað .
" 