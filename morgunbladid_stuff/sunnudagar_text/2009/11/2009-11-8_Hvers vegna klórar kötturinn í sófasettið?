Það er eðlileg hegðun fyrir ketti að brýna klærnar .
Þeir teygja sig í leiðinni og klóra oftast upp fyrir sig , en stundum líka í lárétta fleti .
Tilgangurinn er ekki eingöngu að slípa klærnar , heldur eru þeir líka að merkja sér svæði .
Sérstakir kirtlar í húðinni við þófana gefa frá sér lyktarefni , svokölluð ferómón eða lyktarhormón .
Efni þessi eru líka framleidd í kirtlum í kinnum og eru ástæða þess að kettir vilja gjarnan nudda andlitinu og höfðinu upp við eigandann og húsgögn á heimilinu .
Ef þú fylgist grannt með kisunni þinni getur þú séð hvernig hún fer um heimilið og merkir markvisst ákveðna staði , það eru gjarnan horn á húsgögnum sem standa fram í rýmið eða afmarka það .
Til að bjarga húsgögnunum frá klóm kisu er gott að bjóða fram klórubretti fyrir kisu að klóra í .
Staðsetning klórubrettisins er mikilvæg , því kisa hefur vanalega ekki áhuga á að klóra í klórubretti sem er staðsett úti í horni eða langt frá þeim stöðum sem hún sjálf er búin að ákveða að mikilvægt sé að merkja .
Best er að hengja brettið upp þannig að hæðin sé nægjanleg til að kisa geti teygt úr sér í leiðinni .
Til að gera klórubrettið enn meira spennandi fyrir kisu er hægt að fá sprey eða duft úr svokallaðri kattarmyntu eða " catnip " og bera á brettið .
Þessi jurt inniheldur efni sem örva leikhegðun hjá flestum kisum og veldur einskonar vímuástandi , en það varir ekki lengi og er ekki skaðlegt eða vanabindandi fyrir kisu .
Annað ráð til að halda skemmdum í lágmarki er að klippa reglulega klær kisu .
Þá er beittasti oddurinn klipptur framan af klónni .
Best er að nota til verksins sérhannaðar klippur sem gerðar eru til að klippa hringlaga klær , því naglaklippur fyrir fólk eru hannaðar fyrir flatar neglur og hætta er á að klær kisu klofni ef þær eru notaðar .
Mikilvægt er að klippa ekki í kvikuna og er því gott að fá leiðbeiningar frá einhverjum sem þekkir til áður en klærnar eru klipttar í fyrsta sinn .
Hæfilegt er að klippa klærnar um einu sinni í mánuði .
