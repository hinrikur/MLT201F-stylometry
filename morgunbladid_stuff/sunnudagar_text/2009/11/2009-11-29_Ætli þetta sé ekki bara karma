Ætli þetta sé ekki bara karma .
Ég millilenti hér í eina viku á síðasta ári á leið frá Bandaríkjunum til Bretlands og heilaðist strax af landi og þjóð .
Fjöllin eru engu lík , Jökulsárlón er himnaríki á jörð og fólkið elskulegt .
" Það er nepalski matreiðslumeistarinn Deepak Panday sem hefur orðið en hann opnaði fyrr á árinu veitingastaðinn Eldhús á Laugavegi 60A .
Þar er reiddur fram matur að nepölskum og indverskum hætti .
Panday hitti marga landa sína meðan á dvöl hans stóð á síðasta ári en honum telst til að þeir séu á annað hundrað .
Þeir hvöttu hann til dáða .
Panday starfar hjá bresk-nepalskri veitingahúsakeðju , B.R.A.S.S. , og hafði rætt um að opna útibú á nýjum og framandi slóðum .
" Eftir dvölina hér var ég ekki í nokkrum vafa .
Ég vildi opna veitingastað í Reykjavík .
Eigendurnir samþykktu það , " segir hann .
Eldhús tók til starfa í mars og segir Panday viðtökur hafa verið vonum framar .
" 60% gesta okkar eru Íslendingar og af viðbrögðum þeirra að dæma var löngu tímabært að opna stað af þessu tagi í Reykjavík , " segir Panday sem hefur verið duglegur að kanna viðhorf gesta sinna til krása og þjónustu .
Hann sýnir blaðamanni fáein spjöld og af þeim að dæma er viðhorfið afar jákvætt .
" Það var tími til kominn að kynna Íslendingum karríið .
Það er allra meina bót .
" Hollustan í fyrirrúmi Höfuðáhersla er á ævagamla nepalska matreiðsluhefð , Newari , þar sem hollustan er í fyrirrúmi .
Annars segir Panday að hráefnið sé af afar fjölbreyttum toga .
" Markmiðið er sáraeinfalt : Að færa Íslendingum besta mat í heimi .
" Panday tekur líka mið af nágrönnunum sínum enda er indversk matargerðarlist öllum kunn .
" Nepal er svo lítið land að það er ágætt að leita í smiðju til Indverjanna líka .
" Lítið og ekki lítið , bendi ég á en íbúar Nepals eru hundrað sinnum fleiri en við Íslendingar .
Hann hlær þegar málið er sett í þetta samhengi og áréttar : " Lítið miðað við Indland .
" Þegar indverskan mat ber á góma hugsar maður ósjálfrátt um karrí og önnur krydd .
Spurður hvort hann sé ekki of sterkur fyrir mörlandann hristir Panday ákveðinn höfuðið .
" Alls ekki , gestum er í sjálfsvald sett hve kryddaðan þeir vilja hafa matinn .
Matseðillinn er mjög leiðbeinandi í þeim efnum .
" Hann leggur áherslu á persónulega þjónustu og blandar gjarnan geði við gesti .
" Ég vil kynnast hverjum og einum gesti persónulega .
Eldhús er alveg eins þeirra staður og minn .
Ég vil endilega fá viðbrögð , ekki bara jákvæð heldur líka neikvæð , þannig ég geti gert góðan matseðil ennþá betri .
Það er misjafnt hvað fólki líkar og lykilatriði að prófa sig áfram í sameiningu .
Líki þér ekki eitthvað sem ég ber á borð fyrir þig , tek ég mið að því þegar þú kemur næst .
Ef þú þá kemur aftur , " segir Panday og hlær .
Í hans huga er það persónuleg athöfn að fara út að borða og í Eldhúsi leggja menn sig í framkróka um að gera málsverðinn eftirminnilegan .
" Um leið og ég vil muna eftir gestunum vil ég að þeir muni eftir mér .
Í gærkvöldi komu hingað ung hjón til að halda upp á brúðkaupsafmælið sitt .
Þegar þau voru að fara lét ég óvænt senda þeim súkkulaðiköku í boði hússins .
Þakklætið streymdi frá þeim á eftir .
Það eru stundir sem þessar sem gefa mér mest .
Það er ekkert skemmtilegra en að gleðja fólk .
" Spurður hvort hann sé metnaðarfullur að upplagi kinkar Panday kolli .
" Ég legg hjarta og sál í allt sem ég geri .
Hverja einustu máltíð elda ég eins og ég sé að elda fyrir mína nánustu .
" Bjó lengi í Englandi Áður en Panday kom hingað bjó hann um langt árabil í Englandi .
" Þegar ég var ungur ákvað pabbi minn að senda mig þangað til náms .
Ég botnaði ekkert í þeirri ákvörðun á sínum tíma , stórfjölskyldan var öll heima í Nepal en ég látinn hírast einn í Englandi .
Fljótlega áttaði ég mig hins vegar á því að hann bar hag minn fyrir brjósti .
Í Nepal lifa foreldrar fyrir börn sín og hann vildi gefa mér tækifæri til að ná árangri í lífinu .
" Panday áttaði sig fljótlega á því að matreiðsla lá vel fyrir honum .
Eftir að hafa lært undirstöðuatriðin í Englandi sneri hann heim til Nepals og leitaði í smiðju til helstu meistara sem hann þekkti .
Móðir hans var þar fremst meðal jafningja .
" Ég hef hvergi á jarðríki fengið betri mat en hjá mömmu og hef ég þó víða komið .
Ég sé ekki eftir að hafa fengið ráð hjá henni .
Galdurinn við nepalskan mat er finna jafnvægi í kryddinu .
Noti maður of mikið af því eyðileggur maður matinn en noti maður of lítið krydd verður hann bragðlaus .
Finna þarf hinn gullna meðalveg .
" Hann sneri aftur til Englands með óteljandi uppskriftir í farteskinu og starfaði þar við góðan orðstír sem matreiðslumaður í 26 ár .
Fjölskylda Pandays er ennþá í Englandi , eiginkonan , þrjú börn og þrjú barnabörn .
" Önnur dóttir mín á von á sér í janúar og fyrir vikið gat konan mín ekki komið með mér hingað .
Hún þarf að hjálpa til með barnabörnin .
Þannig gengur lífið fyrir sig hjá okkur Nepölum .
Þau heimsækja mig eins oft og þau geta .
" Eldhús er alþjóðlegt samfélag .
Aðstoðarkokkurinn er Indverji og í þjónaliðinu eru Frakki og Tékki .
" Þetta er mjög samstilltur og góður hópur .
Ekki veitir af enda lít ég á hvern einasta starfsmann sem máttarstólpa .
Veitingastaður er aldrei sterkari en veikasti hlekkurinn .
" Flóttamaður í eldhúsinu Panday hefur auglýst mánuðum saman eftir matreiðslumanni með bakgrunn í nepalskri eða indverskri matargerð en engin svör fengið .
Aðstoðarkokkurinn kom til hans fyrir atbeina Rauða krossins .
" Hann er flóttamaður sem vantaði vinnu og ég ákvað að gefa honum tækifæri .
Hann kunni ekkert fyrir sér í matargerð þegar hann kom fyrst en ég sá strax að hann er duglegur og lærdómsfús .
Þetta hefur gengið vonum framar .
" Samt er aðstoðarkokkurinn ekki kominn á það getustig að hægt sé að skilja hann einan eftir í eldhúsinu .
" Þess vegna hef ég verið hérna sjö daga vikunnar frá því staðurinn opnaði og mun ekki una mér hvíldar fyrr en mín verður ekki saknað , " segir Panday kíminn .
Hann veit ekki hvað býður aðstoðarkokksins en vonar að hann hafi fundið fjölina sína í lífinu .
" Kannski verður hann betri matreiðslumaður en ég og hefur af mér vinnuna , " segir hann og brosir .
Panday aðhyllist bæði búddisma og hindúisma og hefur fyrir vikið ekkert við slíkar vendingar að athuga .
" Verði það sem verða vill .
" Enda þótt Panday hafi ekki búið í Nepal lengi leitar hugurinn stöðugt heim .
Um þessar mundir styrkir hann tíu ungmenni til náms .
" Þetta eru ekki háar upphæðir á vestrænan mælikvarða en fúlgur fjár í Nepal .
Það er gaman að geta orðið að liði .
Ég er skuldbundinn fósturjörðinni , " segir Panday en fjölskylda hans á einnig land þar eystra sem hún hefur íhugað að láta heimilislausum í té .
Spurður hvort hann eigi einhvern tíma eftir að snúa heim svarar Panday : " Það finnst mér ólíklegt .
Hvar á maður svo sem heima ? Núna á ég heima á Íslandi og gæti vel hugsað mér að bera beinin hérna .
" 