" Við vildum gefa fólki kost á að koma og njóta þess matar sem hefur lengi notið vinsælda í Mývatnssveit því hér eru ríkar hefðir , " segir Ólöf Hallgrímsdóttir , bóndi í Vogafjósi í Mývatnssveit .
Um næstu helgi verður kaffihúsið opnað þar á ný eftir gagngerar breytingar og um leið ný sveitabúð þar sem boðið verður upp á afurðir býlisins sem og þjóðlegt og landbúnaðartengt handverk .
Og af nógu er að taka .
Bændurnir í Vogafjósi framleiða meðal annars eigin osta , bæði mozzarellaost og salatost sem svipar til fetaosts .
Osturinn er lagður í olíu kryddaða með jurtum sem eigendurnir tína á svæðinu , s.s. blóðberg og hvannafræ .
Þá framleiða bændurnir eigið hangikjöt og silung , bæði reyktan og grafinn , kindakæfu , silungakæfu , hverabrauð og sultur , svo eitthvað sé nefnt .
" Við erum með blandaðan búskap , bæði kýr og kindur eins og forfeður okkar .
Við látum slátra fyrir okkur í sláturhúsi en tökum svo allt okkar kjöt heim og notum það sjálf , bæði fyrir veitingastaðinn og til þess að selja afurðirnar okkar beint frá býlinu .
" Hún segir hugmyndina um sveitabúðina og veitingastaðinn hafa einnig sprottið af löngun til að halda við gömlum framleiðsluaðferðum .
" Við gerum þetta með sama hætti og okkur var kennt þegar við vorum að alast upp , á nákvæmlega sama hátt og pabbi okkar og afi gerðu .
Undantekningin er kannski osturinn , því okkar ostframleiðsla er svolítið nútímalegri en þeirra þar sem við erum með aðrar ostategundir en þá voru búnar til .
" Um næstu helgi stendur mikið til , því auk þess að opna sælkerabúðina hefst aðventudagskrá staðarins .
Þar ber hæst jólahlaðborðin í hádeginu á laugardögum og sunnudögum samfara leiksýningunni Aðventunni í flutningi Möguleikhússins .
Boðið verður upp á hefðbundinn jólamat beint frá býlinu og rúsínan í pylsuendanum er eftirrétturinn sem eru ábrestir bornar fram með bláberjasultu og þeyttum rjóma .
ben@mbl.is 