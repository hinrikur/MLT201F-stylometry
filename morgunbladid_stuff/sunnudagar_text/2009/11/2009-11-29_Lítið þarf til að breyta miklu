Gott starf er unnið hjá Unicef , barnahjálp Sameinuðu þjóðanna , sem stendur fyrir degi rauða nefsins og safnar heimsforeldrum til að styðja uppbyggingarstarf í Mósambík .
Það er erfitt fyrir Íslendinga að ímynda sér þau bágu kjör og þær ömurlegu aðstæður sem fólk býr við á þeim slóðum .
Ekki þarf annað en að nefna að 12% barna lifa ekki fyrsta aldursárið , lífslíkur við fæðingu eru 42 ár , 70% skóla eru án vatns og hreinlætisaðstöðu og 1,6 milljónir barna eru munaðarlausar .
Um 470 þúsund börn hafa misst annan eða báða foreldra vegna alnæmis , enda eru 16,3% þjóðarinnar alnæmissmituð .
Og þetta er tölfræði , sem getur verið afar miskunnarlaus , þegar örlög einstaklinga eru annarsvegar .
Eftirminnilegast úr ferð Ilmar Kristjánsdóttur leikkonu , sem lagði leið sína til Mósambík í október í fyrra , er eitt barn , sem var alnæmissmitað og " hafði misst foreldra sína og átti einn tómat til að borða .
" Það er ekki nefnt í tölfræðinni .
Í viðtali í Sunnudagsmogganum í dag rifjar Ilmur upp ferð sína .
" Í Mósambík blasti við allt annar veruleiki og maður gat einhvern veginn ekki haft áhyggjur af því að góðærið á Íslandi væri að fara til fjandans .
Á sama tíma horfði ég á börn í tötrum fá vítamínsprautu til að þau dæju ekki úr næringarskorti .
Krepputalið hefur aldrei haft nein áhrif á mig og ég held að dvölin í Mósambík , þegar sjokkið kom , hafi töluvert með það að gera .
Ef maður hugsar um grunnþarfirnar , þá eigum við nóg af vatni , jarðhita , hús og fisk í sjónum – það getur ekkert farið úrskeiðis .
Þarna hefur fólk ekki einu sinni vatn .
Þá verður viðmiðið annað .
" Auðvitað er mikilvægt að þjóðir sem betur standa leggi sitt lóð á vogarskálarnar til þess að bæta lífið í vanþróuðum ríkjum .
Skref í þá átt er að taka þátt í átaki Unicef og Íslendingar eru í aðstöðu til þess – lítið þarf til að breyta miklu í lífi einstaklings .
Styrmir Gunnarsson , fyrrverandi ritstjóri Morgunblaðsins , ræðir um nýja bók sína , Umsátrið , í samtali við Sunnudagsmoggann .
Titillinn vísar til þess að 2008 var þjóðin umsetin , seðlabankar grannríkja okkar tóku höndum saman um að loka okkur inni og reka í fangið á Alþjóðagjaldeyrissjóðnum .
Þar hefðu þessar sömu þjóðir , Bretar og Hollendingar , með stuðningi Frakka og Norðurlandanna , sagt að Íslendingar fengju ekki aðstoð nema skrifað yrði undir Icesave .
Styrmir segir að nú sé tímabært að " útfæra fulltrúalýðræðið og þróa áfram yfir í beint lýðræði " .
Hann segir að eftir hrunið sjái hann ekki að þetta sé hægt að gera á neinn annan veg en " að við galopnum allt samfélagið , að hér verði allt opið " .
Styrmir gagnrýnir að byrjað sé að einkavæða bankana að nýju með því að afhenda þá erlendum lánardrottnum án þess að sett hafi verið ný löggjöf í kringum starfsemi banka og fjármálafyrirtækja .
" Þessi einkavæðing er framkvæmd af vinstri stjórn , fyrstu raunverulegu ómenguðu vinstri stjórninni á Íslandi , án þess að sett hafi verið nokkur löggjöf um bankakerfið , þó ekki væri nema til að tryggja að ekki væri lengur hægt að reka viðskiptabankastarfsemi og fjárfestingabankastarfsemi saman undir einum hatti .
" Forustumenn í íslenskum stjórnmálum hafa ekki sagt hvernig þeir ætla að leiða Ísland inn í 21. öldina .
Þeim væri hollt að lesa bók Styrmis .
Sumir þeirra kunna að láta boðberann trufla sig , en þeir ættu að einbeita sér að boðskapnum .
