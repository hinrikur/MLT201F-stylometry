Fyrri hálfleikurinn í leik Atlético Madrid og Chelsea í Meistaradeild Evrópu Á Vicente Calderón í vikunni var leiðinlegur .
Hrútleiðinlegur .
Ekkert útlit var fyrir að sá seinni yrði skárri , eða þangað til lágfætt ungmenni sté upp af varamannabekk heimaliðsins , Sergio Agüero , kallaður Kun eftir japanskri teiknimyndahetju sem hann hafði yndi af í æsku .
Við það herbragð hins nýbakaða knattspyrnustjóra Atlético , Quique Flores , æstust leikar .
Agüero var ekki búinn að vera inni á vellinum nema í þrettán mínútur þegar viðstöðulaus þrumufleygur hans þandi út netmöskva Chelsea-marksins .
Við það rumskuðu þeir blástakkar , einkum endurnærður Didier Drogba , sem svaraði með tveimur mörkum .
Hafði hann álíka mikið fyrir því framtaki og að reima á sig skóna .
Nú skilur maður hvers vegna Atlético hefur fengið á sig 29 mörk í fimmtán leikjum í öllum keppnum á yfirstandandi leiktíð .
Í seinna markinu var engu líkara en Fílabeinsstrendingurinn væri úti að spóka sig með hundinn .
Varnarmennina hristi hann af sér eins og flugur .
Svona til málamynda .
Eftir þátt Drogbas héldu Chelsea-menn að björninn væri unninn .
Lái þeim hver sem vill .
Sergio Agüero var á öðru máli .
Þegar dæmd var aukaspyrna á gestina skammt utan vítateigs í uppbótartíma var ekki um annað að ræða en skrúfa tuðruna í bláhornið .
Petr Cech greip í tómt .
Aumingja Tékkanum hefur örugglega liðið þetta kvöld eins og hann væri staddur á meistaranámskeiði í skotfimi .
Jöfnunarmarkið var svo sem akademískt .
Chelsea marserar áfram í næstu umferð keppninnar en Atlético er úr leik .
Samt slær langþráð von í brjóstum stuðningsmanna Madrídarliðsins – Kun er kominn á ról .
Afleitt gengi hingað til á leiktíðinni Frammistaða Atlético hefur verið langt undir væntingum það sem af er leiktíð , auk þess að vera úr leik í Meistaradeildinni er liðið í fallsæti í spænsku úrvalsdeildinni , með aðeins sjö stig úr níu leikjum .
Annað stóð til eftir að Atlético hafði hafnað í fjórða sæti deildarinnar í fyrra .
Ógengið dró dilk á eftir sér .
Í lok síðasta mánaðar var knattspyrnustjórinn Abel Resino , sem um árabil lék með Atlético , látinn taka pokann sinn eftir aðeins átta mánuði í starfi .
Inn á sviðið steig Quique Flores , sem skólaður var til á næsta bæ – hjá Real Madrid .
Hann á ærið verk fyrir höndum .
Form Agüeros hefur verið í samræmi við form liðsins .
Fyrir leikinn í vikunni hafði hann aðeins gert tvö mörk í deildinni og tvö mörk í forkeppni Meistaradeildarinnar .
Meira er vænst af manni sem skorað hefur 47 mörk á tveimur síðustu árum og lagt upp önnur tuttugu .
Skyldi tvennan í vikunni kveikja í Agüero ? Ef til vill hefur hann haft gott af því að setjast á bekkinn .
Agüero kom fyrir metfé , um 23 milljónir evra , frá Independiente í heimalandi sínu sumarið 2006 .
Þar hafði hann slegið met sjálfs Diegos Maradonas þegar hann hlaut eldskírn sína aðeins fimmtán ára og 35 daga gamall .
Eftir frekar rólega byrjun í skjóli skæðasta miðherja heims , Fernandos Torresar , sprakk hann út veturinn 2007-08 og hefur haldið sínu striki síðan , fyrir utan örlítið hliðarspor að undanförnu .
Agüero hefur verið einn eftirsóttasti miðherji Evrópu á umliðnum misserum og mörg fremstu félög álfunnar sýnt honum áhuga , svo sem Inter Milano og Manchester United .
Þá hefur hann verið þráfaldlega orðaður við Chelsea .
" Það er almennilegt af mönnum að halda því fram að ég hafi burði til að leika með Chelsea , einu besta liði í heimi , " sagði Agüero við AS-fréttastofuna eftir leikinn .
" Ég er stoltur af áhuga félaga af því tagi en það breytir ekki mér og mínum þankagangi .
Í raun og veru langar mig ekki að hugsa um önnur félög .
Ég er staðráðinn í að berjast til síðasta blóðdropa fyrir Atlético .
Mér finnst næstum eins og ég hafi fæðst hérna .
Ég hef gengið gegnum súrt og sætt með félaginu og líður ákaflega vel hjá því .
" Svo mörg voru þau orð .
Áhugi stórveldanna og virðing fyrir kappanum hefur samt örugglega ekki dvínað í vikunni .
Alltént ekki Chelsea .
Sergio Leonel Agüero del Castillo er 21 árs .
Fæddur í Quilmes , Argentínu , 2. júní 1988 .
Hann lék 54 leiki fyrir Independiente ( 2003-06 ) og skoraði 23 mörk .
Hann hefur leikið 122 leiki fyrir Atlético og gert í þeim 44 mörk .
Tuttugu sinnum hefur Agüero skrýðst landsliðsbúningi Argentínu frá árinu 2006 og sjö sinnum komið knettinum í markið .
Tengdasonur Maradonas Enda þótt Sergio Agüero sé kunnur fyrir eigin fótmenntir er hann ekki síður frægur fyrir að vera tengdasonur einnar mestu goðsagnar í sparkheimum , Diegos Armandos Maradonas .
Hann er kvæntur yngri dóttur goðsins , Gianninu , og ól hún honum soninn Benjamín Agüero Maradona 19. febrúar á þessu ári .
Einhverjar vonir verða líklega bundnar við hann þegar fram líða stundir .
Þeir tengdafeðgar , Agüero og Maradona , hittast ekki bara í fjölskylduboðum því sá síðarnefndi er eins og flestir vita landsliðsþjálfari Argentínu um þessar mundir .
Argentínumenn reru mikinn galeiðuróður til að tryggja sér þátttökurétt á heimsmeistaramótinu í Suður-Afríku næsta sumar en komust á endanum heilu og höldnu í höfn .
Agüero var töluvert undir árum á leiðinni en missti sæti sitt í liðinu á lokasprettinum eftir að hin stríðmannaða framlína liðsins hóf að skjóta púðri .
Ekki er þó ólíklegt að hann verði kominn aftur á sinn stað þegar HM hefst í júní .
Agüero hefur þegar unnið til metorða með landsliðinu en hann varð ólympíumeistari með Argentínu í Peking í fyrra , gerði þá m.a. tvö mörk í fræknum sigri á erkifjendunum , Brasilíu , í undanúrslitum .
Agüero kemur úr barnmargri fjölskyldu en hann á sex systkini .
Hann ku vera mikill aðdáandi J.R.R .
Tolkiens og er með nafn sitt , Kun Agüero , húðflúrað á framhandlegginn á því ástsæla tungumáli tengwar .
