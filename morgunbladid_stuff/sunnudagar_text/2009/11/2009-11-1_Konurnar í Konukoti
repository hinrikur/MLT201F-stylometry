Konukot er athvarf fyrir konur sem hafa hvergi höfði sínu að að halla .
Þangað mega þær koma þótt þær séu undir áhrifum en mega ekki neyta vímuefna á staðnum .
Konukot fagnar nú á haustmánuðum fimm ára afmæli og af því tilefni var rætt við konurnar sem bæði koma að starfseminni og hafa nýtt sér þjónustuna .
Í stríði við lífið Hún háði stríð daglega og óvinir leyndust í hverju horni , ýmist klæddir í einkennisföt eða larfa .
Fjandmanninn mesta var barátta að forðast , því hann var hún sjálf .
Með sprautuna að vopni þau mættust á kaldranalegum vígvelli .
Þráin að finna fyrir nálinni yfirtók alla skynsamlega hugsun .
Hún lét undan og áhyggjur og sorg hurfu um stund .
Skammvinn vellíðanin leið hjá þegar kvölda tók og stríðið hófst á ný með nýjum degi .
En nú hefur hún lagt gamalkunnum vopnum og leitað á náðir meðferðarfulltrúa .
Hún tekur fram nýtt hernaðartæki , vonina .
Heimilislausum sýnd virðing Verkefnastjórinn Kristín Helga Guðmundsdóttir Konukot var stofnað á haustmánuðum 2004 og byrjaði sem tilraunaverkefni Reykjavíkurdeildar Rauða kross Íslands en Reykjavíkurborg útvegaði húsnæðið í Eskihlíð 4 .
Upphaflega var um tveggja ára tilraunaverkefni að ræða sem átti svo að endurskoða þegar ljóst væri hvort þörfin væri til staðar að verkefninu loknu og eins hvort konurnar myndu nýta sér þessa þjónustu .
Að tveimur árum liðnum var niðurstaðan sú að þörfin var til staðar því á fyrstu tveimur árunum sýndu sig um 40 konur .
Þá var kominn grundvöllur fyrir frekara samstarf við Reykjavíkurborg og árið 2006 gerðu svo Velferðarsvið Reykjavíkurborgar og Reykjavíkurdeild Rauða krossins með sér samning þess efnis að Reykjavíkurdeildin sæi áfram um rekstur Konukots en fengi rekstrarfé frá Velferðarsviði borgarinnar .
Sjálfboðaliðar skipa stórt hlutverk " Það má segja að þetta sé dæmigert Rauðakrossverkefni að því leytinu til að það er farið af stað fyrir minnihlutahóp sem á sér ekki málsvara , " segir Kristin Helga Guðmundsdóttir verkefnastjóri Konukots .
" Verkefnið leit ekki út fyrir að vera sjálfboðaliðavænt í byrjun og var það aðallega vegna opnunartíma athvarfsins , sem var til að byrja með frá kl. 21 á kvöldin til kl. 9 á morgnana .
Það þótti ekki líklegt að hægt væri að manna þennan tíma með sjálfboðaliðum og voru starfsmenn ráðnir á næturvaktirnar .
Þegar opnunartíminn var síðan rýmkaður skapaðist nýtt rými fyrir sjálfboðaliðavaktir , " segir Kristín .
Í Konukoti vinna milli 30 og 40 sjálfboðaliðar sem standa vaktir frá kl. 17-22 .
Margir félagsráðgjafanemar nýta sér þetta tækifæri og bjóða fram krafta sína og kynnast þá um leið konunum sjálfum og málaflokknum innanfrá .
En það eru ekki eingöngu háskólanemar sem vinna sjálfboðaliðastörf í Konukoti , þar vinnur fólk með ólíka menntun og starfsreynslu sem vill einfaldlega láta gott af sér leiða .
Aukning lífsgæða með tilkomu Konukots Áður en Konukot var stofnað var Gistiskýlið í Þingholtsstræti eina úrræðið fyrir konur sem voru heimilislausar .
Þar voru karlar alltaf í meirihluta og má telja nokkuð víst að sumar konur sem þurftu á tímabundnu athvarfi að halda hafi oft veigrað sér við því að nýta sér það úrræði .
Það var því heilmikil aukning á lífsgæðum fyrir þessar konur að Konukot var stofnað en vissulega ekki nóg .
Til eru úrræði fyrir karla þar sem þeir eiga lögheimili og mega búa þó að þeir séu í neyslu .
Ýmis skilyrði fylgja þó , á staðnum er starfsmaður og íbúar mega ekki taka með sér gesti inn á heimilið .
Það má því segja að viss hvati sé ennþá til staðar til að taka næsta skref , s.s. að flytja t.d. í félagsbústaði .
" Auðvitað vonumst við eftir slíku úrræði fyrir konur sem fyrst , en það er í vinnslu , " segir Kristín Helga Þurfa að sigrast á eigin fordómum Þó að flestar konur sem leita skjóls í Konukoti séu í neyslu og / eða eigi við geðræn vandamál að stríða þá er mikilvægt að það komi fram að það er ekki einhlítt .
Og þó aðstæður kvennanna séu slæmar þurfa þær samt sem áður oft að sigrast á eigin fordómum gagnvart staðnum og þá kannski helst yngri konurnar .
" Það er líka viss ímynd sem fylgir orðinu athvarf og dettur fólki oft í hug grár beddi , súpa og stór ausa þegar því orði er kastað fram .
Konurnar verða því margar hverjar hissa þegar þær koma inn í fyrsta skipti og sjá hversu heimilislegt og notalegt athvarfið er .
Hugsanlega styður eða kveikir það löngun hjá konunum til að komast á annan stað í lífinu , " segir Kirstín Helga .
Ástand kvennanna sem leita til Konukots er misjafnt en hvernig sem það er , leitast sjálfboðaliðar og starfsmenn af fremsta megni við að sýna þeim öllum virðingu , bæði með viðmóti og með umhverfinu .
Markmiðið er að mæta konunum þar sem þær eru staddar og gera þeim lífið sem bærilegast á meðan þær dvelja í athvarfinu .
Alkóhólismi er ekki aumingjaskapur og uppgerð Starfsmaðurinn Jóhanna Þorgrímsdóttir Ég var alin upp í alkóhólisma og var gift tveimur alkóhólistum og því má eiginlega segja að alkóhólismi sé sá sjúkdómur sem ég þekki einna best þó að ég hafi ekki glímt við hann sjálf , " segir Jóhanna Þorgrímsdóttir , starfsmaður í Konukoti , þegar hún er spurð út í hvers vegna hún hafi valið sér þennan óvenjulega vinnustað .
" Það hefur hjálpað mér mjög mikið að vinna hérna og ég hef öðlast ákveðinn skilning á þessum sjúkdómi .
Ég veit að alkóhólismi er ekki einhver aumingjaskapur og uppgerð .
" Eiga oft notalegar stundir við sjónvarpið Jóhanna segir að konur í neyslu séu oft þreyttar , leiðar og pirraðar og því komi stundum upp töluverður órói í Konukoti en alla jafna eiga þær bara notalegar stundir þar sem þær spjalla eða horfa á sjónvarpið og fá sér t.d. popp með góðri mynd .
Jóhönnu finnst mikilvægt að konurnar skynji að hún vilji þeim vel og að hún beri virðingu fyrir þeim sem manneskjum .
Hún segir að viðhorf hennar skili sér til baka þegar konurnar sýna henni virðingu á móti .
" Þær eru náttúrlega bara einstaklingar eins og við öll , nema þær eru bara veikar , " segir Jóhanna .
Það er mikill kraftur sem fylgir Jóhönnu og af henni geislar bæði góðmennska og gleði .
Hún ber það með sér að vera klettur fyrir hvern þann sem á þarf að halda .
Þegar gengið er á hana og hún spurð hvort hún hafi unnið sams konar störf áður verður hún treg til svars .
" Já , ég hef oft sinnt fólki í kringum árin sem hefur glímt við alkóhólisma .
" Þegar ýtt er enn frekar á hana , þ.e. hvar hún hafi sinnt því fólki segir hún : " Ég ætlaði nú alls ekki að tala um þetta en ég er búin að vera í frjálsu kirkjunum undanfarin ár .
Ég frelsaðist fyrir 19 árum .
" Hefur ekki enn rotað neinn með Biblíunni Jóhanna segist finna fyrir fordómum gagnvart trúmálum og þá sérstaklega frjálsu kirkjunum og ræðir því helst ekki trú sína við aðra en þá sem eiga trú .
Þegar hún byrjaði í Konukoti var hún beðin um að ræða ekki trúmál við gestina og hún hefur alla tíð virt það .
Hún segir þó margar konur í Konukoti eiga lifandi trú og ef þær sækist eftir því að fyrra bragði að ræða trúmál við hana geri hún það , alveg eins og hún ræði önnur málefni við þær sem ekki eigi trúna .
" Ég treð aldrei trú minni upp á neinn og hef ekki enn rotað neinn með Biblíunni , " segir hún og hlær .
Þegar Jóhanna er innt eftir því hvort hún hafi fundið fyrir einhverjum breytingum á starfsemi Konukots síðastliðið ár segir hún þær ekki eins miklar og búast mætti við .
Hún segir aftur á móti að það hafi aukist að konur af erlendu bergi brotnar nýti sér þjónustu Konukots og einhver dæmi hafa verið um það að konur hafa komið hér til lands og fengið vinnu ásamt húsnæði .
Vinnuveitandi segir þeim svo upp , fyrirvaralaust , og þær missa þá um leið bæði húsnæði og starf sitt og lenda á götunni .
Þó að ákveðinnar stéttaskiptingar gæti meðal kvennanna í Konukoti segir Jóhanna þær duglegar að styðja hver aðra í erfiðleikum sínum .
Fyrir konunum er það mikil nautn að fá að fara í sturtu og þvo fötin og Jóhanna segir þær stundum gleyma sér og tala um Konukot sem heimili sitt en hún þarf þá að minna þær á að þetta sé ekki heimili þeirra , aðeins tímabundið stopp .
Fannst vandamál sín óyfirstíganleg en brast í söng En saga Jóhönnu er ekki síður merkileg en saga gestanna í Konukoti .
Eins og fram kom hér að framan ólst hún upp við alkóhólisma og giftist tvisvar alkóhólista .
Hún segist hafa verið föst í heimi alkóhólismans og það var ekki fyrr en hún náði að brjóta sig út úr honum sem líf hennar fór að breytast .
" Mér fannst vandamál mín vera óyfirstíganleg og ég hafði átt mjög erfitt með svefn en svo gerðist það bara einn daginn að allt breyttist .
Ég var við það að gefast upp og var örugglega á barmi taugaáfalls .
Ég var í bakaríinu í Hveragerði , en ég var að vinna þar um tíma , og eins og hendi væri veifað þá leystist ég , eins og það er kallað .
Bara einn tveir og þrír urðu öll mín vandamál að engu og mig langaði bara til að syngja .
Þegar ég kom svo heim hringdi ég í vinkonu mína og sagði henni að ég héldi að ég væri að verða vitlaus .
Kallinn var farinn með annarri konu , ekki til króna á heimilinu , búið að lemja mig í klessu og líf mitt í rúst en mig langaði bara til að syngja .
Frá þeim degi hef ég sofið eins og ungbarn og ég fékk þennan mikla frið .
Síðan þá hef ég verið dugleg að vinna stöðugt í mér og ég er búin að syngja og dansa í 19 ár .
" Seldi bílinn og fór til Flórída í biblíuskóla Stuttu eftir atvikið í bakaríinu seldi Jóhanna bílinn sinn og fór í fimm mánuði í biblíuskóla í Flórída .
Hún tók tvo yngstu syni sína með sér , þá 10 ára gamla .
Fólkið í kringum hana hélt að hún væri að ganga af göflunum og var mest hneykslað yfir því að hún skyldi selja bílinn sinn .
Hún segir þessa reynslu hafa verið ómetanlega , bæði fyrir sig og strákana sína .
Jóhanna segir að hún hafi á þessum tíma vanið sig á að vera alltaf jákvæð og tala út frá jákvæðni .
Hún segir það hafa hjálpað sér mikið og eflaust átt þátt í því að smám saman náði hún markmiðum sínum og var komin með eigin íbúð og nýjan bíl .
Jóhanna hefur sett sér það markmið í lífinu að halda áfram að láta gott af sér leiða og stefnir á að fara í sjálfboðastarf á barnaheimili í Kenía næsta sumar .
Jóhanna á fjóra uppkomna stráka og fimm barnabörn og hún brosir allan tímann sem hún ræðir um fjölskyldu sína .
" Ég er rosalega heppin með strákana mína .
Þeir hafa allir komið sér vel fyrir í lífinu og ég á frábærar tengdadætur líka .
Ég er svo blessuð og þakka guði á hverjum einasta degi fyrir börnin mín og barnabörn .
Elstu strákarnir mínir eru aldir upp í mjög miklum alkóhólisma og fengu í raun mjög erfitt uppeldi .
Þeir hafa samt náð sjálfir að vinna vel úr þeim málum .
Þegar ég svo leystist út úr viðjum alkóhólismans var eins og þeir færu á svipuðum tíma að vinna sig út úr sínum málum líka .
Yngri strákarnir mínir fóru með mér í kirkjuna þegar ég frelsaðist og þeir hafa alist upp í frjálsu söfnuðunum og eignast lifandi trú og kunna að meta lífið .
Þeir vita samt hvað alkóhólismi er þar sem pabbi þeirra er virkur alkóhólisti í dag , svo auðvitað hefur þetta alla þeirra tíð verið nálægt þeim .
Við höfum sem sagt öll náð að vinna okkur úr þeim vanda sem við vorum í og það er náttúrlega bara kraftaverk en segir okkur líka að það er alltaf von .
" Af götunni í sjálfboðaliðastarf Gesturinn Brynhildur Erlingsdóttir Brynhildur Erlingsdóttir er ein þeirra fjölmörgu kvenna sem hafa nýtt sér þjónustu Konukots .
Hún segir kotið hafa gert gæfumuninn fyrir sig þegar hún var í neyslu og átt ríkan þátt í því að hún náði sér úr viðjum fíknarinnar .
Það má eiginlega segja að ævi Brynhildar hafi verið ein þrautaganga .
Hún kynntist þó ekki vímuefnum fyrr en hún var komin á fertugsaldurinn .
Þriggja ára gömul greindist Brynhildur með alvarlegan nýrnasjúkdóm og tengjast bernskuminningar hennar að miklu leyti sjúkrahúsvist .
15 ára eignaðist hún sitt fyrsta barn og bauðst henni þá tækifæri til að láta nýfæddan drenginn sinn í umsjá móður sinnar .
Hún tók meðvitaða ákvörðun um að halda drengnum því þrátt fyrir ungan aldur vildi hún takast á við móðurhlutverkið .
Þegar Brynhildur var 22 ára hafði hún kynnst nýjum manni , orðin móðir þriggja drengja , búin að jarða tveggja daga gamla dóttur sína og hafði misst tvö fóstur eftir tuttugu vikna meðgöngu .
Í sambandi með handrukkara Brynhildur fékk stera þegar hún gekk með drengina sína tvo til að flýta fyrir þroska þeirra þar sem hún átti sögu um fyrirbura og fósturmissi .
Af steranotkun fékk Brynhildur drep í báða mjaðmaliði og leið miklar kvalir í kjölfarið .
Við tók margra mánaða sjúkrahúslega og áralöng barátta við verki í öðrum fætinum og mjöðm .
" Á þessum tíma vissi ég varla hvað vímuefnaneysla var .
Ég var bara ung en veik húsmóðir og bjó í Vogum á Vatnsleysuströnd , " segir Brynhildur .
Brynhildur skildi síðan við mann sinn , fluttist með drengina sína til Danmerkur og kynntist þar öðrum manni frá Túnis .
Brynhildur varð í tvígang ófrísk í Danmörku , eignaðist tvo drengi fyrir tímann og missti þá báða .
Annar drengurinn er jarðaður í Danmörku og hinn á Íslandi .
Brynhildur og maður hennar sáu fyrir sér að flytja til Túnis en drengirnir hennar voru með heimþrá og vildu flytja aftur til Íslands .
Brynhildur segir það óeigingjörnustu ákvörðun sem hún hafi tekið , að senda drengina til föður síns , heim til Íslands .
Við tók þá flakk hjá Brynhildi þar sem hún fór frá Danmörku til Túnis og var svo reglulega á Íslandi líka .
Hún flutti síðan aftur til Íslands og fór að búa með manni sem lifði líferni sem Brynhildur hafði aldrei kynnst áður .
" Hann var handrukkari og var í neyslu .
Bæði eiturlyf og önnur vímuefni höfðu bara farið fram hjá mér .
Ég byrjaði svo að reykja á þrítugsafmælinu mínu og fékk mér tattú og lokk í tunguna og það gerði ég eiginlega meira til að ganga fram af æskuvini mínum en fyrir sjálfa mig , " segir Brynhildur um upphaf vímuefnaneyslunnar .
" Svo þróaðist það þannig að strákarnir voru alltaf minna og minna hjá mér og ég fór þá að fara út að djamma um hverja helgi , en það hafði ég ekki gert áður , " segir Brynhildur .
Sprautaði sig og bjó í greni Brynhildur átti í stöðugu stríði við verkinn í mjöðminni og notaðist við verkjalyf til að lina kvalirnar .
Svo var það eitt kvöldið sem hún var verkjalyfjalaus að hún prófaði að reykja gras .
" Grasið virkaði vel á verkina hjá mér .
Svo prófaði ég að reykja hass út frá því .
Síðan fóru að koma vandræði í sambandinu og einhvern veginn upp úr þurru ákvað ég að prófa amfetamín .
Það var enginn sem hélt því að mér .
Svo leiddi eitt af öðru .
Þegar ég var komin meira í neysluna varð ég bara sjálfri mér nóg og fór að humma alla hluti fram af mér .
Ég missti síðan húsnæði mitt , var farin að sprauta mig og einn daginn var ég allt í einu komin í eitthvert greni á Frakkastíg , " segir Brynhildur .
Þegar hér var komið sögu naut Brynhildur aðstoðar Konukots .
" Þegar ég steig inn í Konukot í fyrsta skipti leið mér æðislega .
Ég upplifði mig ekki sem einhvern dópista sem var á vappi niðri í bæ og öllum var skítsama um .
Hér voru konur sem pössuðu upp á mann og maður gat þvegið fötin sín og fór aldrei svangur í rúmið eða út úr húsi , " segir Brynhildur .
Brynhildi finnst slæmt að Konukot skuli vera lokað yfir miðjan daginn og segir að þótt þetta séu ekki nema fimm klukkustundir sem þær þurfa að brúa sjálfar sé það oft erfitt fyrir konurnar og þá sérstaklega yfir vetrartímann .
" Ég er sannfærð um að ef það hefði ekki verið lokað yfir daginn þá hefði ég verið fljótari að jafna mig , því þegar maður fer út á daginn er maður fastur í þessu umhverfi .
" Vildi ekki vera amma í dópi Einn besti vinur Brynhildar var mjög langt leiddur í neyslu og þótt þau hafi getað stutt hvort annað á götunni gerði hún sér grein fyrir að hún vildi ekki feta sama veg og hann .
" Svo var ég líka með konum sem leið illa alla daga , þær voru alltaf peningalausar og rétt eftir hádegi voru þær orðnar draugfullar , farnar að garga á fólk á Laugaveginum og tala við litlu börnin .
Það var svo ekki fyrr en ég átti von á barnabarni að ég hugsaði með mér að ég vildi ekki verða öskrandi og rugluð amma á Laugaveginum .
" Þegar Brynhildur fékk svo loksins viðeigandi verkjalyf sem hentuðu henni hætti hún að finna þörf fyrir eiturlyfin .
Hún fór þá í fyrsta skipti að eigin frumkvæði í meðferð og er búin að vera edrú í eitt og hálft ár .
Hún er nú búsett á Akranesi og vinnur þar sem sjálfboðaliði fyrir Rauða krossinn .
Draumur hennar er svo að vinna sjálboðaliðastörf í Konukoti þegar tækifæri gefst til og launa þannig þá góðu umönnun sem hún hlaut þar .
Brynhildur verður meyr þegar hún talar um samband sitt við syni sína .
Hún hefur ekki hitt yngsta drenginn sinn í þrjú ár en er búin að reyna að byggja upp samband við miðjubarnið síðastliðið ár .
Hún er og hefur alltaf verið í góðu sambandi við elsta son sinn .
" Strákarnir mínir allir eru englarnir mínir og elsti strákurinn minn er eiginlega besti vinur minn líka .
" Konur voru vantalinn hópur meðal heimilislausra Sjálfboðaliðinn Elín Sigríður Guðsteinsdóttir Elín Sigríður Guðsteinsdóttir félagsfræðingur byrjaði að vinna sem sjálfboðaliði fyrir Rauða krossinn fyrir rúmu ári .
Hún hafði sett stefnuna á að gerast heimsóknarvinur í fangelsi en eftir beiðni frá Kristínu Helgu , verkefnastjóra Konukots , hóf hún að taka vaktir í Konukoti .
" Ég hafði lengi haft áhuga á því að gerast sjálfboðaliði .
Ég bjó í Hollandi í rúm sjö ár og þar kynnti ég mér sérstaklega sjálfboðaliðastörf , " segir Elín .
Í Hollandi lauk Elín meistaraprófi í félagsfræði og þegar hún flutti heim til Íslands fór hún í diplómanám í afbrotafræði við Háskóla Íslands .
" Ástæðan fyrir því að ég fór að vinna í Konukoti var að mig langaði að gera eitthvað aukalega með náminu en um leið eitthvað samfélagslegt sem viðkemur mínu áhugasviði , " segir Elín .
Jaðarhópar vekja áhuga Áhugasvið Elínar er tengt hinum ýmsu jaðarhópum og hefur hún unnið mikið með þá hópa í sínu námi , eins og til dæmis flóttamenn , innflytjendur og afbrotamenn .
Eins var Elín að vinna á Vistheimili barna áður en hún flutti til Hollands .
Elín segist sjaldan lenda í erfiðum aðstæðum á Konukoti , þó að það vissulega gerist , og finnst henni andrúmsloftið gott í kotinu og alla jafna líður henni mjög vel þar .
" Við erum til taks að spjalla við konurnar ef þær vilja það en erum samt aldrei að þröngva okkur upp á þær , " segir Elín .
Heimilisleysi í Reykjavík kortlagt En störf Elínar í Konukoti og nám hennar í Háskólanum áttu sinn þátt í því að Elín fór út í viðamikla rannsókn og kortlagningu á stöðu heimilislausra í Reykjavík í sumar .
" Ég var í valfagi í afbrotafræðinni sem heitir hagnýting jafnréttisfræðanna hjá Þorgerði Einarsdóttur .
Þar fékk ég verkefni sem fól í sér að skoða kynjafyrirkomulag .
Ég skoðaði stefnumótun í málefnum heimilislausra með samþættingu kynjasjónarmiðanna í huga .
Ég ákvað að taka fyrir heimilislausar konur og skoða þær sérstaklega út frá skilgreiningunni á heimilisleysi sem var sett fram af félagsmálaráðuneytinu árið 2005 .
Ég , ásamt mörgum sem starfa með þessum málaflokki , áleit strax að konur væru vantalinn hópur meðal heimilislausra en það var talað um í skýrslunni að 5 konur væru heimilislausar á hverjum tíma í Reykjavík .
Þessar tölur voru samt ekki byggðar á neinni rannsókn , einungis á samansafni á upplýsingum frá þjónustumiðstöðvum Reykjavíkurborgar og þannig reynt að varpa ljósi á fjölda heimilislausra í Reykjavík .
" Sætta sig við ofbeldisfull sambönd fyrir húsaskjól Elín segir að konurnar séu mun duglegri að koma sér inn á vini og ættingja en karlarnir en þær séu samt sem áður jafn heimilslausar og þeir .
Konurnar láta sig oft hafa það að búa inni á einhverjum sem er ekki endilega neitt góður vinur og um leið búa þær við það óöryggi að geta misst húsaskjól sitt hvenær sem er .
" Þó að það hafi ekki verið sýnt fram á það hér hefur verið sýnt fram á það erlendis að konur selja líkama sinn fyrir húsaskjól .
Þær sætta sig kannski frekar við ofbeldisfull sambönd fyrir húsaskjólið og taka það fram yfir lífið á götunni .
" Í kjölfar skila á verkefni Elínar var haft samband við hana og hún beðin um að vinna að rannsókn fyrir Velferðarsvið Reykjavíkurborgar sem var styrkt af Nýsköpunarsjóði námsmanna .
Rannsóknina vann hún ásamt Erlu Guðrúnu Sigurðardóttur , meistaranema í félagsfræði við Háskóla Íslands .
Rannsóknin fól í sér kortlagningu á þeim sem eru utangarðs og / eða heimilislausir í Reykjavík og eins var um að ræða vettvangsrannsókn þar sem heilsufar og félagslegar aðstæður hópsins voru skoðaðar .
Þær Elín og Erla fengu upplýsingar hjá Hjálpræðishernum , Samhjálp , Lögreglunni á höfuðborgarsvæðinu og Reykjavíkurdeild Rauða krossins .
Að auki fengu þær bæði upplýsingar og aðstoð frá Velferðarsviði Reykjavíkurborgar og Fangelsismálastofnun við rannsókn sína .
121 einstaklingur heimilislaus og / eða utangarðs í Reykjavík Þegar Elín er spurð hvers vegna þær notast við bæði orðin utangarðs og heimilislaus svarar hún : " Við notuðum bæði orðin því við áttum svo erfitt með að nota bara annaðhvort orðið þar sem utangarðs er svo vítt en heimilislaus er svo þröngt .
" Niðurstaðan sýndi að það var 121 einstaklingur utangarðs og / eða heimilislaus í Reykjavík .
Innan þessa hóps var þó 21 einstaklingur í búsetuúrræðum á vegum Reykjavíkurborgar .
Hundrað voru taldir sem ýmist voru inni á heimili vina og ættingja , í Konukoti , í Gistiskýlinu eða voru að losna úr fangelsi eða meðferð og höfðu ekki í neitt hús að venda að meðferðinni lokinni .
Eins var ákveðinn hópur sem var hreinlega á götunni og bjó í grenjum .
" Þetta er alls ekki endanleg talning og það hefði eflaust verið hægt að tala við enn fleiri aðila .
Þessi tala er því lágmarks fjöldi þeirra sem voru utangarðs og / eða heimilislausir í Reykjavík í sumar , " segir Elín .
Af þeim 121 sem skilgreindur var utangarðs og / eða heimilislaus voru 24% konur , eða samtals 29 , sem samræmist niðurstöðum svipaðra rannsókna sem gerðar hafa verið á Norðurlöndum en þar er prósenta kvenna meðal heimilislausra milli 20 og 27% .
Konur viðurkenna vanda sinn þegar þær stíga inn í Konukot " Það er samt svo erfitt að tala um ákveðinn fjölda því hann er svo breytilegur .
Að vera heimilislaus er ekki eitthvað eitt óbreytanlegt ástand , " segir Elín .
Elín segir Konukot vera gríðarlega mikilvægt fyrir þennan hóp heimilislausra kvenna en segir jafnframt að það sé ákveðin neyð í samfélaginu þar sem vantar sértækt búsetuúrræði fyrir ákveðinn hóp af konum .
Þegar konurnar stíga inn í Konukot eru þær um leið að viðurkenna vandamál sitt .
" Það eru margir sem myndu aldrei segja , ég er heimilislaus , því það fylgir þeirri staðhæfingu svo mikil skömm .
Og ákveðinn hópur kvenna sem leita í Konukot hefur ákveðna fordóma gagnvart eigin aðstæðum , " segir Elín .
Hún telur að margar ungar konur í vanda átti sig ekki á því að þetta úrræði standi þeim til boða og vill koma því á framfæri að ungar konur eru velkomnar í Konukot og mættu jafnvel nýta sér Konukot betur .
