Farandsýningin Íslensk hönnun 2009 – Húsgögn , vöruhönnun og arkitektúr var fyrst sett upp á Kjarvalsstöðum í Reykjavík á Listahátíð 2009 .
Samhliða sýningunni byrjaði Elísabet V. Ingvarsdóttir sýningarstjóri að vinna að sýningarskrá sem varð svo viðamikil að úr varð bók sem kom út síðastliðinn föstudag .
" Þetta er ekki fræðibók , " segir Elísabet um bók sína , " þá bók langar mig að gera seinna .
Þetta er meira upplýsingarit " .
Í bókinni Íslensk samtímahönnun – húsgögn , vöruhönnun og arkitektúr er varpað ljósi á verk íslenskra samtímahönnuða en verulegur skortur hefur verið á bókum sem slíkum .
Flest verkin í bókinni hafa hlotið umfjöllun í fjölmiðlum undanfarið en nú gefst áhugasömum tækifæri á að kynna sér hönnuðinn á bak við vöruna .
Valin eru verk sem gefa sem fjölbreyttasta mynd af starfi íslenskra hönnuða samtímans hvort sem það eru snjóflóðavarnargarðar á Siglufirði eða barinnréttingar í Hong Kong .
En hvernig var hægt að velja úr öllum þeim fjölda íslenskra hönnuða sem við eigum ? " Þegar valið var á sýninguna var reynt að sýna ákveðna heild en þar sem þetta er farandsýning þá setti það mér ákveðnar skorður .
Mér fannst svo mikið atriði að leggja ekki allt undir og taka bara fáar hönnunargreinar og vinna markvist með þær út frá samspili manngerðs umhverfis .
Þarna er aðeins brot af því besta innan þessara hönnunargreina .
Eins fannst mér mikilvægt að velja hönnuði sem höfðu þegar vakið á sér athygli , " segir Elísabet .
Farandsýningin Íslensk hönnun 2009 stendur enn og er nú í Ketilhúsinu á Akureyri .
signyg@mbl.is 