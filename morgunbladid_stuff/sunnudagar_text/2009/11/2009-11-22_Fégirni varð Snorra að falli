Margur verður af aurum api , " segir í Hávamálum .
Sagt var um Snorra Sturluson að hann hefði " miklu meira fé en engi annarra á Íslandi " .
Dró hann þó undan " sitt fé " er Jón murtur vildi kvænast .
Og hafa fræðimenn bent á , meðal annars í formála að Sturlungu í útgáfu Svarts á hvítu frá árinu 1988 , að ýmislegt bendi til þess að " Sturla Þórðarson hafi talið fégirni verða Snorra að falli " .
Þá er nefndur draumur Egils Halldórssonar á Borg , er Snorri flytur að Reykjaholti .
Agli birtist í svefni forfaðir hans og nafni Skalla-Grímsson og var mjög ófrýnilegur : " Hann mælti : " Ætlar Snorri frændi vor í brott héðan ? " " Það er satt , " segir Egill .
" Það gerir hann illa , " segir draummaðurinn , " því að lítt hafa menn setið yfir hlut vorum Mýramanna þá er oss tímgaðist og þurfti hann eigi ofsjónum yfir þessu landi að sjá .
" Egill kvað vísu : Seggr sparir sverði að höggva .
Snjóhvítt er blóð líta .
Skæröld getum skýra .
Skarpr brandr fékk þar landa , skarpr brandr fékk mér landa .
" Í formálanum segir að freistandi sé að " geta sér til að Sturla Þórðarson hafi sjálfur ort vísurnar inn í þessa drauma og færi sér þá í nyt til að láta skoðun sína á þróun mála í ljós .
Hann léti þá Egil birtast í draumi nafna síns til að sýna hvar skórinn kreppir að Snorra Sturlusyni : " hann er fégjarn en ekki næg kempa til að verja auðæfi sín – og þar með völd , blóð hans er " snjóhvítt ...
að líta .
" " Fall Snorra hefði mátt verða öðrum víti til varnaðar á síðari tímum .
En einhverstaðar á vegferð Íslendinga glutraðist niður lærdómur fyrri kynslóða .
Styrmir Gunnarsson ræðir um tengslin við fornsögurnar í Umsátrinu , sem kom út í liðinni viku , og vitnar í lýsingu dr. Guðrúnar Nordals á íslensku samfélagi Sturlungaaldar , en hún skrifar í Skírni : " Sturlungaöld varði aðeins í um fjörutíu ár .
Segja má , að hún hafi hafist um 1220 , þegar Snorri Sturluson gerðist hirðmaður Noregskonungs , og að henni hafi lokið með því að íslenskir höfðingjar samþykktu sáttmála við norskan konung á árunum 1262-64 .
En magnþrungnasti tíminn spannaði þó aðeins um 20 ár , frá um 1245 , þegar Sturla Sighvatsson sneri til Íslands með umboð Hákonar konungs til að vinna landið undir hann , og þar með undir sig sjálfan , og til um 1255 þegar Gissur Þorvaldsson nær undirtökunum á nýjan leik eftir Flugumýrarbrennu .
Á nokkurra áratuga tímabili virðist allt loga í illdeilum og bardögum á milli nokkurra valdsmanna , ungra karlmanna , sem voru auk þess nánir frændur , mágar og jafnvel vinir .
" Í viðtalsbók Guðrúnar Guðlaugsdóttur við Jón Böðvarsson , sem kemur út í byrjun vikunnar , ræðir fræðaþulurinn síungi um skyldleika atburðanna á Sturlungaöld við " hrunið " í íslensku efnahagslífi .
Og hann dregur athyglisverða ályktun : " Ættartengsl og samhjálp eru horfnir þættir í umhverfi okkar en í stað hafa komið annars konar tengsl : vináttubönd sem verða til í skólum eða félögum – og tengsl ýmiss konar hagsmuna eru augljós og sterk .
Óhugsandi virðist sú ósk að mannkyn hljóti þá blessun að almannahagsmunir og góðvilji komi í veg fyrir hatursþrunginn hugsunarhátt og rætist vonin um frið á jörðu .
" 