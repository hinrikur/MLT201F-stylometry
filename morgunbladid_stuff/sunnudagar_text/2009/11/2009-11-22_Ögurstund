Nú eru rúm fimm ár frá því að atbeini forseta Íslands varð til þess að ekki tókst að setja sambærilegan ramma um fjölmiðla á Íslandi og annars staðar tíðkast .
Af umfangsmikilli þjónustu forsetans við svonefnda útrásarvíkinga hefur þessi vafalítið verið skaðlegust .
Á þeim tíma fór fram töluverð umræða um það , hvort það ákvæði stjórnarskrárinnar , sem forsetinn studdist við í athöfnum sínum , veitti honum ótvíræða heimild til þess gjörnings .
Töldu ýmsir að horfa yrði til annarra ákvæða stjórnarskrárinnar jafnframt við skýringu á þessari tilteknu grein og mjög var til þess vitnað að enginn forseti í hálfrar aldar sögu lýðveldisins hefði séð ástæðu til að beita slíku valdi , þótt mjög umdeild mál sem mikla þýðingu höfðu um hag alls almennings hefðu verið fyrir þá lögð .
Þótt vit verði vissulega ekki lagt saman þannig að tífalt vit sé á staðnum ef tíu vitrir menn séu þar saman komnir , sýnir lausleg talning að fleiri lögvísindamenn virtust telja að synjunarvald forseta væri til staðar en hinir sem efasemdir höfðu , og bættu sumir þeirra reyndar við að ekki væru nein úrræði til að knýja forseta til staðfestingar lagafrumvarps gegn vilja hans .
En hitt bar flestum saman um að tilefni hlyti að vera ærið ef gripið yrði til svo umdeilds úrræðis og farið gegn vilja meirihluta Alþingis í fyrsta sinn í sögunni .
Og þar stóð einmitt hnífurinn í þeirri kú .
Vissulega var hart deilt um fjölmiðafrumvarpið og fjölmiðlaveldi þess sem taldi sig eiga mest í húfi , hins sérstaka skjólstæðings forsetans , var beitt af takmarkalausri ósvífni eins og menn muna .
En þó var þetta mikla deilumál þannig í pottinn búið að fyrirhuguð lagasetning varðandi það var ekki að neinu leyti óafturkallanleg .
Með öðrum orðum var staðan sú að nýr þingmeirihluti gat breytt slíkum lögum síðar stæði vilji til þess og voru þá mál komin aftur í hið fyrra horf .
Það vantaði því þá forsendu að ríkir og óafturkræfir almannahagsmunir væru í húfi , enda augljóst að yfirþyrmandi fjölmiðlaveldi eins aðila taldist ekki til almannahagsmuna .
Þvert á móti eins og sagan hefur sýnt .
En hvernig er staðan núna ? Þegar lög um ríkisábyrgð vegna Icesave voru borin undir forseta til staðfestingar fyrir tveimur mánuðum var hann hvattur til þess af hópi manna sem safnað höfðu nokkrum undirskriftum fyrir sinn málstað að synja um þá staðfestingu og " vísa þar með málinu til þjóðarinnar " eins og það var kallað .
Augljóst virðist af málsmeðferð forsetans að hann taldi málatilbúnað hópsins fjarri því fráleitan .
Því forsetinn gerði tvennt , sem er mjög óvenjulegt .
Hann birti sérstaka yfirlýsingu til að útskýra hvers vegna hann hefði ákveðið að staðfesta lagafrumvarpið um ríkisábyrgðina .
Þótt forsetar hafi birt slíkar yfirlýsingar áður eru þær afar fátíðar .
En forsetinn gerði annað , sem ekki er aðeins óvenjulegt heldur algjörlega einstakt .
Hann sagði í yfirlýsingu sinni : " Forseti hefur því ákveðið að staðfesta lögin með sérstakri áritaðri tilvísun til fyrirvara Alþingis .
" Eins og fyrr sagði er þessi gjörð forsetans ekki aðeins óvenjuleg heldur algjörlegra einstök .
Enda vafðist fyrir mönnum , jafnt almenningi sem lögfróðum , að skýra hvaða stjórnskipulegu þýðingu slík sérstök tilvísun forsetans hefði við staðfestingu lagafrumvarpsins .
Óhætt er að segja að niðurstaða flestra var sú að ekki yrði séð að þessi tilvísun forsetans hefði neina þýðingu að lögum .
Hann styddist enda hvorki við lög , hefðir né venjur , þegar hann tilkynnti að forsetinn staðfesti lagafrumvarpið með sérstakri tilvísun í fyrirvara Alþingis .
Voru þetta skrípalæti eða skilaboð ? Ber þá að líta svo á að tilvísun forsetans hafi verið sjónarspil eitt og leikaraskapur að ráðum ímyndarfræðinga fremur en lögfræðinga ? Það er eðlilegt að spurt sé .
En menn geta ekki leyft sér þann munað þrátt fyrir allt að svara þeirri spurningu játandi .
Hér er ekki eingöngu um persónulegt útspil að ræða .
Hér er lokaathöfn lagasetningar á ferðinni og eitt veigamesta embætti stjórnskipunarinnar á í hlut og því verður vart trúað að það sé notað í ómerkilegt pólitískt sprikl .
Og fyrst sú hlýtur að vera niðurstaðan er rétt að spyrja sig , hvers vegna greip forsetinn til svo óvenjulegrar aðferðar við undirritun laganna ? Svarið hlýtur að vera það að hann áttar sig á hvílíkir hagsmunir eru í húfi .
Og öfugt við fjölmiðlafrumvarpið eru þeir hagsmunir allir mjög til íþyngingar fyrir almenning í landinu og það sem mestu varðar að eftir staðfestingu laganna verður ekkert aftur tekið .
Maðurinn sem einn forseta hefur beitt synjunarvaldinu , og það í þágu sérstaks skjólstæðings síns , eins og flestum er nú orðið ljóst , er fullkomlega afhjúpaður ef hann gerir það ekki í máli eins og þessu .
Skoðanakannanir sýna að yfir 70 prósent landsmanna eru á móti því að lögin verði sett .
Ef þetta er ekki gjá á milli þings og þjóðar , hvað á þá að kalla það sem vísað var til árið 2004 ? Rispu ? Strik ? Og þessi " gjá " er ekki búin til af fjölmiðlaveldi .
Hún er sjálfsprottin , því flestir fjölmiðlar , þar á meðal skjólstæðingsins góða og ríkisins , hafa verið málpípur ríkisstjórnarinnar í málinu .
En ekki hefur tekist þrátt fyrir þá samþjöppun í fjölmiðlaumræðu að kæfa þessa miklu andstöðu við málið .
Forsetinn fann þá útleið úr þessum vanda sínum að vísa til þess að fjórir þingflokkar af fimm hefðu náð saman um fyrirvara við ríkisábyrgðinni .
" Samstaða hefur náðst á Alþingi og utan þess um að afgreiða lögin í krafti þessara fyrirvara og Alþingi samþykkti þá með afgerandi hætti .
" Þegar þessi yfirlýsing var gefin hefur forsetann sjálfsagt ekki grunað að hann myndi fá þetta mál aftur inn á borð til sín aðeins þremur mánuðum síðar .
Honum er vorkunn að hafa ekki látið sér detta í huga að ríkisstjórnin myndi hlaupa frá fyrirvörum sínum eins og fætur toguðu .
Og nú þegar forsetinn fær málið aftur er það statt með eftirfarandi hætti : Fyrirvararnir að engu orðnir .
Þingflokkarnir sem að málinu standa eru nú aðeins tveir af fimm í stað fjögurra af fimm eins og áður var .
Málið sem samþykkt var með " afgerandi hætti " mun væntanlega rétt skríða í gegnum Alþingi .
Áhyggjur Sigurðar Líndals Og við hefur bæst síðan síðast að einn virtasti lögspekingur landsins , Sigurður Líndal prófessor , telur bersýnilega að lög um ríkisábyrgð reyni svo mjög á þanþol sjálfrar stjórnarskrár landsins að þau megi ekki samþykkja nema áður hafi farið fram vönduð úttekt á þeirri alvarlegu stöðu .
Bréfritari var og er þeirrar skoðunar að forseti eigi ekki að beita neitunarvaldi sínu.Vilji menn þó gera undantekningu frá þeirri meginreglu , verði neyð að kalla á eða stórkostlegir hagsmunir að vera í húfi .
Eftir yfirlýsingu forsetans frá 2. september 2009 og það sem síðan hefur gerst er staðan einföld .
Staðfesti forsetinn lögin er hann ósammála ofangreindum sjónarmiðum um neyð og stórkostlega hagsmuni og heldur sig við að hinu einstæða undanþáguákvæði stjórnarskrárinnar megi aðeins beita ef sérstakir skjólstæðingar eða útrásarvíkingar eiga í hlut , svo ekki sé talað um þegar hvorir tveggja eru til staðar .
Síðasta tækifærið til að sættast við þjóðina ? Á síðari helmingi forsetatíðar sinnar þáði Ólafur Ragnar sæti í farrými fjársafnara og fjarlægðist þjóð sína á flughraða eftir það .
Þrátt fyrir að hann hafi nýlega muldrað nokkur iðrunarorð vegna framgöngu sinnar er ekkert sem enn bendir til þess að þau orð hafi komið frá hjartanu .
Því eru ekki miklar líkur á að forsetinn muni standa með þjóðinni nú þegar hann fær væntanlega síðasta tækifærið á ferlinum til þess að gera það .
