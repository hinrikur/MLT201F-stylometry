Ég er iðulega með nokkrar bækur í takinu í einu .
Það helgast ekki síst af því að ég er svo heppin að rannsóknir mínar byggja á lestri .
En ég les mér líka til eintómrar ánægju – og þá bækur af ýmsu tagi .
Stundum verða bækur ekki á vegi manns um leið og þær koma út en góð bók verður vitaskuld ekki verri þó að einhver tími líði frá útgáfu hennar .
Sumar af mínum uppáhaldsbókum eru orðnar meira en sjö hundruð ára gamlar ! Í september lagðist ég í lestur og upprifjun á kveðskap Sigurðar Pálssonar í tengslum við málþing um verk hans sem ég tók þátt í að skipuleggja .
Þá dreif ég mig loksins í að lesa Minningabók Sigurðar sem er einstaklega sjarmerandi og heillandi bók .
Og fyrir nokkrum vikum hvarf ég ofan í bókina Konur eftir Steinar Braga sem greip mig föstum tökum og kom mér algjörlega á óvart .
Ég verð að viðurkenna að ég er dálítið manísk þegar ég les ; mér finnst skemmtilegast að gleyma mér við lesturinn og hef tilhneigingu til að leggja frá mér bækur sem heilla mig ekki .
Ég nýt þess að lesa bækur í fáum lotum eða jafnvel í einni ef þær eru stuttar .
Í rauninni er skemmtilegast að hafa tíma til að lesa í marga klukkutíma í senn ; og lesa þá hægt eða hratt eftir atvikum .
En sumar bækur eru betri í smærri skömmtum .
Ég hef eins og margir aðrir týnt mér í sögum Stig Larssons og þær varð ég að lesa hratt .
Af því að ég hef verið dálítið á ferðalögum upp á síðkastið tókst mér að lesa sögurnar þrjár í flugvélum eða lestum á síðustu vikum .
Sögurnar eru mjög spennandi og vel skrifaðar , en ég verð þó að viðurkenna að nú er skammturinn orðinn það stór að ég get eiginlega ekki hugsað mér að lesa fleiri spennusögur í bili .
Nú langar mig mest að leggjast í ljóðabækur eða rólegar og seiðandi stílaðar bækur eins og nýjustu bók Ishiguros sem ég las nýlega eða bók Toni Morrison , Mercy , sem ég var að byrja á .
Nú er skemmtilegur tími að renna upp þegar nýju bækurnar koma í bókabúðirnar .
Ég hlakka til að lesa bók Jóns Kalmans , en ekki síður bók Jóns Karls Helgasonar um Ragnar í Smára og Árna Heimis um Jón Leifs .
Ég verð þó að viðurkenna að ég er sérlega spennt að sjá hvaða tökum Óskar Guðmundsson tekur Snorra Sturluson í nýju bókinni sem var að koma út .
