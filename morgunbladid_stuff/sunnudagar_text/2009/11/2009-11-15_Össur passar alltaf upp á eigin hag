Utanríkisráðherrann síkáti , Össur Skarphéðinsson , hefur , eins og svo margt samfylkingarfólk , haft eitt mál á dagskrá sinni frá því löngu fyrir hrun og hrunið fyrir rúmum 13 mánuðum breytti þar engu um .
Stóra málið hans er vitaskuld það að koma okkur , íslensku þjóðinni , í Evrópusambandið með góðu eða illu .
Ekkert annað skiptir íslenska þjóð máli , að mati ráðherrans , hvorki Icesave-skuldbindingar , skattpíning ríkisstjórnarinnar á öllum almenningi upp undir rjáfur og meira að segja upp úr rjáfrinu , minnkandi greiðslugeta hins almenna launþega og stórskertur kaupmáttur , stórkostlegur vandi þorra fyrirtækja í landinu , launalækkanir á línuna , né uggvænlegur samdráttur í velferðar- og menntakerfi landsmanna .
Slík smámál eru ekki vandamál utanríkisráðherrans síkáta .
Fyrr í vikunni gekk ráðherrann jafnvel svo langt að halda því fram að Íslendingar gætu fengið herkostnað upp á um milljarð króna , af aðildarumsókn , endurgreiddan frá Evrópusambandinu , en hann neyddist til þess að éta þau ósannindi ofan í sig í ræðustól Alþingis á miðvikudaginn .
Eru engin takmörk fyrir því hversu lágt er hægt að leggjast til þess eins að vinna málstað lið , sem samkvæmt öllum nýlegum skoðanakönnunum á afskaplega takmarkað fylgi meðal íslensku þjóðarinnar ? Jóhanna Sigurðardóttir , sem bókstaflega var neydd til þess af flokkssystkinum sínum að taka við sem formaður Samfylkingarinnar , eftir að Ingibjörg Sólrún Gísladóttir hætti afskiptum af pólitík sökum heilsubrests á liðnum vetri , mun örugglega ekki hyggja á endurkjör sem formaður flokksins næst þegar Samfylkingin velur sér formann .
Því skiptir miklu máli fyrir Össur , sem er sérfræðingur í því að gæta eigin hagsmuna í pólitík og undirbýr nú ljóst og leynt að verða arftaki Jóhönnu á formannsstól , að tryggja að svilkona hans , Ingibjörg Sólrún Gísladóttir , muni ekki hyggja á endurkomu í pólitíkina , sem ýmsir stuðningsmenn hennar hafa verið að gefa til kynna undanfarið að væri nauðsynlegt fyrir hina forystulausu Samfylkingu .
Hvernig tryggir ESB-ráðherrann það ? Jú , vitanlega með því að koma fyrrverandi formanni Samfylkingarinnar úr landi og tryggja henni vel launaða stöðu í Vínarborg .
Það fór ekki mikið fyrir fréttinni á forsíðu Morgunblaðsins á laugardag fyrir réttri viku , undir fyrirsögninni Ingibjörg Sólrún til Vínar ? Þar var greint frá því að Ingibjörg Sólrún hefði sótt um embætti yfirmanns baráttu gegn mansali hjá Öryggis- og samvinnustofnun Evrópu , ÖSE .
RÚV fylgdi þessari litlu frétt eftir á laugardagskvöldið og greindi frá því að utanríkisráðuneytið styddi umsókn Ingibjargar Sólrúnar og hefði beitt sér fyrir hennar hönd .
Nema hvað ? ! Vitanlega stekkur ráðherrann síkáti á tækifærið sem hann sér í því að losna við Ingibjörgu Sólrúnu úr forystusveit Samfylkingarinnar fyrir fullt og fast , og styður því svilkonu sína " heittelskuðu " eða þannig , til þess að hljóta hið feita jobb , þar sem mánaðarlaun eru um 10 þúsund evrur , eða tæplega 1,9 milljónir króna , auk hlunninda .
Verði Ingibjörg Sólrún ráðin í starfið auðveldar það Össuri mjög endurkomu í formannsstól Samfylkingarinnar , því þar með ættu raddir hennar helstu stuðningskvenna og karla að hljóðna hægt og hljótt , raddir eins og Helgu Jónsdóttur , bæjarstjóra í Fjarðabyggð , Kristrúnar Heimisdóttur , aðstoðarmanns Árna Páls Árnasonar , félagsmálaráðherra – þeirrar sömu Kristrúnar og Össur henti öfugri út úr utanríkisráðuneytinu , eftir að hann tók við völdum þar af svilkonu sinni , og fleiri .
En á yfirborðinu í Samfylkingunni verður vitanlega allt slétt og fellt , hér eftir sem hingað til .
Út á við heyrast bara raddir frá þeim um óeininguna í VG , sem sé svo yfirgengileg , að flokkurinn sé á mörkum þess að vera samstarfshæfur .
Sennilega ekki miklar ýkjur úr skotgröfum Samfylkingar , en hljómar þetta ekki eitthvað kunnuglega í eyrum þingmanna þess flokks , sem áður unnu í ríkisstjórn með Samfylkingunni um 18 mánaða skeið eða svo – þingmanna Sjálfstæðisflokksins ? ! 