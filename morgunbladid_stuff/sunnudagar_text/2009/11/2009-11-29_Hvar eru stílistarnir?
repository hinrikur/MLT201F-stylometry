Eitt mesta hrós sem hægt er að skenkja rithöfundi er að segja hann vera frábæran stílista .
En ef sama höfundi er sagt þetta oft þá kemur að því að hann fyllist óöryggi og fer að verja fyrir sig fyrir hrósinu með orðunum : " Ég er ekki bara stílisti .
" Þessi vörn rithöfundarins stafar vitaskuld af því að honum finnst að með því að vera stimplaður sem stílisti sé um leið verið að hafa af honum þann heiður að vera sögumaður .
Og rithöfundar vilja langflestir segja sögur .
Vel stíluð saga veitir yndi og fær mann til að lesa áfram í næstum leiðslukenndu ástandi .
Stílistarnir fanga lesandann .
Það eru þeir sem fá hann til að líta upp úr bókinni segja upphátt : " Mikið óskaplega er þetta góð bók ! " Og góð bók eftir afburða stílista getur varla verið of löng .
Þegar kemur að skorti á góðum stíl hvarflar hugurinn óneitanlega til barna- og unglingasagnahöfunda og glæpasagnahöfunda .
Á þessum bæjum er furðu lítið lagt upp úr stíl .
Almennt – og nú er verið að tala almennt – einkennast íslenskar barnabækur af eins konar samræmdum stíl , talmálslegum og hversdagslegum .
Þar koma alltof sjaldan fyrir setningar sem hægt er að dást að .
Ungur aldur lesenda ætti ekki að vera afsökun höfunda fyrir að dekra ekki við stílinn .
Góður stíll á alls staðar við .
Höfundarnir eru hins vegar uppteknir af söguefninu og stíll verður útundan .
Það er engu líkara en þeim finnist að það sé ekki þeirra hlutverk að sýna tilþrif í stíl .
Hið sama á sannarlega við um spennusagnahöfunda .
Íslenskir spennusagnahöfundar hafa fæstir áhuga á stíl .
Í huga þeirra er morðið í forgrunni og líf spæjarans , sem er yfirleitt markað af alls kyns veseni .
Það er of mikil flatneskja í íslenskum spennusögum , tafskenndar endurtekningar og óvandað málfar .
Sjálfsagt telja höfundarnir sig með þessu vera að endurspegla nútímaraunveruleika .
Þeir vilja ekki dútla við eitthvert textafínerí .
Ef rithöfundar vilja að bækur þeirri lifi og séu einhvers virði verða þeir að huga að stílnum .
En kannski er þeim mörgum alveg sama um ódauðleikann .
