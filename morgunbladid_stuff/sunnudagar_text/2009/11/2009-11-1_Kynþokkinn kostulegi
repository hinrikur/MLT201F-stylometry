Alveg er það forkostulegt hvað kynþokki er skrýtin skepna .
Maður er tiltölulega varnarlaus gagnvart þessu fyrirbæri sem getur stokkið fram alveg fyrirvaralaust úr ólíklegustu átt .
Hver hefur ekki orðið fyrir þeim ósköpum að einhver gengur inn í sjónsviðið þvílíkt löðrandi af kynþokka að málstöðvar lamast , hugsunin ruglast gjörsamlega , hnén breytast í gúmmí og miðja líkamans stendur í björtu báli .
Þegar hann hellist yfir af slíku miskunnarleysi og krafti er fátt til varnar og full vinna að standa í lappirnar og reyna að halda andlitinu .
Við slíkar aðstæður má líta á það sem ákveðna blessun ( nú eða bölvun ) að kynþokki á það til að vera fjarska hverfult fyrirbæri .
Það er nefnilega ekkert garantí fyrir því að sjónræni kynþokkinn standist frekari þreifingar .
Fólk sem hefur til að bera ýmislegt sem gleður augað , til dæmis fríðleika og gerðarlegan skrokk , getur stundum með því einu að tjá sig í orði kæft í fæðingu það sem upp reis og vildi til hæstu hæða .
Leiðinlegt fólk getur barasta ekki með nokkru móti verið kynþokkafullt .
Sjónræni kynþokkinn lekur þá niður eftir fögrum líkamanum og endar í litlausum polli við hælbein .
Vissulega er hægt að grípa til þess ráðs að segja : " Ekki tala , leyfðu mér bara að horfa ( og snerta ) , " en það er sennilega frekar óviðunandi framkoma og heillavænlegra að hafa sig á brott hið bráðasta .
Sem betur fer finnst sumum sumir vera mjög skemmtilegir sem öðrum finnst vera ákaflega leiðinlegir og því allar líkur á að saman rati þeir sem hæfa hver öðrum .
Þessi fallvaltleiki kynþokkans getur valdið gríðarlegum vonbrigðum en um leið er maður feginn að losna undan álögum sem breyta manni sjálfum nánast í hálfvita á valdi hormóna .
Aftur á móti er það hrein dásemdardýrð þegar manneskja sem við fyrstu sýn virðist gjörsamlega sneydd öllum kynþokka reynist luma á þessu góðgæti í miklum mæli .
Það er svo skemmtilega eggjandi þegar manns eigin fyrirfram gefnu hugmyndir um kynþokka kollvarpast .
Kynþokkinn er útsmoginn og lúmskur , hann er ekkert alltaf að flassa framan í mann strax , heldur læðist aftan að manni og hreyfir við hríslunni sem býr í hryggsúlunni .
Vaxandi þokki við vaxandi kynni gerir það að verkum að það eitt að hugsa til viðkomandi fær munnvatnið til að streyma .
En ekki er alltaf auðvelt að festa fingur á í hverju kynþokki felst .
Þetta ólíkindatól getur birst í ýmsum myndum og sem betur fer sýnist sitt hvurjum .
Augnaráðið eitt getur sprengt mann upp að innan , bassarödd veldur stundum víbringi í dýpstu djúpum , hreyfing eða líkamsstaða kveikir elda og óræð orð hvísluð í eyra bræða hjartað eins og smér .
Allt snýst þetta jú um útgeislun , þessa töfra sem virðast koma frá öðrum heimum .
Hvort sem menn eru mjóir , feitir , loðnir , rakaðir , dökkir , bjartir , ungir eða gamlir getur nærvera sumra þeirra verið svo sterk að andrúmsloftið í verulega stórum radíus út frá þeim verður ævinlega rafmagnað .
Þetta kærkomna rafmagn verður svo til þess að maður vill baða sig í háspennu lífshættu , drukkna í rjómanum .
Nú þegar hrekkjavakan gengur í garð er um að gera að skerpa á kynþokkanum og skemmta sér í búningaleik .
Prófa sig í hinum ýmsu hlutverkum og sprella svolítið .
Fáar konur fúlsa til dæmis við manni sem stendur á svuntunni einni fata við eldavélina og kokkar eitthvað dásamlegt .
Ég fullyrði kinnroðalaust að nánast allar konur vilja borða slíkan mann með húð og hári .
