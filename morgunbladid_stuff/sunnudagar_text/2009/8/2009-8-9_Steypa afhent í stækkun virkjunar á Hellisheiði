" ÞETTA er stórt verkefni og mjög mikilvægt fyrir okkur .
Sérstaklega vegur það þungt núna , á tímum samdráttar í byggingariðnaði , " segir Hannes Sigurgeirsson forstjóri Steypustöðvarinnar , en fyrirtækið afhenti á föstudag fyrstu steypuna í 5. áfanga Hellisheiðarvirkjunar .
Aðalverktaki við byggingu virkjunarinnar er JÁ-verktakar ehf sem hafa gert samning við Steypustöðina um afhendingu á 6.550 rúmmetrum af steypu vegna þessarar framkvæmdar .
Á við 150 íbúðir Til samanburðar má geta þess að 45 til 50 rúmmetrar af steypu fara að jafnaði í íbúð í fjölbýlishúsi .
Þessi samningur lætur því nærri að vera um það magn sem færi í 150 blokkaríbúðir .
Framkvæmdir við virkjunina á Hellisheiði hófust í júlí og áætluð verklok eru í nóvember 2011 .
" Þegar lítið er um húsbyggingar skipta verkefni sem þessi miklu máli fyrir okkar starfsemi .
Vonandi fjölgar framkvæmdum af þessari stærðargráðu á næstunni , " segir Hannes en fyrirtækið varð nýlega að grípa til uppsagna 17 starfsmanna .
Stöðugildi eru nú ríflega 40 hjá fyrirtækinu .
sbs@mbl.is 