Eftir Ingvar Örn Ingvarsson ingvarorn@mbl.is Frá bankahruninu hefur ýmsu verið lofað í þágu heimilanna , nú síðast sérstakri skjaldborg .
Um mánaðamótin voru sendir út álagningarseðlar , meðal annars vegna söluhagnaðar hlutabréfa .
Augljóst er að margar fjölskyldur hafa fengið stóra bakreikninga þegar skatturinn er gerður upp .
Vaninn hefur verið sá að gera þessa reikninga upp á fimm mánuðum , en í núverandi árferði getur það reynst þrautin þyngri .
Í lok júlí var tilkynnt að hægt væri að dreifa skattgreiðslum yfir lengri tíma en fimm mánuði , með síðasta gjalddaga í desember , eins og vaninn hefur verið hingað til .
Tollstjóri og innheimtumenn voru því búnir undir að greiðendur skatta myndu vilja dreifa greiðslunum á lengri tíma .
Þetta er eitt af úrræðunum sem stjórnvöld bjóða upp á til að dempa áhrif bankahrunsins , enda hafa tekjur margra dregist verulega saman á sama tíma og útgjöld aukast .
Skatturinn sem kemur til greiðslu nú miðast hins vegar við síðasta ár þegar hið meinta góðæri réð ríkjum og skatttekjurnar eftir því .
Það er hins vegar óljóst hvað þetta úrræði felur í sér og hvort það er í samræmi við yfirlýsingar ríkisstjórnarinnar frá því í nóvember .
Dráttarvextir í dreifingu Snorri Olsen tollstjóri segir að misjafnt sé í hvaða stöðu fólk sé en um sé að ræða tekjuskatta eða fjármagnstekjuskatt sem komu til greiðslu um síðustu mánaðamót .
" Ef um venjulega launþega er að ræða er þetta venjulega dregið af laununum .
Þegar um stórar upphæðir er að ræða geta menn komið til innheimtumanns og samið um lægri afdrátt .
Þá reynum við að taka tillit til aðstæðna en viðkomandi þarf að átta sig á því að hann verður að borga dráttarvexti á meðan þetta er í vanskilum .
Ef viðkomandi getur ekki borgað er horft til þess hvaða tekjur menn hafa .
Ef fólk getur sýnt fram á að það eigi í erfiðleikum með að greiða er hægt að dreifa þessu á lengri tíma .
" Innheimtumenn eru tollstjórinn í Reykjavík og úti á landi eru það sýslumenn .
Fólk þarf að snúa sér til viðkomandi innheimtumanns til að semja um lægri launaafdrátt .
Stundum er þetta gert til einhverra mánaða að sögn Snorra og svo endurskoðað .
" Þetta fer svolítið eftir fjárhæðum og öðru og því ekki hægt að segja að það sé einhver þumalputtaregla í þessu .
" Vanskil þótt samið sé Spurður hvort skattgreiðslur flokkist sem vanskil ef samið er um lengri greiðslur svarar tollstjóri að svo sé .
" Jú , krafan er gjaldfallin , þannig að þetta er ekki með þeim hætti að kröfunni sé breytt í annars konar skuld .
Þetta er áfram skattskuld , það eina sem gerist er að vanefndaúrræðin fara ekki af stað .
Það eru vanskilavextir á þessu á meðan og í dag eru þeir 15% , en þeir eru ekki eins og þessir hefðbundnu dráttarvextir þegar um opinber gjöld er að ræða .
Þessu er dreift á fimm gjalddaga og ef viðkomandi borgar skuldina á réttum tíma eru engir dráttarvextir á því .
" Snorri tekur dæmi af manni sem skuldar 500 þúsund krónur .
" Til að hafa einfalt dæmi höfum við þetta 500 þúsund , eða 100 þúsund á mánuði .
Ef viðkomandi treystir sér til að borga 50 þúsund krónur , þá þýðir það að eftir fyrstu greiðslu eru 50 þúsund krónur komnar í vanskil .
Hann á að borga 100 þúsund en borgar ekki nema 50 þúsund .
Það er sú fjárhæð sem myndi þá fara að bera dráttarvexti .
" Staðgreitt eða uppgjör ? Snorri var einnig spurður hvort mögulegt væri að staðgreiða t.d. fjármagnstekjuskatt eða hvort aðeins væri um að ræða uppgjör einu sinni á ári .
" Þetta er uppgjör , eins og með aðra skatta .
Þú ert í þeirri stöðu að þú telur fram tekjur ársins 2008 , álagning kemur í ágúst 2009 , ef þú átt inni færðu endurgreitt strax , en ef þú skuldar þá er því dreift á fimm gjalddaga .
Þú ert að borga skattinn tólf mánuðum seinna .
Þú sem venjulegur launþegi færð ekki þetta tækifæri , það er tekið af þér strax .
Það er líka gert með fjármagnstekjur þar sem bankinn tekur skatt strax .
Þetta er raunverulega afbrigðilegt þegar um er að ræða tekjur sem eru ekki staðgreiðsluskyldar eins og arður , leiga og söluhagnaður .
Slíkar tekjur eru lögum samkvæmt borgaðar seinna en aðrar .
" Ennfremur segir Snorri að ef auðveldara væri að dreifa greiðslunum þá væri fólk líklegra til að láta þær sitja á hakanum , hins vegar kemur enginn vanskilakostnaður , utan dráttarvaxta , ef samið er áður en málið fer í innheimtu .
" Ef við þurfum að fara af stað með innheimtu þurfum við að greiða ákveðin gjöld til sýslumanns út af fjárnámi og öðru slíku , sá útlagður kostnaður er lagður á málið en enginn innheimtukostnaður hjá okkur .
" Snorri segir að þeim tilmælum hafi verið beint til innheimtumanna ríkissjóðs að semja í þeim tilvikum þar sem fólk leitar eftir lengri fresti .
Lögunum hefur líka verið breytt þannig að dráttarvextir fóru úr um það bil 25% niður í 15% .
Vanskil á opinberum skuldum eru semsagt orðin hagstæðari , ef þannig mætti að orði komast , en almenn vanskil , t.d. hjá banka .
Ef menn myndu segja að það ættu ekki að vera nein vanskilaviðurlög , þá væri heldur enginn þrýstingur á að borga .
Snorri bendir ennfremur réttilega á að á Norðurlöndunum er verra að skulda opinber gjöld að því leytinu til að menn geta lent á svörtum lista ef þeir eru í vanskilum með opinber gjöld og þá fæst engin fyrirgreiðsla í lánakerfinu .
Slíkt gerist ekki af hálfu hins opinbera á Íslandi , vilji sé til þess að hjálpa til .
Danski skatturinn auðveldur Viðmælandi blaðsins , sem ekki vill láta nafns síns getið , segir frá reynslu sinni af skattauppgjöri í Danmörku .
" Við fengum bakreikning frá danska skattinum þegar við vorum úti í Danmörku í námi og fengum strax greiðsluseðil fyrir allri upphæðinni .
Ég hringdi og spurðist fyrir um það hjá skattinum hvort ég mætti ekki semja um greiðslur og þeir sögðu að það væri ekkert mál .
Það liðu hins vegar þrír mánuðir þangað til ég gekk frá skuldinni þar sem ég var í fæðingarorlofi en á meðan bættist samt ekki króna við skuldina .
Við hjónin sömdum svo um að borga þetta í fjórum stórum greiðslum , eina á ári í fjögur ár , en upphæðin var um 45 þúsund danskar krónur ( 1,1 milljón ) .
Þegar við fengum rukkun fyrir greiðslu tvö áttum við ekki pening til að greiða hana og því endursömdum við og það var aftur ekkert mál að fá það í gegn .
Eftir það borguðum við bara 200 danskar krónur á mánuði .
Þegar tekjurnar jukust hjá okkur hækkuðum við það svo upp í 1.000 danskar krónur á mánuði .
Þegar sviptingarnar hófust á Íslandi missti ég hins vegar vinnuna og þá var okkur bara sagt að hafa samband aftur til að ganga frá greiðslunum .
Um áramótin hringdi ég aftur í danska skattinn og sagði að gengið væri okkur mjög óhagstætt en þeir vissu þá að við vorum flutt til Íslands .
Í framhaldi af því fengum við að halda áfram að borga 200 danskar krónur .
Við borgum engin seðilgjöld og enga vexti og það er gengið frá greiðslufyrirkomulaginu með samskiptum í gegnum tölvupóst og ég legg bara inn á reikninginn þeirra .
Danski skatturinn hefur ekki verið með neina pressu síðan það var samið um þetta á þennan hátt .
Á tímabili borguðum við ekki krónu af þessu í heilt ár , ekkert bættist við , enginn ítrekunarkostnaður – ekkert vandamál .
Þeir hafa einu sinni minnt mig góðfúslega á að ef ekki væri borgað það sem um væri samið þá gæti maður lent á svörtum lista .
Aðgerðirnar Fyrri ríkisstjórn kynnti til sögunnar aðgerðir í þágu heimilanna í nóvember .
Ein aðgerðin var að lögfesta tímabundnar heimildir til innheimtumanna ríkissjóðs um mögulega niðurfellingu dráttarvaxta , kostnaðar og gjalda í sérstökum skýrt afmörkuðum tilfellum .
Leiðin var ekki fær Í svari fjármálaráðuneytisins við fyrirspurn blaðamanns segir að strax hafi komið í ljós að þessi leið væri ekki fær .
Það gengi ekki að fella niður dráttarvexti almennt , því þá er engin ástæða fyrir fólk að borga skatta á tilskildum tíma .
Það gengi ekki heldur að fella niður dráttarvexti hjá einstaka aðilum , nema það hafi verið stjórnvöldum að kenna að dráttarvextirnir lögðust á , því í því fælist mismunun í innheimtu skatta .
Ekki er hægt að útfæra í reglur einhverjar viðmiðanir um hverjir skuli sleppa við dráttarvexti og hverjir ekki .
Á móti kemur að dráttarvextir vegna skattkrafna hafa verið lækkaðir og verið er að breyta greiðsluröð vegna innborgana á skattskuldir þannig að fyrst sé greitt inn á höfuðstól áður en teknir séu dráttarvextir .
Lögum um dráttarvexti hefur verið breytt þannig að frá 1. apríl til áramóta verði dráttarvextir á skattkröfum 15% , í stað almennra dráttarvaxta sem í dag eru 25% .
Lækki almennir dráttarvextir eiga dráttarvextir af skattkröfum að lækka enn frekar í samræmi við það .
Annað sem gert hefur verið : Skuldajöfnun barnabóta var felld niður frá 1. janúar og því er ekki hægt að skuldajafna barnabætur upp í vangreidd opinber gjöld .
Þá var skuldajöfnun vaxtabóta á móti lánum Íbúðarlánasjóðs felld niður .
Aukinn sveigjanleiki Fjármálaráðuneytið beindi tilmælum til innheimtumanna um aukinn sveiganleika í samningum um gjaldfallnar skattakröfur og er til að mynda hægt að lækka greiðslur við gerð greiðsluáætlana um launaafdrátt , í allt að 5.000 kr. á mánuði .
Tollstjóri hefur sent frá sér yfirlit um breytt verklag við innheimtu vegna efnahagsörðugleika sem fela í sér þau úrræði sem gripið hefur verið til en þau eru fleiri en þau sem hér eru talin upp .
