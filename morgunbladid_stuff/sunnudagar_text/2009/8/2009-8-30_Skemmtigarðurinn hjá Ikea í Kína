SÆNSKI fasteignarisinn Ikea rekur sjö verslanir í Kína .
Verslunin í Beijing nýtur töluverðrar hylli heimamanna , sem koma þangað á frídögum með allri fjölskyldunni og verja þar löngum stundum .
Því miður koma þó ekki allir til að versla .
Verslunin er fremur eins og eins konar skemmtigarður fjölskyldunnar , þar sem fólk ráfar um , fær sér að borða og leggur sig svo í eitthvert sýningarrúmanna .
Bandaríska dagblaðið Los Angeles Times sagði á dögunum frá áhyggjum Ikea-manna vegna viðskiptanna í Kína .
Þeir höfðu vonast til að Kínverjar tækju Ikea opnum örmum .
Það gekk vissulega eftir .
Þar sem Ikea er verslun höfðu eigendurnir hins vegar reiknað með að vinsældirnar yrðu til þess að þeir seldu gríðarlegt magn af vöru .
Það hefur ekki gerst , þótt verslunin sé full alla daga og yfirfull um helgar .
Los Angeles Times vitnar í fjölskylduföðurinn Zhang Xin , sem fór með eiginkonu , son og móður í ljúfa fjölskylduferð eina helgina .
Ekki í Forboðnu borgina eða að múrnum mikla , heldur í Ikea .
Ástæða þess að Ikea varð fyrir valinu var ekki sú að eitthvað vantaði til heimilisins , heldur að þar var mengunin ekki að plaga þau og veitingahúsið býður upp á ódýran og góðan mat .
Zhang Xin og fjölskylda eru í hópi þúsunda Beijing-búa , sem flykkjast í Ikea um helgar til að leggja sig í þægilegum rúmum og sófum , jafnvel breiða yfir sig sængur , eða stilla sér upp í myndatöku í fallegri útstillingu .
Fjölmargir koma eingöngu til að njóta þess að vera í svalanum sem loftkælingin tryggir .
Andrúmsloftið í Ikea er afslappaðra en í öðrum stórverslunum Kína .
Los Angeles Times hefur eftir gesti , að öryggisverðir verslunarinnar skipti sér ekkert af því þótt fólk taki upp myndavélar , eða að börnin hoppi uppi í rúmum .
Þá fettir heldur enginn fingur út í þótt fólk nýti sér fríar áfyllingar í gosglösin oftar en einu sinni .
Og það nýtir fólk sér svikalaust .
Upplifa , ekki kaupa Þótt fjölmargir komi aðeins í Ikea til að hafa það notalegt , þá eru þeir líka margir , sem eru hæstánægðir með að eiga þess kost að kaupa ódýran og nýtískulegan varning til heimilisins .
Hin nýja millistétt Kína kærir sig ekki um þunglamalegan húsgagnastílinn , sem eldra efnafólk hefur tamið sér .
Einn viðmælenda Los Angeles Times , hin 25 ára Lizzy Hou , segir Kínverja vilja vera nútímalega og Ikea sé táknmynd nútímalegs lífsstíls .
Hún bætir reyndar við : " Fólk vill ekki endilega kaupa þann lífsstíl , en það vill upplifa hann .
" Og þar stendur hnífurinn í kúnni ; margir ætla sér alls ekki að kaupa neitt .
En það er ekki þar með sagt að heimsóknir þeirra nýtist ekki Ikea , þótt á annan hátt sé .
Los Angeles Times segir t.d. af hinni 36 ára Bai Yaling , sem ók í hálfa aðra klukkustund til Ikea , til að njóta þar skemmtunar á heitum sumardegi .
Hún tók 7 ára son og tvær unglingsfrænkur með .
Fyrst fengu þau sér pylsur og ís og svo hvíldu þau sig í svefnherbergisdeildinni .
Bai sparkaði af sér sandölunum og kom sér vel fyrir .
Og hikaði ekki við að skella sér í hlutverk sölumanns og segja öðrum gestum frá ágæti dýnunnar sem hún lá á : " Hún er mjúk og á mjög hagstæðu verði .
" Eftir hvíldina gekk Bai um verslunina og tók myndir af syninum og frænkunum .
Því næst fóru þau á veitingastaðinn og borðuðu kvöldmat .
" Við ætluðum aldrei að kaupa neitt í dag , bara borða og hvílast .
" Um alla verslun eru gestir , sem hafa komið sér fyrir í mjúkum hægindastól eða sófa með bók í hönd og standa ekki upp fyrr en eftir drykklanga lestrarstund .
Varist eftirlíkingar ! Stjórnendur Ikea binda miklar vonir við að allir þessir gestir muni að lokum verða viðskiptavinir .
Þess vegna er engum vísað frá þótt hann fái sér blund í einu rúmanna , eða sitji lengi við lestur í hægindastól .
Bandaríska verslanakeðjan Wal-Mart og sú franska Carrefour glímdu við svipaðan vanda þegar þær fóru fyrst inn á kínverskan markað , en nú versla Kínverjar þar af miklum móð .
Annar vandi ergir stjórnendur öllu meira .
Dæmi eru um að gestir komi með trésmiði með sér í verslanir Ikea , vopnaðir tommustokk og taki mál af húsgögnum , með það í huga að smíða eftirlíkingar á heimili sín .
Einn viðmælenda Los Angeles Times segist hafa keypt sjónvarpsborð og sófa annars staðar , sem hafi verið alveg eins og húsgögn sem fást í Ikea .
" Af hverju ætti ég að eyða miklum peningum hér , ef ég get fengið hlutina ódýrari annars staðar ? " Þótt stjórnendur Ikea bindi vissulega vonir við að gestirnir fari að versla , þá láta enn margir sér heimsóknir nægja .
Og taka þá myndir , eins og á öðrum ferðamannastöðum .
Los Angeles Times vitnar í bloggsíðu heimamanns , sem tók fjölda mynda í versluninni .
Yfir ljósmyndunum á síðu hans stendur : " Ég þarf ekki að kaupa þetta , af því að ég tók myndir .
" rsv@mbl.is 