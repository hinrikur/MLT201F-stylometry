KIRKJUÞING samþykkti í vetur sem leið frumvarp til nýrra þjóðkirkjulaga .
Í frumvarpinu felast nauðsynleg skref sem kirkjuþing telur að þurfi að taka ef sjálfstæði kirkjunnar á að fá að aukast .
Í frumvarpinu felast umbætur í átt til lýðræðislegri vinnubragða í stjórnsýslu kirkjunnar og lagfæringar á lögfestum skipulagsmálum hennar .
Það er orðið mjög tímabært að fá fram þær breytingar sem felast í þessu samþykkta frumvarpi kirkjuþings .
Það er mat mitt að þjóðkirkjan þurfi að fá aukið svigrúm af hálfu Alþingis til að axla meiri ábyrgð á því en áður hvernig málefnum þjóðkirkjunnar er stýrt innan stofnana hennar .
Með því , sem kirkjuþing er núna að stefna að með þessu frumvarpi að endurskoðaðri rammalöggjöf , verður til kirkja óháðari ríkisvaldi en kirkjan hefur verið til þessa .
Með því gæti kirkjan betur ráðið málum sínum til lykta en nokkru sinni áður .
Við sjáum ennþá mörg mál á algjörum forgangslista hjá ríkisstjórn Jóhönnu Sigurðardóttur og Alþingi Íslendinga í ljósi þeirrar stöðu sem efnahagsmál og utanríkismál hafa verið í það tæpa ár sem liðið er frá bankahruninu , er þetta málefni kirkjunnar trúlega efst í forgangslista hvað varðar kirkjulöggjöf .
Það er von mín að ráðherra geti lagt fram frumvarp þetta á Alþingi strax í haust , en það má líka geta þess að það hefur ekki í för með sér neinn kostnaðarauka , heldur miklu fremur sparnað með einfaldara skipulagi .
Stöðug þróun í áratug Stóra skrefið í átt til aukins sjálfstæðis og lýðræðis var tekið með setningu rammalöggjafar um stöðu , stjórn og starfshætti þjóðkirkjunnar árið 1997 .
Undir þessum lögum hefur orðið markviss þróun í sömu átt .
Á þessum tíu árum hafa menn fundið nauðsyn þess að lagfæra ákvæði laganna , hreinsa til vegna ósamræmis í þessum annars merka lagabálki og vinna að breytingum í átt til lýðræðis og ábyrgðar kirkjunnar á eigin málum .
Eitt lítið dæmi um það er að ákvæði um skipan kirkjuþings og kosningar til kirkjuþings voru tekin úr lögum frá Alþingi og sett í hendur kirkjuþings .
Þessi breyting varð að lögum vorið 2006 .
Þá var skipunarvaldið fært frá ráðherra til biskups árið 2007 , en ráðherra skipar ekki lengur í prestsembætti .
Eitt flóknasta mál í samskiptum kirkju og ríkis var leyst með samningi og lögum sem tóku gildi 2007 .
Í því fólst endanlegt uppgjör varðandi eignarhald á kirkjujörðum og prestssetrum .
Með þessum samningi var skilið á milli eigna ríkis og kirkju og er það framhald á samningi sem gerður var 1996 um afhendingu kirkjueigna gegn launaskuldbindingum á tilteknum fjölda prestsembætta .
Hér varð endapunktur á sögu þessara mála sem rekja má aftur til 1907 .
Eftir þessa þróun og í ljósi vilja kirkjunnar til aukinnar ábyrgðar í eigin málum er þó enn að finna leifar af valdi ráðherra .
Hann setur enn gjaldskrá fyrir prestsverk sem verða að teljast furðu mikil afskipti af prestsþjónustu í landinu miðað við allar aðrar breytingar .
Með frumvarpinu er lagt til að það hverfi og gjaldskrá verði í framtíðinni sett af kirkjuþingi .
Og þess ber að geta að kirkjuþing hefur ítrekað samþykkt áskorun til ráðherra að fella alfarið niður gjald fyrir skírnir og fermingarfræðslu .
Þróunin í þessu litla efni yrði jákvæð fyrir kirkjuna og alla þá sem leita þessarar þjónustu á lífsleiðinni , þ.e. foreldra skírnar- og fermingarbarna og börnin sjálf .
Knýjandi að auka lýðræðisferlið Það er knýjandi að auknu vægi kirkjuþings , sem æðsta valdi kirkjunnar , fylgi aukið lýðræði í kosningu til þingsins og við skipan æðstu stjórnar kirkjunnar .
Með núverandi skipulagi eru t.d. ekki mörg atkvæði að baki þeim sem taka á sig mikla ábyrgð innan kirkjunnar .
Kosningareglur þurfa að taka breytingum í átt til meira lýðræðis .
Fjárstjórnarvaldið innan kirkjunnar þarf að fá að styrkjast og einfalda þarf stjórnsýsluna .
Starfsemi þjóðkirkjunnar þarf að fá að taka breytingum sem létta henni að ráða málum sínum til lykta innan stofnana hennar .
Með frumvarpinu er farið langt í þessa átt þótt ganga þurfi enn lengra í framtíðinni .
Sú vegferð verður farsælli ef þetta frumvarp að bættri rammalöggjöf nær fram að ganga .
Ábyrgðin er skýrari núna í ljósi þeirrar reynslu sem við höfum öðlast með lögunum frá 1997 , en þau lög voru á sínum tíma háð talsverðum málamiðlunum .
Með nýja frumvarpinu er einnig tekið mið af þróun sem orðið hefur með lögum um almenna stjórnsýslu , hæfi , upplýsingarskyldu og jafnréttismál .
Það væri í anda áberandi umræðu um gagnsæi stjórnsýslu í landinu ef þessi ríkisstjórn Samfylkingar og Vinstri grænna , sem á stuttum valdatíma hefur þegar markað stór spor í sögu þjóðarinnar , tæki höndum saman með kirkjunni svo að hægt verði að stíga þessi næstu skref sem allra fyrst .
Höfundur er sóknarprestur og kirkjuráðsmaður .
