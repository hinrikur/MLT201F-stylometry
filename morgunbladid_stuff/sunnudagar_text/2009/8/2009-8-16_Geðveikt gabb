Eftir Valgerði Þ. Jónsdóttur vjon@mbl.is Bandaríski sálfræðingurinn David Rosenhan haslaði sér völl og hristi jafnframt rækilega upp í samfélagi geðlækna og sálfræðinga árið 1973 þegar tímaritið Science birti grein hans On Being Sane in Insane Places .
Þar fjallaði Rosenhan um reynslu sína og sjö félaga sinna af því að vera heilir á geði á stofnunum fyrir geðveika .
Greinin vakti áleitnar spurningar um mörkin milli geðveikra og annarra og hvort geðheilbrigðisstéttin væri þess í raun umkomin að dæma .
Einnig var bent á hættuna á að á geðsjúkrahúsum væri persónuleiki fólks máður út og það einfaldlega stimplað geðveikt .
Auk Rosenhans voru í hópnum tveir kollegar hans , sálfræðinemi á þrítugsaldri , geðlæknir , barnalæknir , húsmóðir og listmálari .
Þau gerðu sér upp geðveiki til að freista þess að vera lögð inná geðsjúkrahús .
Oftast reyndist það auðsótt , þau þurftu ekki annað en að þykjast heyra raddir til að sannfæra lækna um að þau væru geðveik og spítalatæk .
" Finnst þér þú oft vera prófessor ...
? " Á árunum 1969 til 1972 voru þau lögð inná tólf geðsjúkrahús í fimm fylkjum á austur- og vesturströnd Bandaríkjanna .
Vistin reyndist að meðaltali 19 dagar , allt frá 7 dögum til 52 daga .
Oft varð innlögnin þó lengri en til stóð því læknar voru ekki endilega á þeim buxunum að útskrifa þau þegar þau viðurkenndu að hafa komið inn á fölskum forsendum og væru fullkomlega heil á geði .
Slíkar fullyrðingar höfðu læknarnir efalítið margsinnis heyrt frá sjúklingum sínum .
Í viðtali í sjónvarpsþættinum The Trap á BBC fyrir tveimur árum kveðst Rosenham hafa sagt fjölskyldu sinni og vinum að hafa engar áhyggjur , hann losnaði út hvenær sem væri , eftir tvo daga eða svo .
Hvorki hann né aðra grunaði að hann yrði lokaður inni í næstum tvo mánuði .
Eina leiðin út sagði hann hafa verið að samþykkja að geðlæknarnir hefðu rétt fyrir sér , hann væri geðveikur , en sér væri að batna .
Rosenhan , sem kallaði sig David Lurie þegar hann gekk á milli geðlækna og leitaði sér lækninga við meintri geðveiki , sagði niðurstöður tilraunarinnar hafa orðið sér mikið áfall .
Ekki þó eingöngu vegna þess að hann gat blekkt læknana til að leggja sig inn , heldur hvernig hann var meðhöndlaður um leið og hann var úrskurðaður geðveikur .
" Mér er ennþá minnisstætt hvað mig langaði að fara til hjúkrunarfólksins og segja : " Þið haldið að ég sé David Lurie , en ég er ekki hann , ég er David Rosenhan , prófessor í sálfræði .
" Það eina sem hindraði mig í að láta til skarar skríða voru hin fyrirsjáanlegu viðbrögð : " Finnst þér þú oft vera prófessor í sálfræði ...
? " " rifjaði prófessorinn upp í viðtali við Time Online fyrir skemmstu .
Hann dvelur nú á hjúkrunarheimili í Kaliforníu og þótt hann sé orðinn 79 ára og eigi erfitt um mál eftir heilablóðfall virðist hann engu hafa gleymt .
Sjúkleg " skrifárátta " Sjö platsjúklinganna voru úrskurðaðir geðklofar og einn með geðhvarfasýki .
Þeir fengu samtals á tímabilinu 2.100 pillur við sjúkdómum sínum .
Af þeim gleyptu þeir óvart tvær , en þeir höfðu þjálfað sig í að " kinna " , þ.e. að geyma töflurnar í munni en ekki gleypa .
Fyrir utan þetta " svindl " og að sigla undir fölsku nafni og þykjast heyra raddir þurftu platsjúklingarnir ekki að sýna tilþrifamikla leikræna tjáningu .
Þeir höfðu ákveðið að svara öllum spurningum heiðarlega og segja að þeim liði betur og væru hættir að heyra raddir eftir að þeir voru lagðir inn .
Ekki einn einasta starfsmann grunaði að brögð væru í tafli .
Rosenhan lýsti því svo að eftir að hann var úrskurðaður með geðklofa hafi starfsfólk farið að ráða í orð hans og athafnir með sérstökum hætti .
Það fór til að mynda ekki framhjá því að hann var stöðugt að skrifa eitthvað hjá sér , en vegna rannsóknarinnar þurfti hann að punkta niður minnisatriði .
Greiningin lét ekki á sér standa , Rosenhan var greindur með sjúklega " skrifáráttu " .
Sama átti við um listmálarann í hópnum , nema hann var greindur með sjúklega " málaraáráttu " .
Starfa sinna vegna þekktu sumir platsjúklinganna fyrirkomulagið á geðsjúkrahúsum .
Þeim var þó ekki síður brugðið en hinum í hópnum við að vera þar innan veggja sem sjúklingar .
Þeir úr hópnum , sem oft létu leggja sig inn , urðu æ kvíðnari við hverja innlögn .
Verst þótti þeim hve starfsliðið var ófúst að koma út úr starfsaðstöðu sinni , sem ekki var ætluð sjúklingum , " búrinu " svokallaða .
Útreikningar þeirra sýndu að starfsfólkið talaði aðeins að meðaltali við sjúklingana í sex og hálfa mínútu á dag .
" Stimplaðar " manneskjur Eins og margar sálfræðirannsóknir fyrr og síðar staðfesti rannsókn Rosenhans þá tilhneigingu í mannlegu eðli að " stimpla " manneskjur , t.d. vitlausar , skrýtnar , gáfaðar , góðar , vondar eða geðveikar og ótal margt annað .
Tilhneigingin birtist í því að þegar maður hefur myndað sér skoðun á manneskju , leitar hann að öllu , sem styður þá skoðun , og hlustar hvorki né sér vísbendingar , sem gætu hnekkt þeirri skoðun .
Ellen Langer , prófessor í sálfræði við Harvard-háskóla , segir að á heilbrigðissviðinu geti slíkt haft alvarlegar afleiðingar , um leið og sjúklingur fari til meðferðarsérfræðings er litið á hann sem sjúkling og ekkert annað .
" Mjög venjuleg hegðun fer þaðan í frá að vera álitin stórskrýtin eða sjúkleg , " segir hún .
Gagnrýnisraddir Greinin í Science vakti gríðarleg viðbrögð á sínum tíma og er enn ein sú mest lesna sem sögur fara af í heimi sálfræðinnar .
Geðlækna- og sálfræðingastéttinni þótti vegið að starfsheiðri sínum og hélt því fram að þótt sérfræðingar hefðu látið blekkjast græfi sú staðreynd ekki undan aðferðunum sem viðhafðar væru við sjúkdómsgreiningar , enda væri ekki í þeirra verkahring að leita að gabbi .
Þá var bent á að sjúklingar gætu líka gert sér upp veikindi , sem féllu undir aðrar sérgreinar læknisfræðinnar og fengið í kjölfarið óþarfa meðferð .
Fólk sem kvartaði til dæmis um sáran magaverk væri að öllum líkindum lagt inn á sjúkrahús .
Röksemdafærslan hrein ekki á Rosenhan .
Hann hlustaði á gagnrýnisraddirnar , en sagði að hversu mjög sem geðlæknar vildu að litið væri á þá sem hverja aðra lækna , fælist munurinn í því að þá skorti frekari rannsóknir til staðfestingar á sjúkdómsgreiningum sínum .
Hann þótti hafa nokkuð til síns máls , enda blasti við að sjúkdómsgreiningin á platsjúklingunum var hvorki ógilt né endurskoðuð þann tíma sem þeir voru á geðsjúkrahúsunum , ekki einu sinni þótt þeir væru þar í 52 daga .
Ekki minnkaði fjaðrafokið innan stéttarinnar þegar Rosenhan velti því upp hvort læknir sem ekki gæti einu sinni séð hvort sjúklingur ætti við geðræn vandamál að stríða yrði nokkurn tímann í stakk búinn til að greina á milli mismunandi geðsjúkdóma .
Eftir rannsóknina fékk Rosenhan áskorun frá sjúkrahúsi einu um að senda þangað fleiri platsjúklinga .
Fullyrt var að læknar þar á bæ gætu svipt af þeim hulunni ef þeir aðeins vissu að platsjúklingar væru meðal sjúklinganna .
Næstu þrjá mánuði komu læknarnir upp um fjörutíu og einn " platsjúkling " .
Það kaldhæðnislega var að Rosenhan hafði ekki sent einn einasta .
Klókur .
Í hnotskurn » David L. Rosenhan útskrifaðist með BA í sálfræði frá Yeshiva-háskólanum í New York , meistaragráðu frá Columbia-háskólanum í sömu borg 1953 og doktorsgráðu fimm árum síðar .
» Hann var leiðandi sérfræðingur við bandaríska dómstóla og frumkvöðull í beitingu sálfræðilegra aðferða í réttarhöldum , t.d. við val á kviðdómendum .
» Hann er þekktastur fyrir svokallaða Rosenhan-tilraun , sem hann skrifaði um í Science og er ein mest lesna grein á sviði sálfræði , sem birst hefur .
» Rosenhan var prófessor Stanford-lagaháskólann frá árinu 1970 .
