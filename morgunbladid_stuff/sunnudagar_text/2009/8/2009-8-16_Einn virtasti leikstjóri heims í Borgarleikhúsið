Eftir Jóhann Bjarna Kolbeinsson jbk@mbl.is EINN af virtustu sviðsleikstjórum heims , Oskaras Korsunovas , hefur verið ráðinn til að leikstýra í Borgarleikhúsinu á næsta ári .
Korsunovas , sem er frá Litháen , hefur leikstýrt um allan heim og hlotið ótal viðurkenningar og verðlaun fyrir .
Þannig hefur hann verið afar virtur og þekktur í leikhúsheiminum síðustu fimmtán árin , þrátt fyrir að vera aðeins fertugur að aldri .
Korsunovas er leikhússtjóri og aðalleikstjóri Borgarleikhússins OKT í Vilnius í Litháen .
Meðal þekktustu sýninga hans eru uppfærslur á Rómeó og Júlíu , Ödipus konungi , Meistaranum og Margarítu , Draumi á Jónsmessunótt , Blasted og nú síðast Hamlet sem frumsýnt var síðasta vetur .
Korsunovas hefur , ásamt leikhópi sínum , hlotið tugi virtra leiklistarverðlauna , en á meðal þeirra eru Evrópsku leiklistarverðlaunin sem hann hlaut árið 2001 , Edinborgarhátíðarverðlaunin , Lithásku menningarverðlaunin , Leiklistarverðlaun Litháens og Rússnesku leiklistarverðlaunin .
Þá eru sýningar hans tíðir gestir á stærstu leiklistarhátíðum heims .
Vítamínsprauta Korsunovas var hér á landi í vor til að kynna sér aðstæður í Borgarleikhúsinu og kynnast leikhópi hússins .
Hann sá uppsetningar leikhússins á Milljarðamærin snýr aftur og Rústað og mun hafa verið yfir sig hrifinn .
Í framhaldi af þeirri heimsókn samþykkti hann að ganga til liðs við Borgarleikhúsið og leikstýra stórri sýningu þar árið 2010 .
" Það er mikill fengur fyrir Borgarleikhúsið að fá þennan stórkostlega leikstjóra til liðs við leikhúsið , " segir Magnús Geir Þórðarson , leikhússtjóri Borgarleikhússins .
" Hann er einstakur listamaður og sýningar hans eru með eindæmum kraftmiklar og ögrandi , en á sama tíma einstaklega fallegar og manneskjulegar .
Það er okkur kappsmál að ögra sjálfum okkur og bera nýja strauma inn í leikhúslífið .
Ég er sannfærður um að koma Korsunovas verður vítamínsprauta fyrir leikhúslífið allt hér á landi .
Við hlökkum mikið til , " segir Magnús sem vill að svo stöddu ekki staðfesta hvaða sýningu Korsunovas mun leikstýra .
Hann muni hins vegar vinna að sýningunni í nokkrum lotum næsta árið .
Nýtt leikár Borgarleikhússins verður kynnt í heild sinni á fimmtudaginn , en að sögn Magnúsar er það bæði fjölbreytt og metnaðarfullt .
