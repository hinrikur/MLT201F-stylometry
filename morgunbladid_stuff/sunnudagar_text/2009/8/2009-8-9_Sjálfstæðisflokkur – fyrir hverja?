Sjálfstæðisflokkurinn kynnti sig á árum áður sem kjölfestu í íslenskum stjórnmálum .
Flokkurinn átti töluverða innistæðu fyrir þeirri fullyrðingu .
Hann hafði til dæmis lengi vel forystu í að marka utanríkisstefnu landsins .
Það má ekki gleymast að þetta er flokkurinn sem beitti sér fyrir inngöngu Íslands í NATÓ , sem var þarft og nauðsynlegt verk .
Þetta árið , þegar aðildarumsókn til Evrópusambandsins var sett á dagskrá Alþingis , kaus þessi fyrrum kjölfestuflokkur að vera ekki ábyrgur þátttakandi í því að opna fyrir auknum samskiptum Íslendinga við lýðræðisríkin í Evrópu .
Hann greiddi atkvæði gegn málinu í stað þess að breiða út sinn stóra faðm og bjóða alþjóðastrauma velkomna til landsins .
Hvað er að gerast í Sjálfstæðisflokknum ? Útbelgd þjóðremba er farin að ágerast í flokknum og það virðist veruleg hætta á því að hann einangrist og verði að harðlínuíhaldsflokki með takmarkað fylgi .
Það hlakkar í andstæðingum flokksins vegna þeirrar vafasömu stefnu sem flokkurinn er að taka .
Hinir , sem eru fjölmargir , og bera virðingu fyrir flokki sem svo oft hefur verið rödd skynseminnar , hafa áhyggjur af þessari þróun mála .
Nýr formaður Sjálfstæðisflokksins , Bjarni Benediktsson , virkar enn sem komið er hikandi og óöruggur .
Í stað þess að hlusta á Evrópusinna í eigin flokki og gefa þeim svigrúm og frelsi hefur hann tekið afstöðu með þeim öflum innan flokksins sem þusa endalaust um afsal fullveldis gangi Ísland í Evrópusambandið .
Evrópusinnuðum sjálfstæðismönnum virðist varla lengur vært í eigin flokki og hljóta að finna sér annan verustað .
Nýr formaður er ekki að breikka eigin flokk heldur þrengja hann .
Í Icesave-málinu á Sjálfstæðisflokkurinn svo engin svör .
Kannski ekki skrýtið .
Flokkurinn sem lagði allt kapp á að efla frelsi í viðskiptum gerði það með slíkum djöfulgangi að afleiðingarnar hlutu að verða ógurlegar .
Það er svosem engin furða að formaður Sjálfstæðisflokksins skuli vera á hlaupum frá því máli og svara skringilega þegar hann mætir í fjölmiðla .
Staða Sjálfstæðisflokksins er dapurleg en góðar fréttir berast þó .
Borgarstjórinn í Reykjavík , Hanna Birna Kristjánsdóttir , er einkar farsæl í starfi , vinnur af vandvirkni og atorku og nýtur virðingar langt út fyrir raðir sjálfstæðismanna .
Hún er einmitt þess konar leiðtogi sem Sjálfstæðisflokkurinn þarf nauðsynlega í landsmálin .
Í landsmálum er Sjálfstæðisflokkurinn orðinn valdalaus eftir að hafa getað vaðið um sviðið áratugum saman .
Flokkurinn á hins vegar tækifæri í stjórnarandstöðu sem hann nýtir sér ekki .
Hann á að koma fram sem ábyrgur flokkur með mótaðar tillögur og tala máli alþjóðlegrar samvinnu .
Af hverju getur hann ekki gert það núna þegar hann gat það svo auðveldlega áður fyrr ? kolbrun@mbl.is Kolbrún Bergþórsdóttir 