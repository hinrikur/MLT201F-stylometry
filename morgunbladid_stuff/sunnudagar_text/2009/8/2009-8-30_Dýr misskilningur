Eftir Ásgeir Ingvarsson asgeiri@mbl.is " ÞÓ einstaklingur sé ráðinn til ákveðinna starfa sem verktaki er ekki þar með öruggt að hægt sé að líta á viðkomandi sem verktaka samkvæmt skattarétti , " segir Sævar Þór Jónsson .
" Það getur gerst að fólk sem kallað er verktakar sé í raun í þannig starfssambandi við verkkaupa að líta beri á það sem launþegasamband .
Það getur síðan leitt til skattalegrar leiðréttingar sem getur jafnvel náð mörg ár aftur í tímann og reynst kostnaðarsöm fyrir alla aðila – ekki síst fyrir verkkaupann .
" Viðmið og reglur Þannig kynnir Sævar Þór viðfangsefni námskeiðsins Verktaki eða launþegi sem hann kennir hjá Endurmenntun Háskóla Íslands í september .
" Á námskeiðinu verður fjallað ítarlega um muninn á verktaka og launþega .
Farið verður yfir réttindi og skyldur verktaka , verkkaupa og launþega , og hvaða atriði eru höfð til hliðsjónar þegar metið er hvers konar starfssamband er í reynd milli starfsmanns og fyrirtækis .
" Ólíkar skyldur Mikill munur getur verið á tilhögun skattgreiðslna og annarra gjalda eftir því hvort um er að ræða verktaka- eða launþegasamband milli vinnuveitanda og starfsmanns .
" Verktakar hafa iðulega minni réttindi en launþegar , t.d. hvað varðar uppsagnarfrest og önnur starfstengd réttindi .
Þeir bera sjálfir ábyrgð á verkum sínum og kostnaði vegna þeirra , " útskýrir Sævar .
" Kostnaðurinn við þau auknu réttindi sem launþegar njóta lendir óneitanlega á vinnuveitandanum , og getur þótt eftirsóknarvert – sérstaklega þegar rekstraraðstæður eru erfiðar – að fá fólk til starfa í verktöku og skapa þannig aukið svigrúm og lækka fastan starfsmannakostnað .
" Eðli sambandsins Það er hins vegar ekki sama hvernig störfum verktakans er háttað og ákveðnar reglur og fordæmi í skattarétti varna því að verktakafyrirkomulagið sé misnotað : " Meðal atriða sem koma til athugunar þegar starfssamband verkkaupa og starfsmanns er metið er t.d. hvort komist hefur á viðvarandi og endurtekið samband , þ.e. að verktakinn vinni alltaf sömu vinnuna , í svipuðu magni , mánuð eftir mánuð og jafnvel ár eftir ár , " útskýrir Sævar .
" Einnig kann að vera litið svo á að um launþegasamband sé að ræða ef verktakinn stimplar sig inn til vinnu hjá verkkaupa , hann fær borgað orlof , eða kaupandi tekur ábyrgð á verkum verksalans .
Munurinn á launþega og verktaka getur líka verið fólginn í því hvort viðkomandi er með sína eigin starfsaðstöðu innan fyrirtækisins , sem enginn annar nýtir og er jafnvel útbúin tækjum verkkaupa .
" Endurgreiðsla með vöxtum Eins og áður kom fram bitnar það iðulega mest á verkkaupa ef starfssamband er endurflokkað sem launþegasamband .
" Þar með er litið á verkkaupa sem vinnuveitanda viðkomandi , og litið er á verktakagreiðslurnar sem launagreiðslur .
Það verður svo til þess að atvinnurekandinn þarf að standa skil á staðgreiðslu skatta af þessum launum , endurgreiða innskatt ef við á og standa skil á ýmsum öðrum gjöldum .
Þessar greiðslur geta jafnvel náð mörg ár aftur í tímann og ofan á geta bæst vextir og álögur , " segir Sævar .
" Það borgar sig því að vera með það á hreinu að það starfssamband sem er á milli verktakans og fyrirtækisins samræmist skilgreiningu réttarsviðsins .
" Hlutskipti verktakans Sævar bendir á að verktakarnir sjálfir þurfi einnig að huga vandlega að skyldum sínum , sem eru aðrar og meiri en hjá venjulegum launþegum : " Verktakar bera sjálfir ábyrgð á skattgreiðslu af tekjum sínum , en það getur verið mjög dýrt og jafnvel refsivert að standa ekki skil á sköttum .
Það getur reynst kostnaðarsamt ef ekki er gætt að því að greiða tryggingagjald og virðisaukaskatt tímanlega , og sömuleiðis þarf að huga vandlega að því hvaða kostnaðarliði lögin heimila að draga frá tekjum , " útskýrir hann , en farið verður yfir þessi atriði á námskeiðinu .
" Sérstaklega þurfa verktakar að huga að sambandi sínu og samskiptum við verkkaupa , og t.d. er æskilegt að fyrir liggi samningur um það verk sem um ræðir svo skyldur verktakans og úrræði liggi ljós fyrir .
" Námskeiðið Verktaki eða launþegi verður haldið 8. september .
Skráning og nánari upplýsingar eru á www.endurmenntun.is .
Einnig kennir Sævar námskeðin Reiknuð laun í eigin atvinnurekstri og Frádráttur frá tekjum af atvinnurekstri .
