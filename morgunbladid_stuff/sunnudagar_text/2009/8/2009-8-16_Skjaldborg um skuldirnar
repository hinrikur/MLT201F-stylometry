EITT helsta baráttumál núverandi ríkisstjórnarflokka fyrir síðustu kosningar var að nú yrði að slá skjaldborg um heimilin og fyrirtæki landsins .
Skuldirnar ( erlendu myntkörfulánin ) hafa hækkað svo gífurlega að ekkert annað en þrot blasir við fjölda heimila ef ekkert verður að gert .
Nauðsyn þess að afskrifa hækkanir sem urðu á myntkörfulánum frá áramótunum 2007/2008 vegna vitfirringar og skipulagðra árása bankanna á krónuna er öllum ljós .
Krafan um að lán verði stillt á gengisvísitölu áramótanna 2007/2008 er eðlileg og sjálfsögð .
Ekkert fyrirtæki eða heimili stendur undir hækkun lánanna nema kannski þau sem hafa framlegð dópinnflutnings af peningum sínum ! Ábyrgðarleysi ríkisstjórnarinnar er hróplegt , næstum aumkunarvert .
Þær gífurlegu upphæðir sem ríkisstjórnin er nú tilbúin í að greiða til AGS og vegna Icesave , myndu koma heimilum og fyrirtækjum landsins yfir múr bankahrunsins og gera þeim kleift að standa við framtíðarskuldbindingar .
Það að neita heimilum og fyrirtækjum um afskriftir lána , að kröfu AGS , jaðrar við landráð .
Það liggur fyrir að ríkisstjórnin er tilbúin að eyða um 35.000.000.000 ( þrjátíu og fimm þúsund milljónum ) árlega , eða um fimm jarðgöngum á ári næstu sjö árin , í vaxtagreiðslur vegna Icesave ! Síðan hefjast svo endurgreiðslur og greiðsla enn meiri vaxta ! Þá eru eftir milljarðahundruðin sem lán AGS ( sem ekki má nota ) eiga eftir að kosta okkur .
Miklu ódýrara er fyrir okkur Íslendinga , að skila AGS-láninu og að fara dómstólaleiðina með Icesave .
Við getum notað lítinn hluta þeirra fjármuna sem áttu að fara í vextina til þess að standa undir afskriftum lána heimila og fyrirtækja .
Lánamarkaðir heimsins eru okkur hvort eð er ansi dýrir , með eða án AGS-peninganna og Icesave-þrælkunarinnar .
Við skulum því skila AGS nauðarfénu og láta Icesave fyrir dómstóla .
Notum það fjármagn sem ætlað var í þessa þrælasamninga gömlu nýlenduveldanna til þess að koma heimilum og fyrirtækjum landsins á koppinn aftur .
Nýlenduveldin tvö kunna enn að kúga lítilmagnann og gera það refjalaust ! Ansi er það merkilegt hve ríkisstjórnin er viljug til þess að henda tugþúsundum milljarða í útlendinga á sama tíma og henni finnst sjálfsagt að heimilum og fyrirtækjum landsins blæði út vegna vaxtaokurs , höfuðstólshækkana lána og annarra skelfilegra afleiðinga græðgi og mannvonsku fyrrverandi eigenda og stjórnenda bankanna .
Þeir sitja nú á milljarðahundruðum og slá um sig í skattaskjólum Karíbahafsins en þjóðinni blæðir .
Höfundur er framkvæmdastjóri .
