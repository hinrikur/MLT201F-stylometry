Ali hræðist ekkert meira en að snúa aftur til Íraks .
Faðir hans og eldri bróðir voru myrtir í átökum í kjölfar innrásar Bandaríkjamanna árið 2003 .
Ali segist hafa fulla ástæðu til að óttast sömu aðila og urðu þeim að bana og segist raunar 100% viss um að hans bíði sömu örlög .
Hann þráir að komast til Íslands , fá hér vinnu og geta tekið þátt í að sjá fyrir fjögurra ára syni sínum , sem býr hér á landi hjá íslenskri móður sinni .
Eftir Sigurð Ólafsson sigurdurolafsson@gmail.com ALI Nayef , flóttamaður í felum í Danmörku , á yfir höfði sér að verða sendur aftur til Íraks .
Hann vill til Íslands á vit fjögurra ára sonar síns .
Einn flóttamannanna í Brorsonskirkjunni í Kaupmannahöfn var Ali Nayef .
Hann var í sömu stöðu og allmargt sambýlisfólk hans í kirkjunni að óttast mjög hina þvinguðu heimför til Íraks .
Ali óskar sér heitt og innilega að kraftaverkin gerist , ákvörðunum verði snúið við og að hann fái áframhaldandi danskt landvistarleyfi .
Það leyfi myndi hann samt ekki nota til mikið lengri dvalar í Danmörku .
Hugur hans leitar annað .
Hann vill til Íslands á vit fjögurra ára gamals sonar síns , hans Adams .
Áhlaup á kirkjuna Ég var búinn að mæla mér mót við Ali í Brorsonskirkjunni í hádeginu fimmtudaginn 13. ágúst til að eiga við hann spjall .
Ekkert virtist ætla að koma í veg fyrir það fyrr en ég settist niður við tölvuna að morgni þess dags til að fara netrúntinn meðan kaffið kólnaði ögn í bollanum .
Þá fyrst frétti ég af örlagaríkum atburðum næturinnar þar sem lögreglan hafði gert áhlaup á kirkjuna og handtekið þar alla fullorðna karlkyns flóttamenn og síðan þurft að kljást við hundruð mótmælenda úti fyrir sem reyndu að hindra störf laganna varða .
Ég hringdi í Ali og þá strax varð ljóst að af fundum okkar gat ekki orðið þennan daginn .
Hann var í nokkru uppnámi og fyrst um sinn misskildi ég hann og hélt að hann væri meðal hinna handteknu .
Seinni samtöl sama dag skýrðu stöðuna , hann hafði af tilviljun ekki verið inni í kirkjunni þegar handtökurnar áttu sér stað .
Ali var því í felum .
Eftir nokkra aflýsta fundi til viðbótar hittumst við loks nú í vikunni .
Hann stefndi mér á Runddelen , fjölfarin gatnamót á Norðurbrú , og þaðan stikaði hann orðfár á undan mér inni í kyrrlátan bakgarð rétt hjá .
Þar náðum við loks að spjalla saman um þá þröngu stöðu sem hann er í þessa dagana sem flóttamaður í felum .
Vildi hvergi annars staðar vera Ali segist hafa komið til Danmerkur árið 2003 .
" Ég kom hingað frá Ítalíu vegna þess að ég taldi Danmörku vera besta land sem fyrirfyndist og ég vildi einungis fara þangað .
Ég kynntist fljótlega íslenskri stúlku , við giftum okkur og eftir að við eignuðumst son tveimur árum síðar vildi ég hvergi annars staðar vera en hér .
" Ákvarðanir danskra yfirvalda um heimsendingu íraskra flóttamanna vofðu þó alltaf yfir : " Árið 2005 vildu þau senda mig aftur til Ítalíu , þaðan sem ég kom .
Ég var um tíma í Sandholm-flóttamannabúðunum en málin töfðust , meðal annars þegar ég þurfti að verja hálfu ári á spítala vegna aðgerða sem gerðar voru á mér .
Þar var einnig allt í óvissu enda hafði ég ekki verið tekinn inn í danska sjúkratryggingakerfið .
" Komst ekki til Íslands Líf óvissunnar var orðið lýjandi fyrir Giovönnu Spanó , íslenska eiginkonu Alis , og fyrir tveimur árum fór það svo að þau slitu samvistir og Giovanna fluttist til Íslands ásamt Adam syni þeirra .
Ali segir að honum hafi verið ómögulegt að fylgja syni sínum eftir : " Við ætluðum einu sinni til Íslands í jólafrí , vorum búin að kaupa miða og allt virtist í eðlilegum farvegi .
Allt stöðvaðist hins vegar á því að mér reyndist ómögulegt að fá útgefið íraskt vegabréf þrátt fyrir ítrekaðar tilraunir mínar til þess .
Ég var því fastur hér .
Í vor fékk ég síðan að vita að ég fengi ekki leyfi til að dveljast í Danmörku vegna þess að sonur minn býr hér ekki lengur .
Staðan væri önnur ef hann væri hér enn .
Ég vonast til að komast einhvern veginn til Íslands en ég veit ekki hvernig það ætti að gerast .
" Nú í sumar hefur Ali dvalist í Brorsonskirkjunni á Norðurbrú og segir að þar hafi verið séð vel um fólk .
Þeirri vist lauk hins vegar snarlega í síðustu viku .
Ali komst undan fyrir tilviljun þar sem hann hafði brugðið sér frá út í næsta söluturn .
Þegar hann kom aftur að kirkjunni var hún umkringd lögreglumönnum : " Ég spurði þá hvað þeir væru eiginlega að gera þarna en þeir sögðu mér að halda mig frá .
Þeir áttuðu sig greinilega ekki á að ég var einn af flóttamönnunum úr kirkjunni .
Ég fékk því einn starfsmann stuðningssamtaka hópsins okkar til að ná hjólinu mínu til mín .
Þá nótt svaf ég síðan í almenningsgarði hér á Norðurbrú .
Snemma morguninn eftir barst mér hjálp frá stuðningshópnum og mér var útvegað húsaskjól .
" Dauðinn vofir yfir Allt frá þeirri stund hefur líf Alis einkennst af algjörri óvissu .
Hann hefur farið á milli staða , gætt þess að vera ekki undir sama þaki tvær nætur í röð til að lágmarka hættuna á því að lögreglan nái að þefa hann uppi .
Hann er nú upp á aðra kominn um flestalla hluti en heldur einhverjum tengslum við hóp flóttamanna sem eru í svipaðri stöðu .
Hann gæti hins vegar fundist á hverri stundu og þá tekur við önnur og verri óvissa .
Hann hræðist nefnilega ekkert meira en að snúa aftur til Íraks .
Hann kemur frá kúrdahéruðunum í norðurhluta landsins .
Faðir hans varð bitbein átaka milli Kúrda og hers Saddams Husseins í upphafi tíunda áratugarins .
Fjölskyldan flúði þess vegna undan íraska stjórnarhernum til borgarinnar Mosul sem naut nokkurrar verndar Bandamanna sem flugbannssvæði .
Sjálfur flúði Ali Írak 1999 en fimmtán dögum eftir fall stjórnar Saddams Husseins árið 2003 gripu örlögin í taumana fyrir fjölskyldu hans : " Í átökunum sem fylgdu innrásinni voru faðir minn og eldri bróðir myrtir .
Ég hef fulla ástæðu til að óttast sömu aðila og myrtu þá ef ég verð sendur til baka .
Raunar er ég sannfærður um að þeir munu koma mér fyrir kattarnef ef þeir ná í skottið á mér .
Hundrað prósent viss .
" Ali segist ekki hafa að neinu lífi að hverfa í Írak eftir öll þessi ár : " Eina manneskjan úr fjölskyldunni sem ég hef tengsl við er móðir mín sem nú dvelst í Sýrlandi .
Ég ræði við hana reglulega í síma .
Ég á engan samastað lengur í Írak .
" Við þessa stöðu hans bætist sá mikli óstöðugleiki sem ríkir um þessar mundir í norðurhéruðum Íraks .
Þar hefur spenna aukist milli arabískra og kúrdískra íbúa .
Sú spenna veldur því að Barack Obama Bandaríkjaforseti leggur nú á ráðin um að senda liðstyrk hermanna á svæðið til að koma í veg fyrir allsherjar átök .
Órói Alis beinist þó ekki einungis að hættunni sem kann að steðja að hans eigin lífi og limum : " Ég er ekki bara hræddur við að snúa til baka heldur finnst mér það einnig hræðileg tilhugsun að þurfa jafnvel að yfirgefa son minn endanlega .
Adam er ekki hjá mér , ég er faðir hans og ég vil ekki deyja frá honum .
" Vill vinna fyrir sér á Íslandi Samtalið reynir mjög á Ali .
Hann beygir af og felur andlitið undir derhúfunni sem hann ber á höfðinu áður en hann dregur andann nokkrum sinnum djúpt og heldur áfram : " Ég leggst ekki upp á fólk og ég er rólegur í tíðinni en ég þigg þá hjálp sem mér berst með þökkum .
Ég þrái að fá að koma til Íslands og barnsmóðir mín og fjölskylda hennar hafa heitið því að aðstoða mig á allan hátt við íbúðar- og atvinnuleit .
Ég fer ekki fram á peninga á Íslandi eða nokkuð annað .
Mig langar bara að fá að umgangast son minn og fá vinnu svo ég geti lagt mitt til gagnvart honum .
" Ali segir að honum hafi ekki borist nein bein aðstoð frá íslenskum yfirvöldum : " Ég vonast til að það séu einhverjar leiðir til þess að ég geti fengið hjálp þaðan en ég veit ekki hvernig ég á að bera mig að í þeim efnum .
Ég veit ekkert hvað gerist næst , hvort ég enda í flóttamannabúðum hér eða verð sendur beint til Íraks .
" " Hvenær kemurðu , pabbi ? " Einhvern tíma í miðju samtalinu barst íslenskan í tal og ég spurði hann hreint út , á ástkæra ylhýra , hvort hann skildi einhverja íslensku .
Hann flissaði vandræðalega og kvað já við , sagðist ekki geta talað íslensku en skilja inntakið í samtölum þegar Íslendingar spjölluðu saman .
" Stundum spjöllum við Adam saman yfir netið .
Oft reynum við að tala saman á kúrdísku .
Þegar það gengur stirðlega þá segi ég eitthvað við hann á íslensku , eins og " hvað segirðu ? " , " hvað ertu að gera ? " , " er allt fínt ? " .
Þá renna samtölin áfram .
Ég fæ líka sms frá honum þar sem hann segist sakna mín og spyr hvenær ég komi til Íslands .
" Þegar samtali okkar Alis lýkur verðum við samferða út á götu aftur .
Við kveðjumst og skiptumst á upplýsingum en síðan verður hann allt í einu órólegur þegar hann kemur auga á lögreglubíl handan götunnar .
Hann tekur snöggt í höndina á mér , dregur derið neðar á ennið og horfir inn með gangstéttinni þar sem hann arkar rösklega í aðra áttina og ég í hina .
Ég hugsa til þess að framtíð Alis gæti þess vegna ráðist á næsta götuhorni , næstu nótt eða næsta morgun .
Ráðstöfun lífs hans er í annarra höndum .
Eina valdið sem Ali Nayef hefur undanfarna daga tekið sér yfir óumflýjanlegum örlögum sínum er að fresta þeim um stundarkorn .
Skjól í kirkju Óhætt er að fullyrða að pólitískt hitamál sumarsins í Danmörku hafi verið dvöl íraskra flóttamanna í Brorsonskirkjunni á Norðurbrú í Kaupmannahöfn .
Flóttamennirnir eiga það allir sameiginlegt að hafa dvalist um árabil í Danmörku en hafa nú fengið skilaboð um að dvöl þeirra í landinu sé lokið og nú beri þeim að snúa aftur til Íraks .
Kirkjan ákvað hins vegar á vormánuðum að skjóta skjólshúsi yfir þann hluta flóttamannahópsins sem þangað leitaði og upp frá því hélt fjöldi manns til í kirkjunni .
Lögreglan réðst hins vegar til atlögu aðfaranótt 13. ágúst og handtók alla fullorðna karlmenn .
