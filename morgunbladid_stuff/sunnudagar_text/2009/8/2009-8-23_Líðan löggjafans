Eftir Ragnhildi Sverrisdóttur rsv@mbl.is Greinargerðir með lögum útskýra tilgang þeirra , hver þörfin hafi verið á lagasetningu og hverju eigi að ná fram með lögunum .
Þegar mál koma til kasta dómstóla eru greinargerðir því eitt lögskýringargagna , sem gjarnan er stuðst við .
Þannig leitast dómarar við að finna vilja löggjafans ; hver sé andi laganna .
Segja má að álit meirihluta fjárlaganefndar Alþingis um Icesave-samningana lýsi líðan löggjafans , eða a.m.k. þeirra nefndarmanna sem að því standa .
Það er um margt óvenjulegt , eins og viðfangsefni nefndarinnar .
Mannasiðir Í áliti sínu lýsir meirihlutinn forsögu Icesave-málsins , lagalegum , efnahagslegum og pólitískum álitaefnum .
Sá hluti , sem ritaður er undir fyrirsögninni " siðferðileg álitaefni " , er óvenjulegur .
Þar skín í gegn sú reiði , sem margir finna fyrir í kjölfar bankahrunsins .
Kaflinn hefst svo : " Siðferðileg álitaefni voru mjög áberandi í umfjöllun fjárlaganefndar sem og í fjölmiðlaumræðu .
Sú ágenga spurning vokir yfir allri Icesave-deilunni hvort mönnum beri að borga skuldir sem þeir hafa ekki stofnað til .
Spurningin verður jafnvel enn ágengari þegar í ljós kemur að athafnamenn geta , í skjóli frjáls hagkerfis , hirt arðinn af starfsemi sinni en skilið skuldirnar eftir hjá almenningi ef illa fer .
Sér er nú hver áhættan , segir almenningur sem vitnar til góðra gilda og almennra mannasiða í viðskiptum forfeðra sinna þar sem handsalið gilti og orðin stóðu .
Ef til vill má segja að Icesave-deilan sé ein helsta birtingarmynd bankahrunsins sem varð á Íslandi haustið 2008 .
Hún dregur á strigann þá liti sem helst skera í augun , óbeislaða markaðshyggju sem fær næsta eftirlitslítið að leika lausum hala .
Hún afhjúpar nýjar og óvenjulegar viðskiptavenjur sem í skjóli bankaleyndar var aldrei ætlað að koma fyrir augu almennings , hinna raunverulegu ábyrgðaraðila sem þó höfðu ekki minnstu hugmynd um að þeir væru ábekingar hins frjálsa hagkerfis .
Í þessari mynd blasir það einnig við að bankastjórar , sem fengu ofurlaun og óskiljanlega háa kauprétti fyrir að bera hina miklu samfélagslegu ábyrgð , gátu þegar upp var staðið velt afleiðingum gjörða sinna yfir á hin raunverulegu breiðu bök sem alltaf hafa haldið uppi samfélaginu , almenning í landinu .
Hér er kominn kjarni Icesave-deilunnar á Íslandi ; bera menn ekki ábyrgð á gjörðum sínum , eða er ekki einmitt svo þegar bankarnir sjálfir krefja almenning um ábyrgðir og ábyrgðarmenn – og hver er miskunnin í frjálsum viðskiptum ? Hér verður löggjafinn að staldra við .
" Verndin var ekki sem skyldi Meirihlutinn segir Icesave-deiluna á Íslandi einnig fjalla um samfélagsgerð .
" Hún snýst öðrum þræði um endimörk frelsisins í viðskiptum og samskiptum manna – og hvenær frelsið reynir raunverulega á regluverk samfélagsins .
Hér kallast því á frelsi og ábyrgð , svigrúm og traust , tækifæri og takmörk .
Við aukið frelsi í íslensku viðskiptalífi á tíunda áratug síðustu aldar var því staðfastlega haldið fram að þeir fjármunir sem þar leystust úr læðingi væru varðir af lögum og reglum , með öðrum orðum að frelsinu fylgdi ábyrgð .
Segja má að allur almenningur , sem lagði fé sitt inn í nýfrjálsa banka , hafi talið sig verndaðan af eftirlitsstofnunum ríkisins og grandvörum bankastarfsmönnum sem lutu ströngum reglum um bankaviðskipti .
Reyndin var að verndin var ekki sem skyldi – frelsið bar ábyrgðina ofurliði – og þar með var vegið að grunngerð samfélagsins ; afleiðingin var siðrof og viðvarandi vantraust á helstu stofnunum samfélagsins , samskiptasáttin var úr sögunni , og spurningin varð ágeng sem aldrei fyrr : Var það raunverulega svo , spyr almenningur eftir hrunið , að fáeinir aðilar komust upp með að koma heilu samfélagi á kné ? Íslenskt alþýðufólk er ekki hryðjuverkafólk og á skýlausan rétt til þess að lenda aldrei í aðstöðu sem þessari ; það er skylda stjórnvaldsins .
Við bankahrunið lenti íslenskt samfélag í fordæmislausum aðstæðum .
Íslendingar , sem um nokkra hríð voru til alls líklegir í viðskiptum og fóru mikinn í þeim efnum um höf og lönd , einangruðust á einni haustnóttu .
" Í besta falli að athlægi Og enn ritar meirihlutinn : " Frjálsa hagkerfið , sem á tímabili virtust engin takmörk sett , var allt í einu í fjötrum sjálfs sín – og trausti rúið .
Í samfélagi þjóðanna varð Ísland í besta falli að athlægi , í versta falli útilokað frá alþjóðaviðskiptum .
Hér var úr vöndu að ráða fyrir niðurlút stjórnvöld sem fyrst um sinn gátu ekki gert margt annað en að biðja þjóð sinni guðs blessunar .
Hver var ábyrgð þeirra í samskiptum þjóða ? Hver var hlutur þeirra í fallinu ? Og hver var staða almennings þegar kemur að ábyrgð samfélagsins ? " " Svo sómi sé að " Í álitinu er rakið að með neyðarlögunum hafi þess verið freistað að koma í veg fyrir algert kerfishrun .
Bankarnir hafi hins vegar allir fallið nokkurn veginn samtímis .
Þá hafi vaknað spurningar um hvort og þá hvernig evrópskum tryggingakerfum innstæðna væri ætlað að taka á slíkri stöðu .
" Meginspurningin var þessi og hún er ekki síður siðferðileg en lögfræðileg : Á íslenskt samfélag að borga umfram það sem það getur ? Stjórnvöld á Íslandi höfðu fyrir sitt leyti staðið við skuldbindingar um að koma á fót innstæðutryggingakerfi en stóðu allt í einu frammi fyrir því að tryggingarsjóður landsins hafði safnað eignum sem voru í engu samræmi við skuldbindingarnar sem skyndilegu féllu á hann .
Áttu stjórnvöld að benda á næsta tóman tryggingarsjóð og láta hann nægja , sem út af fyrir sig kann að vera lögfræðilega nóg , eða áttu þau að bjóða samfélagi þjóðanna að greiða mismuninn sem lýtur þá vitaskuld að siðferðilegri skyldurækni ? Það er stundum eitt að ljúka lagalegum skyldum sínum en annað að gera það svo sómi sé að .
Í siðferðilegum efnum snýr spurning þessa efnis einnig að því nýja Íslandi sem margir vilja reisa eftir hrun ellegar finna af því að þeir eru búnir að týna því .
Á græðgisvæðingin , sem kippti úr sambandi grunngildum samfélagsins hjá hluta þjóðarinnar , að víkja fyrir orðheldni og trausti í samskiptum manna , hvort heldur er í viðskiptum eða öðrum daglegum verkum ? Nægja lögin ein og sér eða er það svo að óskráð gildi á borð við mannasiði verða að fylgja með ? Það er því ekki nema von að spurt sé hvernig stóð á því að ríkisvaldið greip inn í með þeim hætti sem gert var við hrun bankanna ? Hvernig stóð á því að lönd í Evrópu og víðar gripu til sambærilegra aðgerða og íslenska ríkið þegar bankar riðuðu til falls ? Hér eins og annars staðar réðu hagsmunir almennings því að ríkisvaldið tók á sig ábyrgð , jafnvel umfram lagalega skyldu , til að verja jafn nauðsynlega þætti samfélagsins og fjármálastofnanir eru .
En fleira skiptir máli .
Á síðasta ári , í aðdraganda hrunsins og í kjölfar þess , gáfu þáverandi stjórnvöld út yfirlýsingar þess efnis að Ísland mundi axla ábyrgð á innlánsreikningum íslenskra banka .
Ísland er sjálfstæð þjóð sem verður að taka ábyrgð á gerðum sínum .
Burtséð frá lagalegri ábyrgð , sem er umdeild , liggur fyrir að Íslendingar og íslensk stjórnvöld geta ekki þvegið hendur sínar af því efnahagshruni sem hér varð og eru málefni Icesave-reikninga Landsbanka Íslands hf. þar ekki undanskilin .
Íslendingar bera sjálfir ábyrgð á því að leysa úr þeim vanda sem við er að glíma .
Íslendingar þurfa að endurnýja traust annarra ríkja á landinu og koma aftur á eðlilegum viðskiptum við aðrar þjóðir .
Samþykkt ríkisábyrgðar þeirrar sem hér um ræðir er að mati meirihlutans ein af forsendum þess að slíkt takist .
" Hvar eru peningarnir ? Meirihluti fjárlaganefndar lætur ekki nægja að leggja til breytingar á Icesave-frumvarpinu heldur vill að sérstöku ákvæði verði bætt við , sem felur ríkisstjórninni að grípa til " allra nauðsynlegra ráðstafana til að sjá til þess að sem mest endurheimtist af fjármunum sem lagðir voru inn á Icesave-reikningana " .
Samstarf við önnur lönd Meirihlutinn kveðst telja þetta atriði samofið því að ná breiðri sátt í samfélaginu um að ríkið gangist í ábyrgð fyrir Icesave-skuldunum .
" Þáttur í því er að rekja hvert innstæður af Icesave-reikningunum voru fluttar en til þess að það sé unnt er nauðsynlegt að ríkisstjórnin eigi samstarf við þar til bæra aðila hér á landi sem erlendis , þar á meðal yfirvöld í Bretlandi , Hollandi og Evrópusambandinu .
Þeir innlendu aðilar sem hér um ræðir eru einkum Fjármálaeftirlitið , slitastjórn og skilanefnd Landsbanka Íslands hf. og erlend yfirvöld , t.d. lögregluyfirvöld .
" Bankamenn fyrir dóm Meirihlutinn leggur enn fremur til að ríkisstjórninni verði falið að gera ráðstafanir til að þeir sem kunna að bera ábyrgð á tilurð Icesave-reikninganna , og því hvernig farið var með fjármuni sem söfnuðust , axli fjárhagslega ábyrgð á því tjóni sem af hefur hlotist fyrir ríkið .
" Meirihlutinn telur rétt að ríkisstjórnin hafi í því sambandi samráð við ríkislögmann sem fer með bótakröfur fyrir hönd ríkisins .
Einnig má gera ráð fyrir að atvik mála verði mun ljósari þegar rannsóknarnefnd Alþingis hefur lokið störfum síðar á þessu ári .
" Stjórnvöld hafa þegar ákveðið að skoða málsókn á hendur þeirra sem stofnuðu til Icesave-reikningana í Bretlandi og Hollandi , að því er fram kom í máli Steingríms J. Sigfússonar fjármálaráðherra á föstudag .
Hann sagði að allt yrði gert til að endurheimta féð sem var geymt á Icesave-innistæðunum .
Nefndarálit meirihluta fjárlaganefndar er undirritað af þeim Guðbjarti Hannessyni , formanni nefndarinnar , Árna Þór Sigurðssyni , Ásmundi Einari Daðasyni , Bjarkeyju Gunnarsdóttur , Oddnýju G. Harðardóttur , Sigmundi Erni Rúnarssyni og Þór Saari .
Tilfinningaþrungið mál Vangaveltur hafa verið uppi um að Sigmundur Ernir Rúnarsson hafi ritað þann hluta nefndarálits meirihlutans , þar sem fjallað er um siðferðileg álitaefni , enda maðurinn vanur að kljást við texta .
" Ég tók virkan þátt í ritun álitsins .
Ég sit í fjárlaganefnd og er í þessum meirihluta , " svarar Sigmundur Ernir að hætti pólitíkusa , spurður um þátt sinn í ritun álitsins .
Aðspurður hvort hann hafi verið hvað virkastur við ritun kaflans um siðferðileg álitamál viðurkennir Sigmundur reyndar að svo hafi verið .
" Þetta er tilfinningaþrungið mál og hefur borið margan manninn ofurliði í þeim efnum .
Icesave-málið er hagfræðilegt og lögfræðilegt álitaefni , en ekki síður mjög tilfinningalegt .
Það er ekki nema eðlilegt að dvelja við siðferðilegan þátt málsins , enda leitaði fjárlaganefnd sérstaklega eftir áliti Siðfræðistofnunar Háskóla Íslands .
" Laga þarf gallana Meirihluti fjárlaganefndar benti á í áliti sínu að allur arður af starfsemi Landsbankans féll til eigenda hans , " en komið hefur í ljós að eignir , þ.m.t. innstæður af Icesave-reikningum , duga ekki fyrir heildarkröfum í þrotabú bankans .
Því er ljóst , hverjar svo sem heimtur verða úr þrotabúinu , að skuldir umfram það verða bornar af skattborgurum sem báru ekki nokkra ábyrgð á hlutafélagi Landsbanka Íslands hf. Meirihluti fjárlaganefndar telur mikilvægt að koma í veg fyrir að þessar aðstæður komi upp aftur í íslensku samfélagi .
Til að svo megi verða er brýnt að viðskiptabankar fái ekki að opna útibú erlendis sem ríkissjóður verði talinn bera ábyrgð á og að tryggt verði að hlutafélög og fyrirtæki beri sjálf óskipta ábyrgð á starfsemi sinni þegar lögbundinni innstæðutryggingu sleppir .
Þá er og nauðsynlegt að gallar sem fram hafa komið á innstæðukerfi Evrópusambandsins verði lagfærðir .
" Fordæmalaus eldmessa Langur kafli meirihluta fjárlaganefndar um siðferðileg álitamál Icesave er fordæmalaus , að því er fróðir menn segja .
" Ég man ekki eftir nefndaráliti , sem er sambærilegt við þetta álit meirihluta fjárlaganefndar , " segir maður sem fylgst hefur náið með störfum Alþingis í áratugi .
" Í eina tíð kom ég gjarnan að skrifum nefndarálita , en þá kom aldrei til að skrifað væri á þennan veg .
" Ýmis viðkvæm mál og umdeild hafa komið til kasta Alþingis í gegnum tíðina .
En engum verið fylgt úr hlaði með eldmessu á borð við þá sem finnst í meirihlutaálitinu .
" Á síðustu mánuðum er allt breytt .
Og líklega finnst ekkert mál , sem er sambærilegt Icesave .
Svona nefndarálit á sér alla vega ekki hliðstæðu , að því er ég best man , " segir viðmælandinn .
