Eftir Orra Pál Ormarsson orri@mbl.is Sú var tíðin að innflytjendur á Íslandi voru teljandi á fingrum annarrar handar .
Menn hrukku í kút heyrðu þeir framandi tungur eða mættu manni sem augljóslega var af erlendum uppruna á götu .
Nú er öldin önnur .
Innflytjendur hafa streymt til landsins á umliðnum árum og varla er lesinn upp sá bekkur í skóla að ekki heyrist erlent nafn .
Íslendingar hafa þurft að laga sig hratt að þessum breytta veruleika og margt bendir til þess að þeim gangi það misjafnlega .
Sumum þykir umræðan um málefni innflytjenda aldrei hafa náð viðunandi hæðum og aðrir segja að upplýsingar séu af skornum skammti .
Oddný Helgadóttir og Jón Gunnar Ólafsson brugðust við þessu og hafa nú lokið við gerð heimildarmyndar um fjölmenningu á Íslandi , auk þess sem þau hafa samið námsefni fyrir grunn- og framhaldsskóla og fullorðinsfræðslu .
Heimildarmyndin Vegurinn heim , byggist á viðtölum við fimm börn innflytjenda á Íslandi .
Þau eru á aldrinum sjö til tólf ára og af ólíkum uppruna ; frá Póllandi , Taílandi , Kósóvó , Palestínu og Haítí .
Í myndinni ræða þau líf sitt og tilveru á Íslandi og tala m.a. um vini , fjölskyldu , skóla , tungumál og fordóma .
Vettvangur umræðu Erlendar rannsóknir sýna að mikil hætta er á að börn innflytjenda einangrist og verði utanveltu í samfélaginu og Oddný og Jón Gunnar segja að hugsunin með myndinni sé að veita börnum innflytjenda vettvang til að taka þátt í umræðu um innflytjendur á Íslandi .
Börnin fimm í myndinni eru öll íslenskumælandi en Oddný og Jón Gunnar segja það lykilatriði í aðlögunarferlinu .
Hugmyndin að myndinni kviknaði fyrir um tveimur árum en Oddný og Jón Gunnar hafa bæði lokið meistaranámi í alþjóðasamskiptum frá Háskóla Íslands með fjölmenningu sem sérgrein .
Auk þess hafa þau bæði starfað á fjölmiðlum , skrifað greinar , gert úttektir á innflytjendamálum og skipulagt fundi og málþing um málefni innflytjenda .
" Fyrir alþingiskosningar árið 2007 varð umræðan um stöðu innflytjenda neikveiðari en ég man áður eftir .
Hún varð af einhverjum ástæðum líka fljótt svart / hvít.Annað hvort var fólk á móti því að innflytjendur kæmu til landsins eða hlynnt því .
Það er ákaflega mikil einföldun .
Að mínu viti er alveg eins hægt að spyrja : Ertu með eða á móti Netinu ? Staðreyndin er sú að heimurinn breytist og okkar hlutverk hlýtur að vera að leita leiða til að bregðast við breyttum aðstæðum og rækta samfélagið eins og það er og getur þróast , " segir Oddný .
Þau segja þessa umræðu hafa hvatt sig til dáða og markmiðið var strax að nálgast innflytjendur ekki sem hagfræðihugtök heldur sem manneskjur .
Snemma ákváðu þau að hafa börn í forgrunni og spyrja opinna spurninga , m.a. um sjálfsmynd og þjóðerni .
" Frá upphafi var ljóst að Vegurinn heim myndi ekki snúast um okkar persónulegu skoðanir á innflytjendamálum heldur reynslu viðmælenda okkar , " segir Jón Gunnar .
Afskaplega ánægjuleg vinna Höfundarnir segja vinnuna við myndina hafa verið afskaplega ánægjulega , ekki síst kynnin af viðmælendunum og fjölskyldum þeirra .
Myndin er hugsuð til kennslu í grunn- og framhaldsskólum , auk fullorðinsfræðslu , enda telja Oddný og Jón Gunnar brýnt að fylgja sýningu hennar eftir með umræðum .
" Markmiðið var aldrei að sýna myndina einu sinni í sjónvarpi , heldur að fara með hana inn í skólana .
Vonandi á hún eftir að verða kveikja að uppbyggilegum umræðum um innflytjendamál , " segir Oddný .
Vegurinn heim er 26 mínútur að lengd og hentar því vel til sýningar í einni kennslustund .
Kennarar Kvikmyndaskóla Íslands veittu ráðgjöf við gerð myndarinnar og Karl Sigtryggsson aðstoðaði við klippingu og mynd- og hljóðvinnslu .
Vegurinn heim var styrkt af Evrópu unga fólksins , Þróunarsjóði innflytjenda ( félags- og tryggingamálaráðuneyti ) , Hagþenki , Kvikmyndaskóla Íslands , Nýsköpunarsjóði námsmanna og Reykjavíkurborg .
Fjölbreytt námsefni Verkefnið vatt fljótt upp á sig og fram kom sú hugmynd að semja námsefni með hliðsjón af og til notkunar með myndinni .
Því er ætlað að dýpka skilning á reynsluheimi barnanna í myndinni , styrkja vitund um margbreytileika í íslensku samfélagi og setja hann í víðara samhengi jafnréttis og mannréttinda .
Námsefnið er sérsamið fyrir fjóra mismunandi aldurshópa – miðstig grunnskóla , efsta stig grunnskóla , framhaldsskóla og fullorðna .
Oddný og Jón Gunnar segja verkefnin einkar aðgengileg fyrir kennara .
Þau eru fjölbreytt og stuðst er við ólíkar kveikjur , t.d. er farið í leiki , rýnt í umfjöllun fjölmiðla , vísað í reynslu nemenda og tekist á við flóknar spurningar .
Leitast er við að beita fjölbreyttum kennsluaðferðum og hvatt til sjálfstæðra og skapandi vinnubragða , m.a. er lögð áhersla á samvinnunám og hópastarf .
Nemendur taka þátt í hugflæði og stýrðri umræðu , flytja fyrirlestra og rökræða .
Þeir leita að heimildum upp á eigin spýtur , taka viðtöl og skrifa ritgerðir .
Þá er unnið út frá leiklist og farið í hlutverkaleiki .
Oddný og Jón Gunnar segja námsefni af þessu tagi eiga brýnt erindi hér á landi .
Reynslan sýni að í fjölmenningarlegum samfélögum Evrópu hafa fordómar gegn innflytjendum aukist í efnahagsþrengingum eins og Íslendingar búa við í dag .
Innflytjendur verði iðulega blórabögglar í vaxandi atvinnuleysi og fjárhagsvanda .
Fyrir vikið segja Oddný og Jón Gunnar mikilvægt að kenna umburðarlyndi og samstöðu þegar harðnar á dalnum .
" Málefni innflytjenda eru í brennidepli og að okkar mati er þetta mjög góð tímasetning til að kynna myndina og námsefnið , " segir Oddný og Jón Gunnar kinkar kolli .
Umbóta þörf í skólastarfi Að þeirra sögn hafa rannsóknir auk þess sýnt að umbóta sé þörf í skólastarfi til að koma til móts við vaxandi fjölbreytni í íslensku samfélagi , t.d. hvað snertir menningu , trúarbrögð og tungumál .
" Margoft hefur verið sýnt fram á að í námsefni birtast ýmiss konar fordómar .
Brýnt er að bregðast við ríkri tilhneigingu til að draga upp einhliða og ófullnægjandi mynd af minnihlutahópum , " segja Oddný og Jón Gunnar sem vita ekki til þess að sambærilegt námsefni sé til á íslensku .
Fjöldi kennara og annarra sérfræðinga veitti ráðgjöf við gerð námsefnisins og hópur nemenda í kennslufræði samfélagsgreina við Háskóla Íslands aðstoðaði við hugmyndavinnu á byrjunarstigi .
Hildur Björk Pálsdóttir og Jón Þorgeir Kristjánsson lögðu auk þess hönd á plóginn við gerð verkefnisins en hugmyndir eru uppi um að þróa það áfram á vettvangi margmiðlunar .
Framundan hjá höfundunum er kynning á myndinni og námsefninu og vonast Oddný og Jón Gunnar til að efnið verði komið í gagnið eigi síðar en á næsta skólaári .
Áhugasömum er bent á að senda fyrirspurnir á netfangið vegurinnheim@gmail.com .
Einnig er hægt að fá nánari upplýsingar á Snjáldru ( e. Facebook ) , á síðu sem ber einfaldlega nafnið Vegurinn heim .
mbl.is | SJÓNVARP Vegurinn heim 