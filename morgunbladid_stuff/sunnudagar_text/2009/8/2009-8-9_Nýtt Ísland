ÖLL UMFJÖLLUN um núverandi fiskveiðistjórnunarkerfi er á þá leið að ef við því verði hróflað fari allt á annan endann .
Það má ekki hrófla við kerfi sem býður upp á spillingu og fjötrar fólk í ánauð sægreifanna .
Kerfi sem brýtur mannréttindi á fólkinu í landinu .
Það mátti heldur ekki hrófla við bönkunum á meðan allir héldu að peningar yrðu til úr engu .
Bankamenn voru mærðir og talið að þar væru snillingar á ferð sem gætu með snertingu breytt steini í gull .
Ekkert mátti gera til að koma í veg fyrir þessa trú um ágæti þessara manna , því þá færi allt á annan endann .
Bankarnir myndu hverfa úr landi og eftir stæði þjóðin slipp og snauð .
Þjóðin átti að þakka þessum fræknu köppum sem fóru um heiminn með gúmítékka og keyptu allt það sem þeim datt í hug .
Þeir sem höfðu efasemdir um að hægt væri að breyta steini í gull voru sagði afbrýðissamir , heimskir og jafnvel sakaðir um að vera óvinir þjóðarinnar .
Allt var bara gott og frábært , við vorum best , ríkust , gáfuðust og stórust .
Núverandi stjórnarflokkar boðuðu bót og betrun á meðan á kosningabaráttunni stóð .
Því var lofað og það sett í stjórnarsáttmála að landið ætti nú að verða land velferðar sem byggðist á jöfnuði , jafnrétti og jafnræði .
Frjálshyggjunni átti að henda út í hafshauga og nú var það hagur almennings sem átti að ráða ferð .
Einni rót spillingarinnar sem við erum nú að verða vitni að og erum að upplifa hefur ekki verið hróflað við .
Enn er verið að standa vörð um kerfi sem átti þátt í bankahruninu og þeirri kreppu sem við erum nú að kljást við .
Þeir sem hafa aðrar skoðanir en þeir sem vilja standa vörð um þetta kerfi fá á sig sama sönginn og þeir sem höfðu efasemdir um frammistöðu útrásarvíkinganna .
Þetta kerfi er kvótakerfið sem enn er við lýði og ekki bólar á neinum breytingum á því .
Það má þó segja að strandveiðar hafi verið spor í rétta átt .
En betur má ef duga skal .
Það verður ekki hægt að byggja upp nýtt Ísland nema tekið verði á þessu kerfi og því breytt .
Kvótakerfið varðar alla þætti samfélagsins .
Það hefur með atvinnustig að gera , það hefur með tekjur almennings sem starfar í sjávarútvegi að gera , það hefur með þjóðartekjur að gera , það hefur með jöfnuð , jafnrétti og jafnræði þegnanna að gera .
Höfundur er fv. þingmaður .
