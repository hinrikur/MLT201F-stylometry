Eftir Steinþór Guðbjartsson steinthor@mbl.is Verðlaunin Bylgja framtíðarinnar í hönnun hótela og veitingahúsa , the Wave of the Future , verða afhent á stórri hönnunarsýningu í Miami í Bandaríkjunum um miðjan september næstkomandi og er Guðlaug Jónsdóttir í hópi sex ungra arkitekta , sem hljóta verðlaunin í ár .
Allt eru þetta arkitektar sem hafa skapað sér nafn og hafa sannað sig með framúrstefnulegum , áhugaverðum og hagnýtum útfærslum og eru líklegir til að skapa framtíðarstefnu í hótelhönnun á komandi árum .
" Þetta er mikill heiður fyrir mig sem arkitekt , " segir Gulla , eins og hún er gjarnan kölluð , " og veislan verður örugglega skemmtileg " .
Gulla tyllti niður tánum á Íslandi um stund til að hitta fjölskyldu og vini áður en hún fór í stutt frí til Grikklands , en annars býr hún og starfar að mestu í Los Angeles á vesturströnd Bandaríkjanna .
" Mig langar til þess að synda í Miðjarðarhafinu , " segir hún brosandi og geislandi af gleði daginn fyrir brottför .
Við erum stödd á Centerhóteli Þingholti í Reykjavík , hóteli sem hún teiknaði og þar sem hún ætlar að bæta við rýmum á næstunni rétt eins og á Centerhóteli Plaza við Aðalstræti , sem er í eigu sama eiganda .
" Við ætlum aðeins að taka þetta í gegn í vetur , " segir hún .
Hugmyndin er að kjallarinn í veitingahúsinu Domo verði hluti af Hótel Þingholti og stendur til að breyta honum í heilsulind , leikfimisal og fundarsal .
Síðan verður bætt við einni svítu innaf anddyrinu .
Á hótelinu við Aðalstræti er síðan ætlunin að hanna nýtt anddyri og jafnvel lítinn veitingastað í gamla Morgunblaðshúsinu .
Gulla er aðstoðarforstjóri og aðalhönnuður arkitektastofunnar Dodd Mitchell Design ( DMD ) í Los Angeles .
Hún vinnur fyrst og fremst við hönnun hótela , heilsulinda og veitingastaða og er með nokkur ný verkefni í gangi , meðal annars stórt hótel í Arizona , annað í Miami og það þriðja í Dóminíska lýðveldinu fyrir utan nokkra veitingastaði í Los Angeles og New York .
Hingað til hefur hún hannað nokkur stór hótel , eins og til dæmis Cabo Azul-hótelið í Mexíkó , sem hlaut sex verðlaun 2008 , heilsulindina þar , Paz Spa , sem fékk verðlaun frá hinu virta tímariti Interior Design Magazine sem fallegasta heilsulindin á árinu , Thompson Beverly Hills-hótelið í Beverly Hills sem fékk einnig verðlaun fyrir hönnun á bestu hótelsvítunni , Thompson LES í New York , tvö Valencia-hótel , annað í Texas og hitt í San Jose í Kaliforníu , The Cresent Hotel í Beverly Hills og Roosevelt-hótelið í Hollywood .
Rússíbani og hótel Fyrir rúmum 19 árum hélt Gulla til Los Angeles í nám í arkitektúr og útskrifaðist með mastersgráðu frá Southern California Institute of Architecture 1994 .
Að loknu námi starfaði hún í fjögur ár hjá hinum heimsþekkta arkitekt Richard Meier , meðal annars að hönnun Getty-safnsins í LA .
" Þetta var svo stórt og viðamikið verkefni að ég gat ekki hugsað mér að fara að hanna eitthvað lítið í kjölfarið , " rifjar hún upp .
Kúrsinum var samt breytt og hún fór að vinna sem sviðshönnuður fyrir Walt Disney Imagineering , þar sem hún lagði sitt af mörkum í hönnun á skemmtigörðunum Tokyo Disney Seas í Japan og Euro Disney í París .
Í garðinum í Tókýó hannaði hún m.a. hótel , veitingastaði og rússíbana .
" Þar starfaði ég með arkitekt sem kynnti mig fyrir Dodd Mitchell , þar sem hann taldi að við gætum unnið vel saman , og það höfum við gert undanfarin átta ár .
Við byrjuðum tvö með arkitektastofu og fengum okkar fyrsta hótelverkefni saman en nú erum við 15 arkitektar og starfsmenn í fyrirtækinu .
" Listræn sköpun gerði fljótt vart við sig hjá Gullu og hún á ekki langt að sækja fyrirmyndina .
Móðurafi hennar , Sighvatur Bjarnason , var listmálari og hann gyllti til dæmis altarið í dómkirkjunni í Reykjavík .
" Ég ólst mikið upp með honum og ömmu og var alltaf að teikna , mála reyndar svolítið í frístundum , en áhuginn vaknaði af alvöru í Menntaskólanum í Reykjavík .
Að loknu stúdentsprófi fékk ég vinnu hjá Húsameistara ríkisins til þess að athuga hvernig mér líkaði þessi arkitektavinna .
Hún féll mér það vel í geð að ég ákvað að drífa mig út í nám og ætlaði að koma heim að því loknu en ég ílentist og hef því bara komið heim af og til í stutt frí , einkum um jól .
" Hún neitar því ekki að á stundum saknar hún Íslands , fjölskyldu og vina .
" Náttúrufegurðin hérna er frábær , yndisleg , og ég tek alltaf meira og meira eftir henni .
Fyrir skömmu gekk ég til dæmis á Esjuna í fyrsta sinn .
Hins vegar held ég að ég verði alltaf með annan fótinn í Los Angeles .
Reyndar hefur mig lengi dreymt um að eiga þrjú heimili .
Eitt í Ameríku , annað á Íslandi og það þriðja á Ítalíu .
Frá því ég var sex ára hef ég alltaf verið hrifin af Ítalíu .
Ég tala smá ítölsku , kann vel við matinn , fólkið og landið og mér líður mjög vel þar .
" Los Angeles er stór borg og þar kann Gulla vel við sig .
" Ég kann alltaf betur og betur að meta borgina .
Veðrið er indælt og náttúran falleg .
Í sumar hef ég farið á ströndina um hverja helgi .
Þægilegt líf .
Svo er alltaf meira og meira að gerast þar í arkitektúr og listum .
Ferðamenn fara gjarnan á mis við margt því nauðsynlegt er að þekkja borgina til þess að kunna að meta hana .
" Ferðalög og gisting á hótelum var eitthvað sem Gulla heillaðist snemma af .
" Mér leiddist ekki að panta eitthvað upp á herbergi og svo endaði það með því að þetta varð mitt lifibrauð – að hanna hótel og gista á þeim starfsins vegna .
" Í því sambandi rifjar hún upp að fyrir nokkrum árum endurhannaði hún hið sögufræga Hollywood Roosevelt-hótel í LA , skammt frá höfuðstöðvum DMD .
Þar voru Óskarsverðlaunin afhent í fyrsta sinn og Gulla bjó þar í eitt ár meðan á endurhönnuninni stóð .
" Það er mitt annað heimili í Los Angeles .
Marilyn Monroe bjó þarna á sínum tíma , Clark Gable og Carole Lombard kynntust þarna og ég endurhannaði svítu þeirra á þremur hæðum , en þetta var dýrasta svítan í Kaliforníu á sínum tíma .
" Dekurdrottning Gulla kynntist lífi " fræga " fólksins á menntaskólaárunum , var í Módelsamtökunum hjá Unni Arngrímsdóttur og var kjörin Ungfrú Hollywood og Fulltrúi ungu kynslóðarinnar .
" Í stað þess að vinna í banka fór ég í Módelsamtökin og það var mjög gaman .
Ég fór til Parísar , Danmerkur , Japans , Hong Kong og Taívan á þeirra vegum en þá hafði ég meiri áhuga á að skoða arkitektúrinn heldur en að vera í einhverjum fínum kjólum .
Vissulega þótti mér þægilegt að láta laga á mér hárið og mála mig og dekra við mig – ég get verið smá dekurdrottning og mér finnst gaman að fara í spa – en þetta líf truflaði ekkert áhugann á listinni .
Í þessum ferðum þótti mér til dæmis áhugavert að sjá andstæðurnar í nýtísku háhýsum og gömlum hofum og kirkjum .
Mér hefur alltaf þótt gaman að blanda saman ólíkum formum í list og arkitektúr og ég er til dæmis nýbúin að hanna skýjakljúf .
Ég byrjaði á þessu verkefni í skólanum og lokaverkefni mitt var að gera menningarsafn byggt á skilningarvitunum fimm .
Í kjölfarið fór ég að hugleiða arkitektúr út frá byggingu mannslíkamans og um daginn fann ég gamlar skissur .
Minn fyrsti skýjakljúfur varð svo til , en enn sem komið er , þá er hann aðeins til á skissum og í málverki .
" Náttúran mikilvæg Ekkert er eðlilegt þegar arkitektúr er annars vegar , að mati Gullu .
Hún segist gjarnan fá hugmyndir þegar hún er í fríi og góðri slökun .
" Það hentar mér ágætlega að safna saman hugmyndum og síðan kemur rétti tíminn til þess að nota þær .
Ég er yfirleitt með litla minnisbók með mér en ef ekki og ef ég man ekki hugmyndirnar hugsa ég með sjálfri mér að þær hafi ekki verið nógu góðar til að útfæra þær .
" Hún segir þetta þó ekki hafa átt við þegar hún hannaði Hótel Þingholt .
Þá hafi hún komið á svæðið þegar nýbúið hafi verið að rífa húsið sem var á lóðinni og séð hótelið fyrir sér á skömmum tíma , en hún lagði áherslu á að andi íslenskrar náttúru svifi yfir vötnum .
Gulla segir að yfirleitt sé erfitt að hanna saman arkitektúr og húsgögn í kjallara , en hún er samt ánægð með hvað henni tókst vel til á Centerhóteli Þingholti .
" Þetta á að vera íslenskt huldufólk , " segir hún um grímurnar sem blasa við gestum á vinstri hönd þegar þeir ganga inn á hótelið .
" Þar sem ég var að hanna á Íslandi þótti mér við hæfi að nota gamlar sögur af álfum og huldufólki og lamparnir við rúmin eru líka hugsaðir sem álfahattar .
" Á sama vegg og öðrum til viðbótar er rennandi vatn og það á sína skýringu .
" Mér líður alltaf vel í kringum vatn og það er róandi inni á hótelinu eftir að komið er úr ys borgarinnar .
Vatnsniðurinn er róandi .
" Náttúran er áberandi í verkum Gullu .
" Mér líður vel í náttúrunni og þegar fólk fer í frí fer það gjarnan annaðhvort upp í fjöll eða niður á strönd .
Því líður vel í náttúrunni .
Náttúruleg efni eru hlýleg inni á hótelum og ég nota þau til þess að fólki líði vel .
Vatn , lýsing og eldur eru róandi .
" Í þessu sambandi bendir hún á að nýlega hafi hún hannað diskótekið My House í Hollywood .
" Við ákváðum að líkja eftir stóru heimili , hönnuðum borðstofu , stofu og eldhús þar sem barinn er , svefnherbergi og fleira og nafnið er hugsað til þess að draga fólk að – " come to my house tonight " .
Þetta er nú einn vinsælasti klúbburinn í Hollywood .
" Ekkert óviðkomandi í hönnun Gulla segir að þegar hún hafi unnið hjá Richard Meier hafi hún einkum hannað byggingar sem slíkar .
Allt hafi verið samkvæmt ákveðnum stöðlum og reglum , fagurt og friðsælt .
Hjá Disney hafi hún hins vegar gefið ímyndunaraflinu algerlega lausan tauminn .
" Þetta er allt saman jafn skemmtilegt , " segir hún .
" Ég hef gaman að velta því fyrir mér hvaða tilfinning bærist í hótelgesti , þegar hann virðir fyrir sér arkitektúr hótelsins , innanhúss sem utan , hvaða áhrif tónlistin hefur á hann , lyktin og lýsingin í anddyrinu og svo framvegis .
Þegar við hönnuðum Cabo Azul-hótelið í Los Cabos í Mexíkó fann ég upp nöfn á byggingarnar , við hönnuðum öll húsgögn , létum framleiða okkar eigin línu af rúmfötum og sloppum ásamt því sem við hönnuðum bygginguna að utan sem innan .
Við sáum um alla hönnun frá smæstu hlutum upp í stærstu byggingar .
" Nýtur lífsins Síðan Gulla útskrifaðist úr skóla hefur hún haft meira en nóg að gera sem arkitekt .
Þar til kreppan skall á í fyrra .
Þá var gert hlé á nokkrum hótelverkefnum .
" Áður gerði ég nánast ekkert annað en að vinna 16 til 18 tíma á dag en allt í einu hafði ég tíma til þess að fara í jóga og fara á ströndina .
Ég hef alltaf viljað njóta lífsins og núna , þegar ég er aftur byrjuð að vinna á fullu , reyni ég samt að hætta um kvöldmatarleytið svo ég hafi tíma til þess að gera eitthvað annað en að vinna .
Þegar útlitið var sem verst hugsaði ég með sjálfri mér að ég færi bara til Bali að stunda jóga og myndi synda kreppuna af mér en síðan fengum við þessi stóru hótelverkefni í Arizona og Miami og önnur ultu inn í kjölfarið .
Ég horfi alltaf á björtu hliðarnar og sagði við vin minn , arkitekt , sem var allt í einu án samstarfsmanna og kvartaði undan verkefnaskorti , að hann kæmist að minnsta kosti heim í kvöldmat .
Ég hugsa yfirleitt jákvætt og spyr sjálfa mig oft hvort okkar stærsta verkefni í lífinu sé ekki bara að njóta þess .
" Kemur Íslendingum á framfæri Gló veitingastaður og Robe Yoga-setrið við Engjateig eru hönnuð af Gullu .
" Ég gerði þetta fyrir vini mína , Guðna Gunnarsson og Guðlaugu Pétursdóttur , og hef einmitt hug á að fá þau með mér í samstarf vegna heilsuhótelsins sem ég er að gera í Arizona .
Þau mundu þá sjá um jóga og veitingastaðinn þar .
Eðlileg þróun á skrifstofu okkar er að stíga eitt skref til viðbótar og í stað þess að hanna eingöngu hótelin ákváðum við að eiga líka hlut í þeim og sjá um að hafa hönd í bagga með reksturinn á þeim .
Við höfum áhuga á umhverfisvænni hönnun og höfum fengið fjárfesta í lið með okkur .
" Gulla segist hafa lagt áherslu á að reyna að koma íslenskum iðnaðarmönnum og listamönnum á framfæri erlendis og hafi fengið nokkra listamenn til samstarfs við sig .
Hún hafi til dæmis fengið Elísabetu Ásberg til að gera eitt verk í hvert hótelherbergi í tveimur hótelum , samtals 400 verk , Linda Svanbergsdóttir og Valgerður Einarsdóttir í Secret North hafi búið til nokkur eldstæði fyrir sig og Edda Guðmundsdóttir , fatahönnuður og stílisti í New York , hafi gert búninga á starfsfólk hótela sem hún hafi hannað .
" Það er alltaf gaman að tengja fólk saman og ef mér finnst einhver gera eitthvað vel reyni ég að aðstoða viðkomandi við að fá verkefni .
Íslenskir hönnuðir og listamenn eru margir hverjir mjög færir .
" Engin vandamál Þegar Gulla er spurð um vandamál í vinnunni brosir þessi jákvæða , unga kona og hristir höfuðið .
" Ég hef aldrei lent í neinum vandræðum sem eru alvarleg .
Maður á að vera þakklátur fyrir það sem maður hefur , dreyma stórt og vinna nægilega mikið til þess að láta drauma sína rætast .
Ég held að það sé mjög nauðsynlegt að hafa gaman af vinnunni sem maður velur sér .
Það eru engin vandamál , bara lausnir .
" Gulla hefur komið miklu í verk sem arkitekt á skömmum tíma , er stöðugt að hugsa um eitthvað nýtt , er sannkölluð bylgja framtíðarinnar .
" Mér finnst ég vera á einhverjum tímamótum núna og mig langar alltaf til þess að gera eitthvað nýtt og spennandi .
" Verðlaunuð í bak og fyrir Gulla Jóns er ekki óvön því að fá verðlaun og viðurkenningar og þar á meðal fékk hún átta verðlaun fyrir ákveðin verkefni á síðastliðnu ári .
Gulla hefur fengið nokkur verðlaun fyrir perluna sína , hótelið og heilsulindina Cabo Azul í Los Cabos , syðst á Kaliforníuskaganum í Mexíkó .
Meðal annars fyrir bestu hótelhönnunina , bestu hönnun heilsulindar , bestu hönnun lýsingar og bestu hönnun aukahluta .
" Verðlaunin Bylgja framtíðarinnar eru persónulega mesti heiðurinn fyrir mig , " segir Gulla .
" Annars tek ég þessar viðurkenningar ekkert of hátíðlega .
Ég er bara að þroskast í starfi mínu og mér finnst gaman í vinnunni , en þetta er að sjálfsögðu viss heiður og hvatning til þess að halda áfram og gera eitthvað meira spennandi og betra .
" Tveir dagar að 18 mánuðum Centerhotel Þingholt er í sérstöku uppáhaldi hjá Gullu en hún segir að sér þyki líka mjög vænt um Cabo Azul .
" Ég átti að fara í tveggja daga viðskiptaferð til Los Cabos með það hugsanlega í huga að hanna einn veitingastað en úr varð að ég bjó þar í 18 mánuði , hannaði 300 herbergja hótel , þrjá veitingastaði , heilsulind og fimm sundlaugar .
Þetta var mikil vinna en ofsalega skemmtileg .
Skrifstofan mín var í litlum vinnuskúr í miðju byggingarsvæðisins , ég talaði enga spænsku en var með túlk og allt gekk upp .
Mexíkóarnir voru mjög snöggir að byggja .
Ef ég missti eitthvað út úr mér var það orðið að veruleika næsta dag .
Það eru góðir listamenn þarna og ég gat nýtt mér útskorinn við með því til dæmis að setja ljós á bak við og úr varð eitt rómantískasta verkefni sem ég hef hannað .
Ferðamönnum og starfsmönnum líður mjög vel þarna og mér þykir vænt um það .
" 