Í LJÓSI þeirrar neikvæðu umræðu sem kollríður okkar litla þjóðfélagi vil ég gjarnan minna á eftirfarandi .
Það er að við koðnum ekki niður og töpum þeim krafti og þori sem hefur einkennt eyjarskeggja undanfarnar aldir .
Ég hlustaði á afar skemmtilegt útvarpsviðtal við eina skærustu útrásarperlu Íslands , Magnús Scheving Latabæjarhönnuð , þar sem hann bað okkur að drepa ekki draumana og gera orðið útrás að einhverju blótsyrði í eyrum barna okkar .
Þarna fer maður sem hefur ekki gefist upp og að líkum sjaldan látið undan mótlæti .
Hann hefur þumalinn á púlsinum erlendis og var ósáttur við að Ísland skuli ekki hafa látið betur í sér heyra hvað viðkemur okkar vörnum utanhafs .
Hann þarf með reglulegu millibili að útskýra fjölda okkar miðað við hversu mikið ætlast er til að við borgum sem og að hamra á því að þetta hafi ekki verið ríkisreknar stofnanir sem drógu sér fé í Bretlandi og Hollandi .
Hann talaði um að við værum á vegasalti þar sem mótlæti og meðvindur spiluðust á .
Undanfarin ár hefðum við haft mikinn meðbyr burtséð frá því hvernig spilaðist úr honum .
Nú yrðum við að finna jafnvægið og standa keik í mótlætinu og vinna saman .
Magnús sagði einnig að fyrirtæki hans væri hugsað með langtímamarkmið í huga .
Mátti lesa úr þessu viðtali að það sem hann væri stoltastur af væri að geta skapað næstu kynslóðum skilyrði til þess að halda áfram með það sem hann hefur nú hafið .
Orð hans urðu mér hvatning sem og vakning því lengi hafa eyjarbúar storkað því sem lítil þjóð á að megna miðað við höfðatölu .
Við megum ekki láta það sem liðið er koma í veg fyrir stóra og framsækna drauma .
Því þrátt fyrir allt má " virða " gjörðir fyrrverandi útrásarvíkinga okkar ...
að því leyti að þeir gerðu það sem fáum öðrum hafði tekist áður ! Eftir á að hyggja var þetta auðvitað allt spilaborg sem hrundi en meðan á því stóð sungu allir með og allt virtist vera hægt .
Nú hefur þjóðin lært dýrmæta lexíu sem má ekki verða til þess að útrásarhugmyndir framtíðarinnar njóti ekki brautargengis vegna þeirra sem klúðruðu þessari útrás .
Í okkur öllum býr kraftur og hugmyndaauðgi sem á að ég held engan sanngjarnan samanburð .
Við höfum komist hér af á allt að óbyggilegri eyju .
Tekist á við úfna náttúruna , lært af henni og notað hana að lokum til að bæta lífskjör okkar .
Margir halda því fram að við vitum ekki hvað við höfum það gott , og get ég vissulega tekið undir þau orð .
Við einblínum nú á hinar hrikalegu skuldir sem á okkur eru lagðar og eigum því miður á hættu að láta tækifærin fram hjá okkur fara .
Það má ekki gerast ! Stjórnvöldum verður að gefa aukið aðhald og hafna gömlum aðferðum og aðgerðum til að borga skuldirnar .
Hugmyndafræðin um að draga úr ríkisútgjöldum og hækka álögur hefur aldrei virkað til þess að vekja efnahagskerfi .
Þvert á móti dregur það úr baráttuþreki og ásetningi þjóðfélagsþegna til að skapa hér betra samfélag .
Framtíðarkynslóðir eiga að læra af mistökum okkar án þess að láta þau draga úr sér allan dug og þor .
Við verðum að hvetja hvert annað til að halda áfram að berjast og gefast ekki upp .
Lífsskilyrði okkar eru einfaldlega of dýrmæt til þess að við gefum þau baráttulaust upp á bátinn .
Hér eru nánast allir " bræður og systur " og hið félagslega tengslanet er hvergi þéttara .
Við megum ekki verða of löt og svartsýn yfir þeim erfiðleikum sem frammi fyrir okkur standa , heldur verðum við að berjast fyrir framtíðarmöguleikunum sem blasa við um leið og við lítum upp úr gaupnum okkar .
Áfram Lataey ! Höfundur er BA sálfræði og MS í mannauðsstjórnun .
