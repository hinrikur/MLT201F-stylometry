ERU MENN nú alveg búnir að tapa áttum ? Á sama tíma og við glímum við eitt versta atvinnuleysi sem á okkur hefur dunið eru gefnar út tilkynningar um frestun og stöðvun stórframkvæmda sem bæði fyrirtæki og mannskapur víða um landið hafa treyst á að væru að fara á stað .
Ríkið hefur gefið út bæklinga sem kynna væntanlegar framkvæmdir , fyrirtækin tilbúin með vélar og mannskap , en svo þegar komið er að framkvæmdatímanum þá er bara hætt við allt saman , jafnvel verkefni sem komin voru á samningaborðið stöðvuð og hætt við framkvæmdir , " hverskonar ráðslag er þetta eiginlega ? " betur hefði nú átt við að koma smábjartsýni út á meðal þjóðarinnar í staðinn fyrir að höggva svona snögglega á atvinnuvonina .
Ef þetta er það sem AGS og Evrópuþjóðirnar vilja okkur þá hefði nú verið vert að huga betur að þeirri hjálp sem Rússar voru að bjóða okkur en þeir hafa sýnt okkur það í gegnum árin að þeir eru ekki síðri vinir í raun heldur en Vestur-Evrópuríki .
Fyrirtækin í landinu hafa beðið með uppsagnir í von um að verkefnin færu fljótlega í gang , þannig að hætt er við að nú sjáum við fljótlega allhrikalegar uppsagnahrinur , nokkuð sem enginn vill sjá um þessar mundir .
Meiri reisn hefði verið yfir því að auka og bæta við framkvæmdir á þessu sviði .
Nú átti frekar að bæta við í vegaframkvæmdum því eins og allir vita hafa gjaldeyristekjur okkar af ferðamennsku vaxið ótrúlega mikið á síðustu árum og er það örugglega ekki besta auglýsingin okkar að láta ferðamanninn hossast marga daga á holóttum og rykugum malarvegum um landið okkar fagra .
Skora ég á stjórnvöld að sýna framsýni og láta strax fara að gera góðan og malbikaðan veg norður yfir Kjöl .
Á Hveravöllum verði gerð góð aðstaða fyrir ferðamenn til áningar , þar þarf að koma upp grillskála þar sem okkar bestu matargerðarmenn væru til staðar að framleiða veislumat úr okkar góða hráefni hvort sem er úr sjávar- eða landbúnaðarafurðum og ekki má gleyma því að þarna þarf að vera góð og snyrtileg hreinlætisaðstaða .
Öll gæði staðarins þannig að ferðamaðurinn uni glaður við sitt og sé þannig sjálfkrafa ein besta auglýsingin sem við getum fengið .
Varðandi vegaframkvæmdir þá er alveg gjörsamlega óviðunandi að bíða endalaust með aðgerðir eins og breikkun Suður- og Vesturlandsvegar .
Vonandi draga stjórnvöld það ekki of lengi að koma framkvæmdum af stað þannig að öll fyrirtæki í greininni verði ekki komin á hausinn þegar loksins á að fara að koma einhverri vinnu af stað .
Fjármálaráðherra okkar talar um hækkun skatta og hækkun skatta .
Það vantar jú fé í kassann .
Eigum við virkilega að þurfa að halda að hæstvirtir ráðherrar okkar geri sér ekki grein fyrir samhengi líflegs athafnalífs og fjárstreymis í kassann okkar sameiginlega .
Ef koma á í veg fyrir alvarlegan landflótta verða stjórnvöld að gera stórátak í atvinnumálum , þó að það kunni að hafa í för með sér halla á ríkisfjármálunum í einhvern tíma .
Með ósk um að forystumenn okkar bretti nú almennilega upp ermarnar og geri sér grein fyrir þeirri miklu alvöru þess að ef það á að koma innviðum þjóðfélagsins til að virka verður að vera blómlegt atvinnulíf í landinu og að uppbygging í dag er ekki bara til að koma í veg fyrir atvinnuleysi augnabliksins , heldur virkilega uppbygging til framtíðar lands og þjóðar .
Höfundur er fyrrv .
framkvæmdastjóri .
