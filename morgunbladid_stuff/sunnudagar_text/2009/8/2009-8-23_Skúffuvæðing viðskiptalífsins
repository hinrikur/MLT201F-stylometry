Fréttir sem Morgunblaðið hefur birt úr úttekt Creditinfo á starfsemi skúffufyrirtækja hafa vakið talsverða athygli .
Úttektin sýnir m.a. að um helmingur tæplega 30.000 skráðra fyrirtækja á Íslandi í árslok 2007 var ekki með eiginlega starfsemi .
Þar af var um þriðjungur aðallega notaður sem eignarhalds- og fjármögnunarfélög eigenda sinna .
Þessi félög skulduðu samtals um 1.000 milljarða króna , en eignirnar voru yfir 2.000 milljarðar .
Nú má hins vegar gera ráð fyrir að eignirnar , sem að miklu leyti voru hlutabréf , hafi rýrnað stórlega eftir efnahagshrunið .
Skuldirnar sitja eftir , en í mörgum tilvikum bera eigendurnir ekki á þeim neina persónulega ábyrgð .
Tölurnar í þessum dæmum eru háar .
315 fyrirtæki , skráð á 265 einkaheimilum , skulduðu samtals um 264 milljarða króna , eða um milljarð á hvert þessara 265 sterkefnuðu heimila .
Sú mynd , sem dregin er upp í þessari umfjöllun , bendir ekki beinlínis til að menn hafi farið á svig við lög og reglur .
Hún staðfestir hins vegar það sem komið hefur fram í annarri umfjöllun um hið flókna net eignarhaldsfélaga , sem gerði að verkum að harla erfitt var að hafa yfirsýn um íslenzkt viðskiptalíf á hápunkti umsvifa þess og átta sig á því hver átti hvað .
Mörg skúffufyrirtæki með torræð nöfn og óljós eigendatengsl hafa komið við sögu í umfjöllun Morgunblaðsins og annarra fjölmiðla um flókna og vafasama fjármálagerninga í aðdraganda hrunsins .
Embætti ríkisskattstjóra telur að fjöldi eignarhaldsfélaga hér á landi hafi farið úr böndunum og hið flókna net félaga , sem gera í raun ekki annað en að halda utan um eignarhluti og skuldir , byrgi yfirvöldum sýn og kunni að vera skjól fyrir undanskot skatta .
Sama á við gagnvart samkeppnisyfirvöldum ; þau eru oft í mesta basli með að átta sig á eigna- og stjórnunartengslum fyrirtækja við mat á því hvort samkeppnislöggjöfinni sé fylgt .
Tölurnar sem Creditinfo hefur safnað saman sýna aukinheldur fram á hvað margir , sem tóku mikla áhættu með því að taka há lán fyrir hlutabréfakaupum upp á milljarða , bera litla ábyrgð nú þegar allt hefur hrunið .
Fjármálastofnanir munu að líkindum þurfa að afskrifa skuldirnar .
Gylfi Magnússon viðskiptaráðherra lýsti þeirri skoðun hér í blaðinu í liðinni viku að þessi þróun hefði verið komin út fyrir velsæmismörk .
" Þetta voru mjög óheilbrigðar lánveitingar sem hafa núna í mjög mörgum tilfellum valdið gríðarlegu tjóni hjá lánveitendum sem í mörgum tilvikum eru gjaldþrota .
Þeir sem lánuðu láveitendunum bera [ því ] tjónið , " sagði viðskiptaráðherrann .
Gylfi bendir á að flókið sé að leggja hömlur á stofnun eignarhaldsfélaga .
Það megi heldur ekki verða of erfitt að stofna fyrirtæki ; það hamli samkeppnishæfni og skilvirkni viðskiptalífsins .
Eins og í svo mörgu öðru verður vandinn ekki eingöngu leystur með breyttum lögum , heldur þarf hér að höfða til siðferðiskenndar þeirra , sem stunda viðskipti á Íslandi .
Telja þeir það sér í hag að búa til flókinn frumskóg eignarhaldsfélaga , sem gerir yfirvöldum erfitt um eftirlit og torveldar almenningi að hafa yfirsýn eða vilja þeir hafa allt sitt uppi á borðinu ? 