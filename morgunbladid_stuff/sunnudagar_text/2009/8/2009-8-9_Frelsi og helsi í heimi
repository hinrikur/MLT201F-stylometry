Eftir Ragnhildi Sverrisdóttur rsv@mbl.is Gleðiganga samkynhneigðra , tvíkynhneigðra og transgender fólks , aðstandenda þeirra og vina hlykkjaðist niður Laugaveginn í gær .
Þúsundir flykktust niður í miðborg Reykjavíkur og samfögnuðu þessum hópi , sem hér býr við einna mest réttindi og öryggi sem þekkist í heiminum .
Yfir Hinsegin dögum blaktir regnbogafáninn sem tákn um mannréttindabaráttu og fjölbreytni mannlífsins .
Ofsóknir og ofbeldi Víða um heim eru gleðigöngur í sams konar andrúmslofti og hér , þar sem gleði og samstaða ríkir .
Því fer hins vegar fjarri að svo sé alls staðar .
Til að gefa örlitla innsýn í þann veruleika , sem milljónir samkynhneigðra um allan heim búa við , er rétt að líta yfir þær fréttir , sem borist hafa af þeim vettvangi á því ári , sem liðið er frá síðustu gleðigöngunni hér á landi .
Í mörgum löndum fjarri okkur er samkynhneigð ólögleg og fordæmd með öllu .
Sums staðar liggur jafnvel dauðarefsing við samkynhneigð .
Verst er ástandið í Mið-Austurlöndum og Asíu .
Víða í Afríku eiga samkynhneigðir einnig mjög undir högg að sækja .
Sem dæmi um heiftina má nefna , að lík manns , sem talinn er hafa verið samkynhneigður , var tvívegis grafið upp úr múslímskum grafreit í Vestur-Afríkuríkinu Senegal í maí sl. Í fyrra skiptið var líkið skilið eftir nærri gröfinni , en hið síðara lagt við heimili ættingja mannsins .
Einum mánuði fyrr hafði áfrýjunardómstóll sýknað níu manns af ákærum um samkynhneigð .
Sú niðurstaða vakti reiði klerka í landinu , sem fordæmdu samkynhneigða í ræðum og riti .
Sum dagblöð og útvarpsstöðvar studdu málstað klerkanna .
" Siðspillingin " upprætt Í sama mánuði , þ.e. maí sl. , bárust fréttir um harðnandi afstöðu gegn samkynhneigðum í Írak .
Sjítaklerkurinn Moqtada Sadr gaf út fyrirmæli um að " siðspillingin " samkynhneigð yrði upprætt .
Að vísu var tekið fram að hann varaði við ofbeldi gegn samkynhneigðum , en það hafði færst mjög í vöxt .
Sem dæmi má nefna að í apríl voru þrír menn , sem sagðir eru hafa verið hommar , skotnir til bana í Bagdad .
Aðrir þrír voru pyntaðir til bana .
Fjórir til viðbótar voru pyntaðir en lifðu það af .
Hörmulegar fréttir af þessum toga eru mýmargar .
En frá fjarlægum heimshornum berast líka fréttir um batnandi ástand í réttindamálum .
Í byrjun síðasta mánaðar komst hæstiréttur Nýju-Delí í Indlandi að þeirri niðurstöðu , að kynlíf fólks af sama kyni væri ekki glæpsamlegt að því gefnu að þeir sem það stunduðu gerðu það sjálfviljugir .
Bann við kynlífi samkynhneigðra fæli í sér mismunun , sem bryti gegn grundvallarréttindum indversku stjórnarskrárinnar .
Batnandi heimur Jafnvel í Kína eru samkynhneigðir að verða sýnilegri .
Í júní var vikulöng hátíð samkynhneigðra haldin í fyrsta sinn í Sjanghæ .
Vissulega ekki með blessun stjórnvalda , enda voru allir viðburðir haldnir á stöðum í einkaeigu , en ekki á almannafæri .
Engin skrúðganga var því farin , enda hefði hún getað verið túlkuð sem mótmæli og valdið árekstrum við yfirvöld .
Kínversk yfirvöld skilgreindu samkynhneigð sem geðsjúkdóm fram til ársins 2001 og kynlíf fólks af sama kyni var ólöglegt fram til ársins 1997 .
Kannanir sýna að meirihluti þjóðarinnar er umburðarlyndur þegar kemur að samkynhneigð , svo reikna má með að staða samkynhneigðra batni jafnt og þétt .
Jóga gegn samkynhneigð Fréttirnar af högum samkynhneigðra , tvíkynhneigðra og transgender fólks eru mýmargar .
Hver neikvæð frétt vekur jákvæða og öfugt .
Tyrkneskur fótboltadómari viðurkenndi samkynhneigð sína og missti dómararéttindin í kjölfarið , en vakti um leið þarfa umræðu um samkynhneigð innan íþrótta .
Þegar indverski hæstirétturinn sagði samkynhneigð ekki glæpsamlega kvaddi jógafrömuður sér hljóðs og sagðist geta " læknað " ósköpin .
Það gerði líka brasilískur sálfræðingur og fékk áminningu fyrir .
Raunar eru þeir óteljandi , sérfræðingarnir og trúarhóparnir , sem segjast geta læknað þessar hneigðir , sem merkilegt nokk leggjast þyngst á þá sem ekki eru haldnir þeim .
Þeir sem " lækningunni " er beint að láta sér oftast fátt um hana finnast .
Og sumir eru svo lánsamir að búa í landi þar sem réttindabaráttan hefur tryggt þeim öryggi .
Þar sem regnbogafáninn blaktir við hún á Hinsegin dögum .
Grímuklæddur maður skaut 26 ára karl og 17 ára stúlku til bana og særði fimmtán aðra fyrir utan samkomustað samkynhneigðra í miðborg Tel Aviv í Ísrael 1. ágúst sl. Byssumaðurinn reyndi síðan að ráðast til atlögu á öðrum stað samkynhneigðra í nágrenninu en var stöðvaður af öryggisvörðum .
Samtök samkynhneigðra í Tel Aviv telja að árásarmaðurinn sé öfgafullur andstæðingur samkynhneigðra .
Árið 1924 var Guðmundur Sigurjónsson Hofdal dæmdur af undirrétti Reykjavíkur til átta mánaða betrunarhússvistar fyrir brot á þeirri grein hegningarlaga sem bannaði " samræði gegn náttúrlegu eðli " .
Greinin lagði að jöfnu kynmök einstaklinga af sama kyni og mök við dýr .
Guðmundur var glímukappi , sem m.a. keppti á Ólympíuleikunum árið 1908 .
Hann játaði fúslega að hafa átt holdlegt samræði við aðra karla .
11 árum eftir að dómurinn féll fékk Guðmundur uppreisn æru með konungsbréfi .
Samkynhneigðir hafa víða sótt það fast að fá sambönd sín viðurkennd til jafns við gagnkynhneigða .
Hér á landi hafa samkynhneigðir getað gengið í staðfesta samvist frá 1996 .
Vígslan var eingöngu borgaraleg fram til ársins í fyrra , þegar trúfélögum var veitt heimild til að staðfesta samvist .
Hverju trúfélagi er í sjálfsvald sett hvort það staðfestir samvist .
Fríkirkjan í Reykjavík hefur verið í fararbroddi trúfélaga hvað þetta varðar .
Samtökin 78 telja réttast að hafa ein hjúskaparlög í landinu , þar sem allir sitji við sama borð .
Gætum lagt meira af mörkum " Við gætum áreiðanlega lagt meira af mörkum í alþjóðlegri réttindabaráttu samkynhneigðra , enda höfum við mörgu að miðla .
Félagið er hins vegar lítið og þess vegna höfum við kosið að vinna að afmarkaðri verkefnum hverju sinni .
Við vinnum m.a. með Amnesty International .
Sá samstarfsvettvangur kallast Verndarvættirnar og vinnur að aðgerðum í málefnum er varða mannréttindi samkynhneigðra , tvíkynhneigðra og transgender fólks .
Þessi hópur á víða mjög undir högg að sækja og við komum slíkum upplýsingum á framfæri við Amnesty , sem einnig upplýsir okkur um þau mál sem samtökin vinna að , " segir Frosti Jónsson , formaður Samtakanna 78 , hagsmuna- og baráttusamtaka samkynhneigðra , tvíkynhneigðra og transgender fólks á Íslandi .
Frosti segir að ekki þurfi að leita langt til að finna lönd , þar sem mannréttindi eru fótum troðin .
" Færeyjar eru nærtækt dæmi .
Þá má líka nefna að Verndarvættirnar fóru til Riga í Lettlandi í fyrra , þar sem gleðiganga fór fram við heldur dapurlegar aðstæður , á afgirtu svæði undir lögregluvernd .
" Frosti segir Samtökin 78 leggja áherslu á að íslenskir ráðamenn tali máli samkynhneigðra , tvíkynhneigðra og transgender fólks í þeim löndum sem Ísland á samskipti við .
" Við trúum því að dropinn holi steininn .
Það er mjög mikilvægt að við minnum reglulega á okkur og tölum skýrt gegn hvers konar mannréttindabrotum .
" Skráning á ofbeldi Samtökin 78 eru nú að hefja sérstakt samstarf við sænsk systursamtök sín .
" Við ætlum að leggja áherslu á fræðslu til starfsfólks innan lögreglunnar , til að fá fram markvissari skráningu á ofbeldisglæpum .
Hér er ekki skráð sérstaklega í lögregluskýrslur ef ofbeldi beinist að fólki vegna kynhneigðar , svo við höfum ekki yfirlit yfir tíðni slíkra glæpa .
Svíar hafa hins vegar reynslu af slíku og ætla að miðla okkur af henni .
" Vilja flytja til Íslands Þar sem mannréttindamál eru í góðu horfi hér á landi kemur oft fyrir að útlendingar leiti til Samtakanna 78 .
" Við fáum fyrirspurnir um hvernig við höfum hagað réttindabaráttu okkar .
Við fáum líka tölvupóst frá fólki , sem býr við hörmulegar aðstæður í heimalandi sínu og spyrst fyrir um möguleikann á að flytja hingað .
" 