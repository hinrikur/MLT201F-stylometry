KVIKMYNDAFLÓRAN er ekki aðeins auðug að afþreyingu og drama , heldur má þar líka finna ýmsar dýrmætar lexíur um hvernig á að sinna viðskiptum og rekstri .
Hér eru nokkrar sem hægt er að finna á betri leigum og luma á heilræðum handa þeim sem vilja láta að sér kveða í atvinnu- og viðskiptalífinu : It ' s a Wonderful Life Þessi sígilda bandaríska jólamynd frá 1946 fjallar ekki aðeins um þrengingar og togstreitu í kjölfar seinni heimsstyrjaldarinnar , heldur fjallar hún líka um samfélagslega ábyrgð fjárfesta og að mestu verðmætin felast ekki endilega í peningum og völdum .
Guðfaðirinn I-III Þótt " viðskipti " Corleone-fjölskyldunnar séu ekki beinlínis í samræmi við bókstaf laganna má læra ýmislegt af því hvernig ættfaðirinn styrkir viðskiptaveldið og mótar arftaka sína í starfi .
Lexían snýst ekki síst um að tryggð yfirmanna við undirmenn sína er ekki síður mikilvæg en tryggð undirsáta , og með því að launa það sem vel er gert , halda uppi góðum aga , skipulagi og hafa skýra framtíðarsýn má ná ansi langt .
Glengarry Glen Ross Alec Baldwin nær hátindi á ferli sínum sem leikari í eftirminnilegri hvatningarræðu sem hann heldur yfir þreyttum og þjökuðum hópi fasteignasala .
Deila má um hvort aðferðir sögupersónanna eru til eftirbreytni : einskis er svifist til að halda starfi og selja-selja-selja .
Á endanum byrja þeir að grafa hver undan öðrum og allur reksturinn líður fyrir ómanneskjulega vinnustaðamenningu .
Stella í orlofi Viðskiptamyndirnar koma ekki bara frá Hollywood , og sennilega eiga fáar myndir jafnmikið erindi við Íslendinga nú og Stella í orlofi .
Hún Stella , blessunin , stendur jú á krossgötum í lífinu eins og svo margir í fjármálarótinu sem nú stendur yfir .
Karlinn reynist vera hinn mesti lúsablesi en Stella lætur ekki vaða yfir sig og skellir sér í frí með börnin .
Atburðarásin verður svo til þess að Stella uppgötvar nýtt viðskiptatækifæri og lætur slag standa með að gera góða hugmynd að veruleika .
