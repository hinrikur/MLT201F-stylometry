Eftir Ingveldi Geirsdóttur ingveldur@mbl.is ÞAÐ bera margir þann draum í maganum að kaupa sér jarðskika úti í sveit og búa þar í friði og ró með nokkrar skepnur og garðrækt .
Fyrir þá sem eiga þennan draum en vita lítið um sveitalífið er tilvalið að kíkja inn á vefsíðuna www.kountrylife.com .
Vefsíðunni er haldið úti af bændum í Bandaríkjunum sem eru með blandaðan búskap .
Síðuna segja þau skapaða út frá ást á sveitalífinu og þörf til að deila ánægjunni og þekkingunni af störfum sínum með öðrum .
Þau höfðu haldið úti annarri heimasíðu í mörg ár áður en þau stofnuðu þessa .
Hin síðan er með slóðina www.yesterdaystractors.com og þar fjalla þau um aðaláhugamál sitt , gamlar dráttarvélar .
Vigta svín án vigtar Kountrylife.com hefur þann stóra galla að vera frekar ljót miðað við hvað umfjöllunarefnið býður upp á fallega uppsetningu .
Margt áhugavert er þó þar að finna , til dæmis allskonar upplýsingar um búskaparhætti .
Þarna eru t.d. áhugaverðar upplýsingar um hvernig hægt er að vigta svín án vigtar , hvernig á að handmjólka kýr , ala upp lamadýr og geitur og hvernig á að byggja gildru til að lokka villta kalkúna í skotlínuna .
Síðan eru upplýsingar um hvernig á að meðhöndla hráefnið sem dýrin og móðir jörð gefa af sér , eins og að skilja rjómann frá mjólkinni og þurrka grænmeti og ávexti .
Góð ráð fylgja líka og er t.d. löng grein um hvað þarf að hafa í huga þegar gamlar dráttarvélar eru keyptar og hvernig á að brýna exi .
Sveitabrandarar , hljóðdæmi úr sveitinni og ljósmyndir fylgja líka með á síðunni sem von er .
Þá er bara að kynna sér málin á Kountrylife.com og skella sér svo í bankann með von um að fá lán fyrir jarðskikanum .
