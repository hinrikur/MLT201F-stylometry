Eftir Freystein Jóhannsson freysteinn@mbl.is Eastman Kodak-fyrirtækið hefur tilkynnt að framleiðslu Kodachrome-litfilmunnar verði hætt á árinu eftir 74 ára framleiðslu .
Alveg einstakt litaraft " Það hefur hver filma sitt litaraft og Kodachrome hefur alveg einstakt litaraft , " segir Guðmundur Ingólfsson ljósmyndari .
" Hún var á sínum tíma fyrsta litfilman fyrir almenning .
Vandinn sneri að framkölluninni , filman var eiginlega svarthvít þangað til hún var framkölluð , þá fyrst voru litarefnin sjálf sett í filmuna .
Þegar hún var hvað útbreiddust , fyrir um 30 árum , sendum við filmurnar í framköllun til Kaupmannahafnar , seinna sendu þeir þær til Parísar og á síðustu árum var Kodachrome aðeins framkölluð á tveimur stöðum í heiminum ; Genf í Sviss og Rochette í Bandaríkjunum .
Tímaritaljósmyndarar voru sérstaklega hrifnir af Kodachrome af því hún gefur svo fallega og kröftuga liti .
National Geography birti lengi vel ekki myndir af öðrum filmum .
Ég notaði þessa filmu nú ekki mikið , en ég veit að ljósmyndari Morgunblaðsins , Raxi , tók talsvert á Kodachrome og Páll Stefánsson var æðstiprestur Kodachrome á Íslandi .
Hann fór svo yfir í Fujichrome Velvia , þegar hún kom á markaðinn , enda hægt að framkalla hana hér heima .
" Þegar mikið stóð til " Já , ég notaði Kodachrome talsvert , sérstaklega þegar mikið stóð til og við höfðum tímann fyrir okkur , " segir Ragnar Axelsson .
" Hún skilaði miklu fallegri myndum , en við þurftum að senda hana í framköllun til Kaupmannahafnar og bíða í viku .
Það var ekki alltaf hægt .
En nú hefur hún farið halloka fyrir digitalinu , þar sem tölvutæknin víkur eiginlega hinum mannlega þætti ljósmyndunarinnar til hliðar .
Þetta er allt orðið upp á einsleikann og tími sérstöðunnar er að líða undir lok .
Einu sinni tók ég forsíðumynd af Strandarkirkju á jólablaðið og notaði auðvitað Kodachrome .
Svo vildi það til að filman datt í gólfið og einhver steig ofan á hana og rispaði .
Við vorum í eina sex , sjö tíma að losna við rispuna .
Nú myndum við bara kippa henni í burtu með einu handtaki .
" Yfirburðafilma fyrir alla " Já , eru þeir að kalla mig æðstaprest Kodachrome á Íslandi , " segir Páll Stefánsson og hlær .
" Hún var yfirburðafilma fyrir alla og ég notaði hana eingöngu fyrstu átta árin ; ' 82- ' 91 .
Hún er ofsalega hæg og svo erfið í framköllun .
Efnafræðin var ekki komin á stig 2009 þegar Kodachrome leit dagsins ljós .
En hún gefur góðar myndir og er laus við korn þannig að það er auðveldara að stækka myndirnar meira en allar aðrar .
Það var erfitt að þurfa að senda filmur utan til framköllunar og bíða svo einhverjar vikur .
Þegar maður er alltaf að taka ljósmynd lífsins þá er slík bið óþolandi , að ég tali nú ekki um hvað hún var óhentugur fréttamiðill að þessu leytinu .
Nú hef ég ekki þolinmæði til að bíða eftir mynd í þrjár vikur .
Ég er reyndar enn að taka slidesmyndir , en er hættur með Kodachrome þannig að ég er þá bara fyrrverandi æðstiprestur þeirrar filmu á Íslandi ! " Allt er betra í svarthvítu Engin filma þykir geymast betur í myrkri en Kodachrome .
Eftir 50 ár hafa slidesmyndir engum gæðum glatað og menn telja sig hafa reiknað út að á 185 árum muni guli liturinn , sem er lita óstöðugastur , aðeins hafa misst 20% af sínum upphaflega styrk .
Kodachrome hefur átt undir högg að sækja síðustu 30 árin eða svo , bæði vegna minni notkunar á slidefilmum og svo hefur hún tapað samkeppninni við japönsku Fuji Velvia-filmuna .
Smám saman hefur framleiðslunúmerum verið fækkað , þar til nú að sér fyrir endann á framleiðslu Kodachrome-filmunnar .
Það voru tveir tónlistarmenn ; Leopold Godowsky jr .
og Leopold Mannes , sem fundu upp Kodachrome í byrjun fjórða áratugar 20. aldarinnar .
Þess vegna var sagt upp á ensku að filman væri fundin upp af Guði og manni ( God and Man ) .
Kodachrome var fyrst framleidd 1935 sem 16 mm kvikmyndafilma og árið eftir fjölgaði tegundunum bæði fyrir kvikmyndatökuvélar og slidefilmur .
1973 samdi Paul Simon lagið Kodachrome og flutti það fyrst á plötu það ár .
Í seinni flutningum og á seinni plötum varð sú breyting að línan ; allt er verra í svarthvítu hljóðaði svo ; allt er betra í svarthvítu ! Í Utah er almenningsgarður nefndur filmunni til heiðurs – sá eini í heiminum sem hefur fengið nafn sitt af ljósmyndafilmu .
