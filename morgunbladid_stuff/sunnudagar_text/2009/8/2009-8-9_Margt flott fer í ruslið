Eftir Dag Gunnarsson dagurg@mbl.is Í DAG ( laugardag ) var opnuð í Reykjavík miðstöð fyrir skapandi fólk sem hefur hug á að endurnýta afganga frá ýmsum iðnaði til listsköpunar .
Miðstöðin er staðsett við Hverfisgötu , þar sem Kaffihús Samhjálpar var til húsa , og mun starfa til 22. ágúst og þar munu listamenn halda fyrirlestra , námskeið og pallborðsumræður .
Verður haldin sýning ? Gefin út bók eða eitthvað slíkt þegar verkefninu lýkur ? " Meiningin er að ferlið sjálft sé sýningin , " sagði Sigurður Atli Sigurðsson myndlistarnemi í samtali við Morgunblaðið .
Hugmyndin tengist ítalskri leikskólastefnu sem nefnist Remida og gengur út á hið sjónræna , að endurvinna efni og láta börnin læra í gegnum sköpun og leika sér með efni sem er ekki tilbúið leikfang .
Sigurður Atli er ein af þremur driffjöðrunum í verkefninu .
Hann segist hafa kynnst hugmyndinni er reist var slík miðstöð fyrir leikskóla í Hafnarfirði á síðasta ári .
Rusl notað í listsköpun " Þetta passar svo vel fyrir myndlistamenn og listafólk almennt að taka saman þessa iðnaðarafganga því það er svo margt flott sem fer í ruslið , sjálfur smíða ég alla blindramma úr spýtuafgöngum og nota að mestu leyti eitthvert rusl í mína list og já , það varð kveikjan að því að við fórum að skipuleggja svona stöð sem væri opin öllum , " sagði Sigurður Atli .
Á sunnudaginn verður fyrsti skipulagði viðburðurinn í efnisveitunni , milli klukkan 16 og 18 .
Þá mun Margrét Blöndal listakona ræða við gesti um efnisnotkun út frá efni á staðnum en hún er einmitt þekkt fyrir að nota hluti sem hún finnur í sinni listsköpun .
" Hugsunin er að koma listinni meira inn í samfélagið með því að hafa einhvern svona listvettvang í miðju borgarinnar með ókeypis aðgangi fyrir alla .
Þetta gæti líka virkað sem einhverskonar kveikja fyrir atvinnulaust fólk .
Ég held að skapandi hugsun smiti alltaf frá sér í hvað sem er , hvort sem það er listsköpun eða frumkvöðlastarfsemi af einhverju tagi , " sagði Sigurður Atli .
Í efnisveitunni verður hægt að nálgast málningu , reipi og spotta , granít , plast , plexigler , járn , blikk , kopar , pappír og efnisbúta af ýmsu tagi svo eitthvað sé tínt til og svo er fólki frjálst að mæta með hluti og efni með sér .
Á morgun , mánudag , mun Helga Rakel Jósepsdóttir verða með smiðju þar sem farið verður yfir hvernig hægt er að tvinna saman endurnýtingu og vöruhönnun .
Sú smiðja stendur yfir frá mánudegi til miðvikudags .
Þar á eftir mun listamaðurinn Ásdís Sif Gunnarsdóttir setja upp innsetningu í myrkri þar sem reiknað er með að þátttakendur geti síðan unnið með ljósgjafa .
Í lok verkefnisins verður síðan Anna Líndal með hringborðsumræður þar sem leitast verður við að skilgreina hvað skapandi endurnýtingarstöð gengur út á .
Efnisveitan verður opin frá 14 – 22 .
Verkefnið er styrkt af Nýsköpunarsjóði námsmanna og Evrópu unga fólksins sem og hinum mörgu aðilum sem gefa afganga og efni .
