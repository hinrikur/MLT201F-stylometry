NÝLEGA samþykkti bæjarstjórn Kópavogs að skrifa undir Ólafsvíkuryfirlýsinguna svokölluðu sem varð til á landsráðstefnu staðardagskrár árið 2000 .
Þar skuldbinda þau sveitarfélög sig sem að yfirlýsingunni standa til að fylgja markmiðum sjálfbærrar þróunar í anda Staðardagskrár 21 .
Meginmarkmið yfirlýsingarinnar er að tryggja lífsgæði núverandi og komandi kynslóða með sjálfbærri þróun .
Öll stærri sveitarfélög landsins undirrituðu yfirlýsinguna strax fyrstu mánuðina eftir að hún var samþykkt , en Kópavogur ekki fyrr en núna nýverið , níu árum eftir samþykkt hennar .
Því ber að fagna hver svo sem ástæða þess að meirihluti bæjarstjórnar hafi verið svo mótfallinn þessari hugmyndafræði fram til þessa .
En nú þarf að sýna vilja í verki .
Á náttúruverndaráætlun fyrir árin 2004-2008 er friðun Skerjafjarðar .
Svæðið sem um ræðir nær frá Bala í suðri út fyrir Álftanes og Gróttu í norðri .
Innan þessa svæðis fellur því strandlengjan við Kársnes innan hreppamarka Kópavogs .
Innan svæðisins eru fjölbreyttar tjarnir , fjörur og grunnsævi með auðugu lífríki og plöntum .
Fuglalíf er fjölbreytt , þarna er að finna mikilvæga viðkomustaði farfugla og búsvæði sjaldgæfra fuglategunda .
Þegar málið var til umræðu í bæjarstjórn fyrir skemmstu voru einhverjar efasemdir á lofti er varðar friðlýsingu Skerjafjarðar .
Formaður umhverfisráðs Kópavogs hefur m.a. lýst yfir efasemdum sínum og talið slíka friðlýsingu binda hendur komandi kynslóða er varðar uppbyggingu á Kársnesi í framtíðinni .
Það er vissulega sjónarmið en er það í anda sjálfbærrar þróunar ? Það er mín skoðun að við sem búum á þéttbýlasta svæði landsins , höfuðborgarsvæðinu , megum ekki skorast undan þegar kemur að því að friða náttúruna í okkar næsta nágrenni þótt svo það hugsanlega vegi að skammtímasjónarmiðum um uppbyggingu .
Landið okkar Ísland er sameign okkar allra .
Kópavogsbúar ferðast auðvitað um landið og njóta fegurðar Þingvalla , Ásbyrgis , Skaftafells og fleiri náttúruperlna sem fyrir löngu hafa verið friðlýstar með öllu .
Á þeim svæðum sem og öðrum fallegum reitum landsins hefði sjálfsagt mátt skapa tekjur með lóðasölu og uppbyggingu .
Engum dettur þó slíkt í hug í dag , ekki einu sinni hörðustu malbiksaðdáendum Kópavogs .
Strandlengja Kársnessins er mikil útivistarperla og sækja Kópavogsbúar sem og aðrir íbúar höfuðborgarsvæðisins talsvert þangað .
Miklar deilur hafa staðið undanfarin ár um framtíðaruppbyggingu þessa svæðis , m.a. hafa tíðar landfyllingar vestast á nesinu sem ná yfir fleiri hektara svæði valdið miklum deilum innan bæjarstjórnar .
Það er ljóst að friðlýsing Skerjarfjarðar mun koma í veg fyrir frekari landfyllingar á Kársnesi í framtíðinni sem auðvitað dregur úr tekjumöguleikum bæjarins vegna lóðasölu og fasteignaskatts , en með friðlýsingu munum við varðveita umhverfi Kársnessins fyrir okkur sjálf til að njóta , börn okkar og niðja alla .
Nú þegar gróðahyggjan og peningaglýjan er á undanhaldi í samfélaginu eru fjölmörg tækifæri og verkefni sem bíða úrlausnar , friðun Skerjafjarðar er eitt slíkt verkefni .
Það er langt á veg komið en mun ekki ljúka án þátttöku Kópavogsbæjar .
Ég vænti þess og vona að bæjarstjórn Kópavogs muni leggja sitt lóð á vogarskálarnar og friðlýsa strandlengju Kársnessins og grunnsævið þar út af , þótt við verðum kannski af einhverjum krónum og aurum .
Sumt verður einfaldlega ekki metið til fjár ! Höfundur er oddviti Samfylkingarinnar í bæjarstjórn Kópavogs .
