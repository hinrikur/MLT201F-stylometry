Mikilvægum áfanga í endurreisn efnahagslífsins er náð með því að afgreiða frumvarpið um ríkisábyrgð vegna Icesave-reikninga Landsbankans úr fjárlaganefnd .
Allir flokkar nema Framsóknarflokkurinn náðu samstöðu um breytingartillögur sem fela í sér veigamikla fyrirvara við ríkisábyrgðina og taka mið af þeim ábendingum um galla á Icesave-samningnum sem komið hafa fram við skoðun málsins .
Þessi niðurstaða í málinu er af ýmsum ástæðum jákvæð .
Í fyrsta lagi skiptir þessi breiða pólitíska samstaða um afgreiðslu málsins á þingi miklu .
Hún sýnir bæði íslenzkum almenningi og umheiminum að mikill meirihluti þingheims stendur að baki niðurstöðunni og innbyrðis deilur um málið hafa verið settar niður .
Í öðru lagi er þetta skynsamlegri niðurstaða en að fella samninginn á þingi og fara í nýjar samningaviðræður við Bretland og Holland .
Með því að Alþingi samþykki Icesave-samkomulagið með fyrirvörum er viðsemjendum Íslands og öðrum ríkjum sýnt fram á að landið vill leggja sig fram um að standa við skuldbindingar sínar en telur það ekki gerlegt nema ákveðnar forsendur séu fyrir hendi , einkum og sér í lagi að efnahagslífið nái sér aftur á strik og hér verði nægilegur hagvöxtur .
Þetta eiga að vera sameiginlegir hagsmunir Íslands og viðsemjendanna , Bretlands og Hollands .
Land , sem er á hausnum , mun hvort sem er aldrei borga af neinum lánum .
Það er engan veginn víst að brezk og hollenzk stjórnvöld fallist á þá túlkun , að fyrirvararnir rúmist innan núverandi samkomulags .
Þau gætu krafizt þess að málið yrði tekið upp að nýju frá grunni – og í því getur falizt áhætta .
Staða Íslands hefur hins vegar styrkzt .
Málstaður landsins nýtur meiri stuðnings en áður , hefur til dæmis náð eyrum leiðara- og dálkahöfunda áhrifaríks alþjóðlegs fjölmiðils eins og Financial Times .
Hvort sem farið verður í nýjar samningaviðræður eða ekki verða íslenzk stjórnvöld nú að vera mun ötulli að halda málstað Íslands á lofti erlendis en þau hafa verið hingað til .
Grein Jóhönnu Sigurðardóttur forsætisráðherra í Financial Times er skref í þá átt en ríkisstjórnin þarf að gera miklu meira .
Hún á meðal annars að taka málið upp við Evrópusambandið og tryggja atbeina þess að því að finna lausn sem tryggir að íslenzkt efnahagslíf verði ekki knésett til að viðskiptavinir Landsbankans fái sitt , heldur njóti land , sem þegar hefur sótt um aðild að ESB , samstöðu Evrópuríkja og aðstoðar við að komast aftur á réttan kjöl .
Það er vel hægt að spila úr þeirri stöðu sem Icesave-málið er nú í .
En það krefst leikni í alþjóðlegum samskiptum sem núverandi ríkisstjórn hefur til þessa ekki sýnt af sér .
Nú er stóra tækifærið .
