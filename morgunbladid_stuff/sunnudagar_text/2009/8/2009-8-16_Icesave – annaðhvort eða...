ERU HANDHAFAR framkvæmdavaldsins börn í samskiptum eða glórulausir vitleysingar ? Er þetta fólk gjörsamlega reynslulaust ? Kann það ekkert til verka við gerð samninga ? Er því gjörsamlega fyrirmunað að sjá augljósar afleiðingar þess að samningurinn um Icesave gangi eftir ? Hvað er að ? Hvernig dettur þessu blessaða fólki í hug að skrifa undir samninginn án þess að það sé vitað eða það tryggt að engin málaferli verði vegna neyðarlaganna og að ákvæði þeirra um að innlend innlán í bönkunum yrðu forgangskröfur ? Skulda- og greiðslubyrði getur margfaldast .
Hvernig dettur þessu blessaða fólki í hug að skrifa undir samning þar sem engin ákvæði er að finna um hámarksgreiðslur , annars vegar á ári og hins vegar í heild ? Það verður að vera þak á skuldbindingum okkar .
Hvernig dettur þessu blessaða fólki í hug að skrifa undir samning og treysta á óstaðfestar viljayfirlýsingar viðsemjenda á lausum minnisblöðum , sumum jafnvel ótímasettum og óundirrituðum ? Hvernig dettur þessu blessaða fólki í hug að treysta orðum þeirra sem við er samið ? Þegar og ef það kemur upp ágreiningur , t.d. vegna mismunandi skilnings á túlkun ákvæða , er líklegast að mennirnir , sem tóku þátt í gerð þessa samnings , verði víðsfjarri og aðrir komnir í þeirra stað .
Jafnvel þótt um sömu menn verði að ræða munu þeir ekki viðurkenna neitt sem ekki þjónar þeirra eigin hagsmunum , nema hægt sé að sanna hið gagnstæða .
Það er grundvallaratriði í samninga- og skjalagerð að : í skriflegum samningi sé útlistun á tilurð og tilgangi þess að samningurinn er gerður ( inngangur , forsaga , tilgangur , markmið ) .
í skriflegum samningi séu forsendur sem byggt er á við samningsgerðina tíundaðar .
í skriflegum samningi komi fram skýr ákvæði um réttindi og skyldur samningsaðila .
í samningnum sé kveðið á um skýr úrræði ef ágreiningur kemur upp um efni samningsins .
í samningnum séu skýr ákvæði um úrræði , ef samningurinn er ekki efndur .
í samningnum sjálfum eiga að vera bókanir á öllum samningaumleitunum , athugasemdum , loforðum og viljayfirlýsingum sem fram hafa komið í samningaferlinu og hafa bein eða óbein áhrif á efni samningsins , skuldbindingar , efndir , túlkun og úrræði sem felast í undirritun hans .
Það á aldrei að vitna í fylgiskjöl eða aðrar heimildir , þar sem ávallt er hætta á að slík gögn verði viðskila við samninginn í tímans rás , sem er til þess fallið að skapa vandræði .
Í stað slíkra tilvitnana á að fella efni fylgiskjala inn í samningstextann sjálfan .
Þegar samningstexti er saminn er nauðsynlegt að hafa ávallt í huga að á því augnabliki sem hann tekur gildi öðlast hann sjálfstætt líf .
Það getur enginn séð fyrir hver eða hverjir muni koma að því að túlka hann síðar eða beita honum eftir atvikum .
Það er líklegast að það verði einstaklingar sem ekki tóku þátt í gerð hans , búa ekki yfir eigin minningum um samningaferlið og muna ekki útgangspunkta eða atriði sem þóttu sjálfgefin ( það er reyndar aldrei neitt sjálfgefið í mannlegum samskiptum ) á þeim tíma sem samningurinn var gerður , né hugsanagang og hugsanaferli sem höfðu áhrif á samningsniðurstöðuna .
Þess vegna er svo gífurlega áríðandi að samningar séu ýtarlegir og skýrir , þó ekki væri nema til að forðast seinni tíma misskilning .
Ágæti þingmaður : Nú skora ég á þig að lesa Icesavesamninginn vel yfir og ef þér finnst hann fullnægja þeim skilyrðum sem ég hef tíundað hér að framan og um leið að í honum felist hin rétta leið til endurreisnar góðs mannlífs á Íslandi þá skaltu greiða ríkisábyrgðinni atkvæði .
Ef þér aftur á móti finnst einhverju ábótavant um efni hans , form eða skuldbindinguna sem hann leggur okkur á herðar – og ef þú byggir ekki á fullkominni sannfæringu um að enginn önnur leið sé fær eða betri , þá skalt þú ekki greiða ríkisábyrgðinni atkvæði .
Það er þetta , sem ákvæðið um að þingmenn séu aðeins bundnir af eigin sannfæringu , gengur út á .
Í svona stóru og þýðingarmiklu máli er ekki rúm fyrir málamiðlun .
Kona getur ekki verið næstum því ólétt .
Það er annaðhvort eða ...
og ef ekki er fullkomin sannfæring til staðar þá felldu málið .
Höfundur er fasteignasali og matsmaður .
