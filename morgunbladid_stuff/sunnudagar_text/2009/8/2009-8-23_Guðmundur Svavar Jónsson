Guðmundur Svavar Jónsson fæddist í Reykjavík 11. október 1931 .
Hann varð bráðkvaddur á heimili sínu á Laugarvatni 7. ágúst síðastliðinn og fór útför hans fram frá Skálholtskirkju 14. ágúst .
Góður samstarfsmaður og vinur , Guðmundur Svavar Jónsson , er nú allur .
Ég kynntist honum sumarið 1975 er ég á námsárum vann á Hafrannsóknastofnuninni .
Strax þá varð mér ljóst hvílíkur öðlingur , öndvegis starfsmaður og brunnur fróðleiks Guðmundur var .
Þegar ég síðan árið 1981 kom heim frá námi og hóf störf á Hafrannsóknastofnuninni varð Guðmundur einn minn nánasti samstarfsmaður .
Fyrir ungan vísindamann var í upphafi stafsferils ómetanlegt að geta leitað í smiðju Guðmundar varðandi margvísleg vandamál og úrlausnarefni tengd rannsóknastarfinu .
Í löngu samstarfi sem síðan fylgdi man ég ekki eftir að okkur hafi orðið sundurorða og þar bar aldrei skugga á .
Guðmundur greindist með berkla sem ungur maður og var þá lagður inn á Vífilsstaðaspítala .
Þar gekkst hann undir langa og erfiða meðferð en náði að lokum þeim bata sem þess tíma lækningar gátu veitt .
Á Vífilsstöðum kynntist Guðmundur kærri eiginkonu sinni , Sigríði Guðrúnu Sveinsdóttur , sem lést árið 2004 .
Skömmu eftir að Guðmundir útskrifaðist frá Vífilsstöðum réð hann sig sem rannsóknamann við áturannsóknir með Ingvari Hallgrímssyni á fiskideild atvinnudeildar Háskólans ( forvera Hafrannsóknastofnunarinnar ) og þar starfaði hann þangað til kom að starfslokum vegna aldurs haustið 2001 .
Þrátt fyrir að bera mestan hluta ævinnar líkamleg ör berklaveikinnar man ég aldrei eftir að hafa heyrt Guðmund kveinka sér eða að hann vikist undan erfiðum og krefjandi verkefnum .
Vegna hæfileika og þekkingar var starfssvið Guðmundar á Hafrannsóknastofnuninni í raun mun víðtækara en það sem laut að rannsóknum á dýrasvifi .
Fyrir daga tölvutækni voru t.d. öll kort og línurit handgerð .
Guðmundur var mjög fær teiknari og því leituðu samstarfsmenn oft til hans varðandi gerð mynda og línurita í tengslum við birtingar greina í blöð og vísindarit .
Þá tók Guðmundur í gegnum árin þátt í margvíslegum rannsóknaleiðöngrum stofnunarinnar , m.a. þeim sem tengdust rækju , humri , uppsjávarfiskum og sjórannsóknum .
Loks má nefna að Guðmundur gegndi mikilvægum hlutverkum fyrir hönd stofnunarinnar við undirbúning smíðalýsinga og eftirlit með smíðum á rannsóknaskipunum Bjarna Sæmundssyni og Árna Friðrikssyni ( hinum nýja ) .
Guðmundur var traustur , hógvær og prúðmenni á allan hátt .
Hann var greiðvikinn við alla sem til hans leituðu , úrræðagóður , fjölhæfur og vandvirkur .
Það var íslenskum hafrannsóknum mikið lán að Guðmundur réðst til starfa hjá fiskideildinni og ég veit að ég mæli fyrir munn allra samstarfsmanna þegar ég þakka honum ævistarfið og vináttuna .
Einkasyninum Hafþóri og fjölskyldu hans sendi ég innilegar samúðarkveðjur á sorgarstundu .
Ólafur S. Ástþórsson .
Kæri bróðir .
Góður maður er fallinn frá .
Heiðarleiki og hjálpsemi voru aðalsmerki Svavars bróður míns .
Mig langar í nokkrum fátæklegum orðum að kveðja þig og þakka þér alla þá miklu aðstoð sem ég fékk hjá þér áratugum saman .
Þú varst elstur okkar bræðra og með þér sannaðist svo sannarlega málshátturinn " ber er hver að baki , nema sér bróður eigi " .
Ég , konan mín og börnin mín munum minnast þín með hlýhug og þakka þér alla hjálpsemina .
Kæri Hafþór , Sigga og börn , votta ykkur innilegustu samúð .
Þinn bróðir , Þorgrímur .
Nú er fallinn frá góður SÍBS-félagi og vinur , Guðmundur Svavar Jónsson .
Hann var einn þeirra mörgu sem veiktust af berklum sem ungur maður , var trúr þeirri hugsjón sem frumkvöðlar SÍBS mörkuðu og hafði að leiðarljósi kjörorð sambandsins : " Að styðja sjúka til sjálfsbjargar " .
Guðmundur Svavar vann mikið og óeigingjarnt starf í þágu SÍBS allt til hinsta dags , bæði á vettvangi Reykjavíkurdeildar SÍBS ( nú Berklavarnar ) og á vegum SÍBS .
Hann var fulltrúi á þingum SÍBS , sat í stjórn sambandsins árin 1962-1974 og aftur árin 2000-2004 .
Hann var fulltrúi í uppstillingarnefnd til stjórnarkjörs SÍBS frá árinu 2000 auk þess að eiga sæti í ýmsum nefndum og ráðum .
Guðmundur Svavar var formaður Berklavarnar .
Ég kom til starfa hjá SÍBS árið 2001 þar sem ég kynntist Guðmundi Svavari .
Fljótlega tókst með okkur vinátta og fyrir það vil ég þakka .
Sérstaklega er minnisstæð heimsókn mín á heimili hans á Laugarvatni þar sem hann undi hag sínum vel í nágrenni við son sinn og hans fjölskyldu .
Guðmundur Svavar var mannkostamaður sem hafði einlægan áhuga á starfi og framgangi SÍBS .
Hann hafði rólegt yfirbragð en var fylginn sér og gat verið fastur fyrir .
Hann var gjarnan glettinn en ávallt á kærleiksríkan hátt .
Hann hafði þann mikilvæga eiginleika að : " Horfa á glasið sem hálffullt en leita leiða til að fylla það " .
M.ö.o. sjá jákvæðar hliðar mála og leitast við að gera enn betur .
Þessir eiginleikar eru sérstaklega dýrmætir þegar unnið er að hagsmunum fólks og komu sér vel í fjölþættu starfi hans í þágu SÍBS og gerðu það jafnframt að verkum að fólki leið vel í návist hans .
Ósjaldan hringdum við starfsmenn SÍBS í Guðmund Svavar og var hann jafnan fús til að gefa ráð og ef með þurfti að mæta á fundi í SÍBS-húsinu .
Hann taldi það ekki eftir sér þó að hann byggi síðustu árin á Laugarvatni .
Hann var þannig stöðugt hvetjandi og tilbúinn til að leggja hönd á plóg og leggjast á árarnar í þágu SÍBS .
Ég vil að lokum f.h. stjórnar og starfsfólks SÍBS þakka Guðmundi Svavari farsæl störf í þágu SÍBS um leið og við vottum fjölskyldu og ástvinum hans innilega samúð .
Guð blessi minningu Guðmundar Svavars Jónssonar .
F.h. stjórnar og starfsfólks SÍBS , Helgi Hróðmarsson , framkv.stj .
" Gæti verið að ykkur vantaði blæösp ? " sagði Guðmundur Svavar fyrir nokkrum árum þegar hann var að virða fyrir sér trjágróðurinn við gamlan sumarbústað í Lækjarbotnum .
Að sjálfsögðu var það rétt hjá honum að engin blæösp var í annars allfjölbreyttum íslenskum gróðri við bústaðinn .
Ekki leið á löngu áður en Guðmundur kom aftur í heimsókn og hafði þá meðferðis tvo blæasparteinunga .
" Þetta eru nú bara rótarskot sem ég kem með frá Vífilsstöðum .
Það er aldrei að vita nema þeir eigi eftir að dafna vel hérna .
" Guðmundur hafði vitað af blæöspinni við Vífilsstaði enda gerkunnugur staðnum .
Þar hafði hann verið vistmaður , náð allgóðri heilsu og kynnst tryggum lífsförunaut sínum .
Teinungarnir voru gróðursettir í skjólgóðum reit fyrir neðan blágresis- og lyngbrekku .
Þannig var Guðmundur öll 40 árin sem við unnum saman á Hafrannsóknastofnun , athugull , raungóður og hógvær í allri sinni miklu ljúfmennsku .
Margan síldarleitarleiðangurinn fórum við saman á gamla Ægi .
Þá annaðist hann áturannsóknirnar , mældi og greindi tegundirnar og gerði útbreiðslu- og aldurskort yfir helstu átusvæðin .
Þetta ásamt sjórannsóknum var sá grunnur sem gerði okkur kleift að veita síldveiðiflotanum haldgóða vitneskju um væntanlegar ætisgöngur og þar með veiðilíkur á síldarmiðunum .
Fljótlega eftir að hann kom til starfa á Hafrannsóknastofnun kom í ljós að hann hafði ótrúlegan skilning og þekkingu á mörgu þótt það tengdist ekki því fræðasviði sem hann stundaði .
Þegar smíði tveggja fyrstu íslensku rannsóknaskipanna var undirbúin á sjöunda áratug síðustu aldar varð Guðmundur helsta hjálparhella þeirra sem sáu um verkið .
Þá kom sér vel hve drátthagur hann var og fljótur að koma flóknum hugmyndum á blað , fyrst skissu og síðan vinnuteikningu .
Þrjátíu árum síðar var ákveðið að smíða nýtt rannsóknaskip .
Eitt allra fyrsta verk smíðanefndarinnar var að ráða Guðmund ritara og framkvæmdastjóra nefndarinnar meðan á undirbúningsvinnu stóð .
Þegar að sjálfri smíðinni kom var honum falið að hafa umsjón með henni fyrir hönd Hafrannsóknastofnunar og sjávarútvegsráðuneytisins .
Þetta umfangsmikla verk tók hann að sér þrátt fyrir erfiðar heimilisaðstæður .
Sigríður kona hans var heilsutæp og fjarvistirnar reyndu ekki síður á hana .
Langar flugferðir alla leið til Chile voru líka lýjandi fyrir þennan hávaxna mann sem vegna þrengsla í vélunum varð að standa klukkustundum saman .
Og í skipasmíðastöðinni reyndi æði oft á lagni hans og þolinmæði .
Þrátt fyrir erfiðleikana leysti Guðmundur þetta verkefni frábærlega vel , kominn hátt á sjötugsaldur .
Það eru mikil forréttindi að hafa átt slíkan öðling að samstarfsmanni og vini .
Blæaspirnar tvær dafna eins og Guðmundur spáði og eru yndislegir minnisvarðar um hann og Sigríði .
Jakob Jakobsson .
Síðvetrar 1961 vantaði aðstoðarmann við svifrannsóknir ( áturannsóknir ) á Hafrannsóknastofnuninni og sótti m.a. um það 31 árs gamall maður , er lengi hafði verið á spítala en var nú útskrifaður .
Hafði hann séð um bókasafn spítalans og hafði afbragðs meðmæli frá læknum þar á bæ .
Eftir vangaveltur var ákveðið að ráða mann þennan .
Hann hét Guðmundur Svavar Jónsson .
Áturannsóknirnar hafði undirritaður með höndum og leist ekkert ofvel á að kenna unga manninum að þekkja aragrúa örsmárra svifdýra sem skoða varð í smásjá vegna smæðar og er þetta seinlegt þolinmæðisverk , og ekki batnar það , ef unnið er á skipi í veltingi á hafi úti .
Fljótt kom í ljós , að í þessu efni voru allar áhyggjur óþarfar .
Nýi aðstoðarmaðurinn var mjög áhugasamur , bráðgreindur , vandvirkur og verklaginn .
Vorið 1962 var hann með í vorleiðangri Hafrannsóknastofnunarinnar , sem farinn var áður en síldveiðar hófust og síðan áfram í síldarleitinni flest þau ár sem sú leit var við lýði .
Guðmundur var mjög eftirsóttur til allrar rannsóknavinnu á sjó og sóttust starfsbræður mínir mjög eftir því að fá hann með sér í leiðangra .
Sjóferðum Guðmundar fjölgaði mjög er rækjurannsóknir hófust upp úr 1950 , bæði á úthafi og innfjarða , og þætti nú sá aðbúnaður óhæfur er þá var algengur .
Er farið var að huga að smíði rannsóknaskipsins Bjarna Sæmundssonar starfaði Guðmundur löngum við þann undirbúning hér heima .
Er smíði skipsins stóð yfir í Þýskalandi 1970 , var hann einn okkar er hafði eftirlit með smíðinni .
Öll þau verk er Guðmundur hafði unnið á stofnuninni höfðu farið honum vel úr hendi , ekki hvað síst tæknilegs eðlis , og var honum því falið að taka þátt í undirbúningsvinnu við hönnun rannsóknaskipsins Árna Friðrikssonar .
Er Guðmundur lauk störfum sínum á Hafrannsóknastofnuninni fluttust þau hjón að Laugarvatni , en þar bjó einkasonur þeirra og fjölskylda hans .
Þótt Guðmundur væri fluttur þangað sat hann áfram í stjórn SÍBS um tíma , en þau hjón voru mjög tengd þeim samtökum .
Guðmundur var mjög barngóður maður og eiga dætur mínar margar góðar minningar um hann frá æskudögum sínum .
Á lífsleiðinni kynnast menn ýmsu fólki er verður mönnum mismunandi minnisstætt .
Sumir verða mönnum mjög nánir sakir óvenjulegra mannkosta og fölskvalausrar vináttu .
Maður slíkrar gerðar var Guðmundur Svavar Jónsson .
Hans er sárt saknað .
Ingvar Hallgrímsson .
Guðmundur Svavar Jónsson , vinur okkar og félagi og samstarfsmaður um margra ára skeið , er fallinn frá .
Við félagarnir í gömlu Berklavörn , elsta félagi innan SÍBS-samtakanna , erum harmi lostnir og sárum söknuði .
Með Guðmundi Svavari hverfur afreksmaður á svo mörgum sviðum að undrum sætir .
Betri leiðtoga gátum við ekki óskað okkur félagarnir í Berklavörn .
Ungur að aldri háði hann harða baráttu við berklaveikina .
Með þoli og þrautseigju fór hann með sigur af hólmi , þó líkamlega skertur en ekki andlega .
Áhugi hans dofnaði aldrei og vilji hans var sterkur .
Þetta tvennt dugði honum til farsæls lífs í þágu lands og þjóðar .
Konu sinni Sigríði Sveinsdóttur kynntist hann á sjúkdómsárum sínum .
Þau stóðu saman og studdu hvort annað til afreka .
Hún var ekki síður kvenskörungur en hann afreksmaður því bæði unnu þau af heilum hug að sameiginlegum áhugamálum .
Guðmundur Svavar vann á Hafrannsóknastofnuninni við hvers konar vísindastörf og að síðustu var hann verkefnisstjóri við byggingu hafrannsóknaskipanna " Árna Friðrikssonar " og " Bjarna Sæmundssonar .
" Við þau störf dvaldi hann í Chile um árabil .
En störfin sem hann vann fyrir samtökin okkar , SÍBS , eru ótalin .
Þótt undarlegt megi virðast áttu berklasjúklingar fáa að á þeim árum sem sjúkdómurinn lagði flesta að velli .
Enginn vildi lána berklasjúklingum húsnæði og þeir urðu að sætta sig við hreysi .
Enginn vildi veita þeim vinnu við hæfi , þegar þeir útskrifuðust af berklahælunum .
Þeir fengu í besta falli störf sem þeir réðu ekki við svo þeir komu aftur og aftur inn á hælin , oftast til að deyja .
Þá urðu SÍBS-samtökin til .
Guðmundur Svavar var virkur þátttakandi frá upphafi .
Afreksverk hans og þjáningarsystkina eru þjóðinni ljósust með tilkomu Reykjalundar , Múlalundar og Múlabæjar .
Allt eru þetta stofnanir sem skila þjóðþrifastörfum .
Auk þess að nýta orku sína og hæfileika í þágu samfélagsins reyndist Guðmundur Svavar okkur Berklavarnarfélögum gleðigjafi á góðum stundum .
Allar Jónsmessuhátíðarferðirnar eru ógleymanlegar .
Þeim ferðum stjórnaði Guðmundur Svavar af mikilli snilli .
Farið var á fallega og oft fræga staði .
Síðasta ferðin var um Suðurland .
Öll sú fegurð og fræðsla sem við nutum var með eindæmum .
Þá lék Guðmundur Svavar á als oddi .
Hljóður var hann og alvarlegur þegar við gengum öll saman að Urriðafossi .
Hvílík fegurð ! Hvílíkt afl og orka ! Á heimleiðinni bauð Guðmundur Svavar til veislu á Eyrarbakka .
Þar mælti hann til okkar þakklætis- og hvatningarorðum .
Mér fannst hann vera að kveðja og kannski var hann að því .
Löngu og ströngu lífi er lokið .
Við félagarnir í Berklavörn sendum öllum afkomendum Guðmundar Svavars einlægar samúðarkveðjur .
Rannveig Löve .
