ALÞJÓÐAGJALDEYRISSJÓÐURINN ( AGS ) hefur mikil áhrif á Íslandi í dag .
AGS er banki sem setur mjög ströng skilyrði fyrir þeim lánum sem hann veitir .
Þessi skilyrði eiga hug og hjarta AGS því sjóðurinn leggur mikið á sig til að farið sé eftir skilyrðunum .
Oft eru lánin það stór að ómögulegt er að endurgreiða þau .
Því virðist sem sjálf endurgreiðsla lánanna sé ekki mesta áhyggjuefni AGS .
Það sem skiptir þá höfuðmáli er að hafa áhrif á stefnu stjórnvalda .
Ég vona að menn skilji að þetta er harla óvenjuleg framkoma hjá lánastofnun .
Þar sem mér hefur enn ekki tekist að finna samninginn sem valdhafar Íslands skrifuðu undir verður maður að styðjast við þekkta afrekaskrá AGS .
Kröfur AGS eru yfirleitt eftirfarandi : Fjálst og óheft flæði fjármagns yfir landamæri .
Við tókum ómakið af AGS með EES-samningnum 1994 við ESB .
Kreppurnar í Asíu , Rússlandi og núna á Vesturlöndum hófust þannig .
Fyrst kemur mikið af erlendu fjármagni inn í landið .
Mikil hækkun verður á fasteignaverði og gjaldmiðlinum .
Þar á eftir kemur til mikil lántaka hjá öllum aðilum innanlands .
Síðan , í miðri veislunni , gerist það eins og hendi sé veifað , að fjármagnið hverfur aftur heim til sín .
Þá hrynur allt hagkerfið því endurfjármögnun skulda verður ómöguleg og gjaldþrot verður niðurstaðan .
Þetta er margendurtekið og klikkar aldrei .
Krafa um markaðsvæðingu , sem þeir kalla frjálsa og er þá reynt að vísa til Adam Smith .
Gamli Skotinn þyrfti sjálfsagt áfallahjálp í dag ef hann sæi þessa klámvæðingu á kenningum sínum .
AGS vill óheft viðskipti , enga tolla og þess háttar .
Vandamálið er að oft er um einstefnufrelsi að ræða , mörg þriðja heims lönd fá ekki að selja vörur sínar á Vesturlöndum .
Þess í stað er dælt inn vörum frá eigendum AGS , jafnvel þó framleiða mætti slíka vöru í heimalandinu .
Viðkomandi þjóð verður því háð dýrum innflutningi og fjarlægist enn frekar sjálfsþurftarbúskap .
Þá skulum við kanna þá þætti sem á eftir að fullgera hér á landi .
AGS krefst þess ætíð að stýrivextir séu háir .
Það gera þeir á þeirri forsendu að verðbólga verði ekki of mikil hjá örmagna þjóðum .
Reyndar er mikilvæg undantekning , það eru Bandaríkin .
Þar eru stýrivextir lágir , núna innan við 1% , sjálfsagt til að örva atvinnulífið .
Í Indónesíu á sínum tima fór AGS með stýrivextina í 80% .
Þessi hávaxtastefna hefur ætíð haft í för með sér fjöldagjaldþrot fyrirtækja og heimila í viðkomandi löndum ( margendurtekið og klikkar ekki ) .
Þetta er núna að gerast á Íslandi .
Síðan bætist verðtrygging lána við , hjá Íslendingum , sem hvati sem flýtir öllu ferlinu .
Strangar kröfur koma frá AGS um ríkisfjármál .
Þeir hafa skipað öllum löndum að skera niður ríkisútgjöld til að ná hallalausum fjárlögum .
Undantekningin er aftur Bandaríkin sem fer yfir á kortinu til að efla atvinnulífið og minnka atvinnuleysi .
Seðlabanki þeirra prentar bara dollara fyrir þá , sem verðbólgan étur síðan upp með tíð og tíma .
Vandamál okkar er að við þurfum að framleiða til að eignast dollara til að greiða erlendu lánin .
Til að sem mestur afgangur verði til að kaupa dollara verður að minnka öll ríkisútgjöld .
Þessi stefna AGS hefur valdið miklum niðurskurði í heilbrigðis- , mennta- og félagsmálum .
Laun almennings hafa lækkað verulega .
Yfirleitt skreppur miðstétt úr 60-70% niður í 20% .
Fátækt eykst að sama skapi .
AGS kemur með eða styður kröfuna um einkavæðingu .
Heilbrigðis- og menntakerfið , járnbrautir , flugfélög , olíuvinnsla , orkuvinnsla , vatnsveita , rafmagn og fleira .
Niðurstaðan er oftast sú að þjónusta minnkar og verður það dýr að notkun einstaklinga ræðst af efnahag .
Þegar um er að ræða auðlindir sem þjóðir hafa byggt afkomu sína á , eins og olíu o.þ.h. , þá verður viðkomandi þjóð algjörlega berskjölduð því hún hefur engin tök á því að afla sér tekna til að greiða skuldir sínar hjá AGS .
Elexír AGS virkar einhvern veginn svona : Fyrst er að koma á mikilli skuldsetningu .
Háir stýrivextir sem setja heimili og fyrirtæki á hausinn .
Mikill niðurskurður sem veldur miklu atvinnuleysi .
Mikill niðurskurður á launum og öllum bótum frá hinu opinbera .
Einkavæðing sem eykur kostnað einstaklingsins við nauðþurftir til daglegs lífs .
Yfirskuldsett kynslóð sem lifir við kjör sem hún hefur aldrei kynnst áður og er til í að selja eigur sínar upp í skuldir .
Sala á auðlindum landsins og þar með möguleikanum á því að endurgreiða lán AGS .
Þar með verður þjóðin að fá lán fyrir láninu , gott dæmi um þetta er Argentína .
AGS er kominn inn á gafl hjá okkur .
Til að lágmarka skaðann þurfum við að skuldsetja okkur sem minnst .
Framleiða sem mest og greiða skuldirnar .
Halda í auðlindirnar hvað sem það kostar .
Látum ekki neyða okkur til að brjóta Mannréttindasáttmála SÞ þar sem kveðið er á um rétt einstaklinga til atvinnu , frelsi til að velja sér atvinnu og rétt á mannsæmandi lífsskilyrðum þrátt fyrir skort á atvinnu , skort sem viðkomandi ber enga ábyrgð á .
Höfundur er læknir .
