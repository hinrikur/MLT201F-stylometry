Eftir Ásgeir Ingvarsson asgeiri@mbl.is " CONNECTED Women er alþjóðlegur vefur athafnakvenna sem hafa áhuga á að kynnast öðrum konum , koma sér og verkefnum sínum á framfæri , spjalla , fræðast og stofna til sambanda sem nýst geta til viðskipta og vaxtar , " segir Rúna Magnúsdóttir , stofnandi og framkvæmdastjóri vefsíðunnar Connected-Women.com .
Vefurinn á sér aðeins tveggja ára sögu en hefur á skömmum tíma vaxið á ógnarhraða bæði að umfangi og umtali og er nú svo komið að skráðir meðlimir tengslavefjarins eru frá allt að 70 löndum , og daglega koma á síðuna gestir frá allt að 100 löndum í öllum heimshornum .
Opinn vettvangur Rúna segir Connected-Women opinn samfélagsvef þar sem hver og einn getur stofnað eigin síðu með upplýsingum um störf og hæfileika .
" Síður eins og Facebook ganga út á það að tengjast vinum og fylgjast með því hvað þeir eru að gera , en Connected-Women er opinn vettvangur með faglegum áherslum .
Allir geta leitað upplýsinga um aðra meðlimi , hlustað á fyrirlestra í gegnum vefinn og tekið þátt í umræðum á fimm tungumálum , " segir Rúna og bætir við að skráning og notkun á flestum möguleikum vefjarins sé ókeypis .
" Með því að kaupa svokallaða " gullskráningu " geta meðlimir síðan fengið ítarlegri síðu , með meiri texta og myndum um sjálfa sig og viðfangsefni sín og þannig komið sér mun betur á framfæri við umheiminn .
" Kröftugir fyrirlesarar Meðal þess sem ber hæst á vefnum um þessar mundir er umfangsmikil fyrirlestraröð sem skartar mörgum af fremstu kvenfyrirlesurum Bandaríkjanna .
" Þetta eru 12 konur sem óhætt er að fullyrða að séu allar í fremstu röð á sviði sjálfshjálpar og styrkingar , " útskýrir Rúna en fyrirlestraröðin ber yfirskriftina Women Supporting Women – Turning Crisis into Opportunity ( ísl. Konur styðja konur – kreppu breytt í tækifæri ) .
" Margar þeirra eru fastagestir í þáttum eins og Larry King Live og Oprah , og sumar jafnvel – eins og Barbara De Angelis – halda úti eigin sjónvarps- og útvarpsþáttum fyrir utan að hafa gefið út fjölda bóka .
" Styrkja íslenskar konur Fyrirlestrarnir verða aðgengilegir án endurgjalds gegnum vefsíðuna í afmarkaðan tíma , en einnig er hægt að kaupa fyrirlestrana til að hlaða þeim niður til eignar .
Rúna segir inntakið í fyrirlestraröðinni hvernig konur geta náð að auðga sem mest líf sitt bæði í einkalífi og faglega , yfirstíga hindranir og styrkja fjárhaginn .
" Íslenskar konur ættu ekki að láta þessa fyrirlestra framhjá sér fara , en margir fyrirlesaranna hafa fylgst með þróun mála hér á landi síðustu misseri og haft á orði við mig að þetta fyrsta land sem tók kollsteypu í efnahagskreppunni geti í krafti íslenskra kvenna verið með fyrstu löndum til að rétta úr kútnum , " segir Rúna .
" Það er ekki síst vegna óbilandi trúar á að framlag kvenna geti stuðlað að bættu þjóðfélagi og efnahagslífi að fyrirlesararnir gefa allir vinnu sína á þessum veffundum , og ánafna hagnaðinn af sölu á upptökum af fyrirlestrunum atvinnuskapandi verkefnum kvenna á Íslandi .
" Þörf á svona síðu En hver er þörfin fyrir vef af þessu tagi ? Þurfa konur á kvennavettvangi að halda nú á tímum ? " Þrátt fyrir þær framfarir sem hafa átt sér stað víða um heim og styrkt hafa stöðu kvenna í atvinnulífinu er enn mikil þörf fyrir vettvang eins og Connected Women , " segir Rúna .
" Margir sigrar hafa unnist og á Íslandi erum við komin að mörgu leyti hvað lengst á veg , en samt er – því miður – ekki enn hægt að halda því fram að konur standi jafnfætis körlum í atvinnulífinu .
Þegar svo litið er til annarra landa – hvað þá í vanþróuðum heimshlutum – sést hvað konur eiga víða enn langt í land .
" Tengslin skapa styrk Rúna segir kraft Connected-Women liggja í því að þar gefist konum færi á að kynnast og læra af öðrum konum í rekstri , og þannig bæði styrkja eigin starfsemi og fá skýrari mynd á markmið sín og styrkleika .
" Gott tengslanet er ómetanlegt tæki í hvers kyns rekstri , en því miður eiga konur oft erfiðara með að komast inn í tengslanet sem byggjast á karllægum áherslum og áhugamálum , " útskýrir Rúna .
" Það er raunin enn þann dag í dag að í lok vinnudags er líklegra að karlinn á vinnustaðnum vilji taka níu holur , en áherslur konunnar eru á að sinna fjölskyldu og heimili .
Konur verða því að skapa sín tengslanet á eigin forsendum .
" " Finna Eldinn " í Reykjavík Í KJÖLFAR veffyrirlestraraðarinnar þar sem 12 af fremstu sjálfshjálpar- og styrkingargúrúum Bandaríkjanna láta ljós sitt skína efnir Connected Women til vinnustofu á Íslandi 5. september á Hilton-hótelinu .
Ætlar Janet Attwood þar að leiða gesti í allan sannleika um hið svokallaða Passion Test -kerfi , en Janet skipuleggur veffyrirlestraröðina með Rúnu .
" Janet er margfaldur metsöluhöfundur og náði bók hennar The Passion Test í fyrsta sæti á sjálfshjálpar-bókalista New York Times , " útskýrir Rúna .
Að sögn Rúnu gengur speki Passion Test- ( ísl. Eldmóðsprófið ) kerfisins út á að hjálpa hverjum og einum að koma auga á og sækja kraft í eigin ástríður og eldmóð .
" Janet ferðast nú um allan heim til að kynna aðferðir sínar og hefur fjöldi málsmetandi einstaklinga lýst yfir mikilli ánægju með og árangri af þessu kerfi , " segir Rúna .
" Sem dæmi má nefna hana Rhondu Byrne sem er höfundur bókarinnar vinsælu The Secret .
Að sögn Rhondu sem tók Eldmóðsprófið hjá Janetsem kveikti þessi aðferð þann eldmóð sem síðan leiddi til þess að bókin og kvikmyndin The Secret kom út og sló í gegn um allan heim .
" Vakti athygli Oprah ÞAÐ kemst ekki hver sem er að hjá spjallþáttadrottningunni Oprah Winfrey en svo skemmtilega vildi til að vefurinn Connected Women fangaði athygli þessarar valdamestu konu bandaríska skemmtanaiðnaðarins og var Rúna fengin til að taka þátt í sérstakri þáttaröð Oprah í janúar síðastliðnum um bættan lífsstíl og frama .
Þar átti Rúna vefsamtal við Oprah og heilsuráðgjafann Mehmet Oz .
