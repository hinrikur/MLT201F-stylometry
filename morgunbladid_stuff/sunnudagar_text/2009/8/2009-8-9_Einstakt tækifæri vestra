Eftir Steinþór Guðbjartsson steinthor@mbl.is Svona tækifæri býðst bara einu sinni , " segir Fjóla Kim Björnsdóttir sem er nýkomin úr hálfs mánaðar boðsferð til Bandaríkjanna og Kanada , þar sem tilgangurinn var fyrst og fremst að kynnast Sameinuðu þjóðunum og starfsemi þeirra auk þess sem þátttakendur fengu innsýn í sögu Bandaríkjanna .
Hlynur Trausti Hlynsson tekur í sama streng .
" Þetta er mikil lífsreynsla , " segir hann .
Ritgerðirnar gerðu útslagið Íslensku þátttakendurnir voru valdir í kjölfar ritgerðasamkeppni í Borgarholtsskóla .
Fjóla segir að hringt hafi verið í sig í júní og henni tilkynnt að hún hafi verið valin til þess að taka þátt í verkefninu í sumar .
" Ég hélt fyrst að þetta væri einhver brandari en þegar ég komst að því að svo var ekki var ég mjög upp með mér .
" Hlynur segir að útnefningin hafi komið skemmtilega á óvart .
" Ég var mjög ánægður með hana og enn ánægðari eftir ferðina .
" Fjóla , sem verður 17 ára í september , er í viðskipta- og hagfræðinámi og byrjar á öðru ári í haust .
Hlynur er í listnámi og fer á fjórða ár í haust .
Hann er 19 ára og gerir ráð fyrir að ljúka jafnframt stúdentsprófi næsta vor .
Vinningshafarnir segjast ekki sjá eftir því að hafa tekið þátt í ritgerðarsamkeppninni .
Fjóla skrifaði almennt um sögu Sameinuðu þjóðanna með áherslu á barnahjálp SÞ , Unicef-hreyfinguna , og starfsemi hennar erlendis .
Hlynur skrifaði líka um starfsemi Unicef í þróunarlöndunum .
Fundir hjá SÞ hápunkturinn Vegna ræðukeppni þátttakenda sátu þeir á fundum um margvísleg málefni .
" Fundarhöldin í höfuðstöðvum Sameinuðu þjóðanna voru hápunktur ferðarinnar , " segir Fjóla .
" Þetta voru sér fundir fyrir okkur og við máttum spyrja spurninga .
Við tókum niður glósur á fundunum og síðan var okkur úthlutað ræðuefni með tilliti til þessara funda , " heldur hún áfram .
Hlynur tekur undir þetta og bætir við að New York í heild hafi slegið öllu öðru við .
" Dvölin þar var mesta menningaráfallið , " segir hann .
" Þó að ég hafi áður farið til Bandaríkjanna er ég hvorki vanur svona stórum borgum né svona stórum byggingum .
Dagskráin hjá Sameinuðu þjóðunum var vel sett upp og efnið gert mjög skiljanlegt .
Við lærðum líka mikið um sögu Bandaríkjanna , átök og sigra .
" Áður en Fjóla og Hlynur fóru til Bandaríkjanna heimsóttu þau utanríkisráðuneytið , Félag Sameinuðu þjóðanna á Íslandi , Þróunarsjóð SÞ í þágu kvenna ( UNIFEM ) og Unicef á Íslandi og kynntu sér hlutverk Barnahjálpar SÞ á Íslandi og á alþjóðavettvangi .
" Okkur fannst betra að vita hvernig Ísland tengdist öllum verkefnum Barnahjálparinnar og það kom sér vel , " segir Fjóla .
" Ég náði að koma þessari kunnáttu að í ræðukeppninni og tengingin féll í góðan jarðveg hjá dómurunum .
" Dagskráin var mjög stíf og víða stungið niður fæti í Bandaríkjunum og Kanada en krakkarnir segja að ferðin hafi skilið mikið eftir sig .
" Í kjölfar verkefnisins hef ég gríðarlegan áhuga á Sameinuðu þjóðunum , " segir Fjóla .
" Ég hef áður skrifað og rökrætt mikið í skólanum um Sameinuðu þjóðirnar og mér finnst mjög gaman að geta rökrætt og séð hluti og málefni út frá mismunandi sjónarhornum .
Það var líka áhugavert að kynnast starfi Oddfellowa sem eru eins og litlir englar hér og þar .
Við heyrðum til dæmis af heimilislausri konu í neyð , sem fékk að gista nokkrar nætur í húsakynnum Oddfellowhreyfingarinnar á meðan Oddfellowar útveguðu henni vinnu og nú gengur henni mjög vel í lífinu .
Ég kynntist líka mörgum og hef meiri skilning en áður á því hvað fólk er gríðarlega ólíkt eftir því hvaðan það er .
" Hlynur segir að þessi ferð hafi opnað augu sín meira fyrir öðrum siðum og venjum en þeim sem hann á að venjast .
" Það er líka allt annað að fara í svona fræðsluferð heldur en að fara til útlanda með fjölskyldunni eða vinum sínum .
Í svona ferð fer maður til þess að læra og skilja .
Hún skilur líka eftir sig aukin félagsleg tengsl .
" Hann bætir við að hann hafi mikinn áhuga á bílum og hafi séð marga áhugaverða , sem hann vildi eiga .
" Rétt áður en við komum til Ottawa ókum við fram á bílasýningu .
Ég keypti einn happdrættismiða þar sem Camaro SS árgerð 1967 er í verðlaun en dregið verður 27. desember .
Vinningshafinn má vera frá Íslandi og þarf ekki að vera á staðnum við dráttinn .
Það kemur í ljós hvað gerist .
" Fjóla hefur heimsótt 23 lönd í Evrópu en þetta var fyrsta ferð hennar til Bandaríkjanna og það sem hún sá og kynntist kom henni skemmtilega á óvart .
" Þetta var mjög ólíkt því sem ég hef séð í bandarískum kvikmyndum , " segir hún .
" Allir voru sérlega kurteisir og vingjarnlegir og allt var mjög stórt í sniðum .
Það kom oft fyrir að ég var á eftir í gönguferðum vegna þess að ég gleymdi mér við það að horfa á skýjakljúfana .
" Vinskapur Meira en 43.000 ungmenni hafa tekið þátt í verkefninu frá byrjun .
Í sumar voru um 600 þátttakendur í tveimur hópum sem síðan skiptust í þrjá hópa hvor eftir að hafa verið saman í New York í þrjá daga .
Mikill vinskapur skapaðist í ferðinni og eru þátttakendur í góðu sambandi á netinu , en íslensku krakkarnir voru í hópi með ungmennum frá Bandaríkjunum , Kanada , Svíþjóð og Danmörku .
" Við kynntumst vel öllum krökkunum í rútunni okkar en hinum eðlilega minna þar sem við vorum bara með þeim í New York , " rifjar Hlynur upp .
" Ég tók að mér að stofna hóp á Facebook sem heitir Bus5 en við vorum í rútu númer fimm og allir eru skráðir í hópinn , " segir Fjóla .
Hún bætir við að ekki sé hægt annað en að mæla með verkefninu og það sé eins og stór happdrættisvinningur að vera útnefndur .
" Það er eitt að vinna ritgerðarsamkeppni og fá viðurkenningarskjal eins og ég hef upplifað en það slær allt út að fá svona verðlaun .
" Árviss viðburður hjá framhaldskólakrökkum í 60 ár Oddfellow-reglan í Bandaríkjunum stofnaði verkefnið Pílagrímsferðir ungmenna til Sameinuðu þjóðanna árið 1949 .
Hugmyndin var að styrkja ungt fólk til þess að kynna sér starfsemi SÞ og auka þannig skilning þess á mismunandi þjóðum til að stuðla að aukinni sátt og samlyndi þeirra á millum .
Fyrsti hópurinn fór til New York sumarið 1950 og síðan hefur þetta verið árviss viðburður , en 60. hópurinn tók þátt í verkefninu á dögunum .
Fyrsti hópurinn samanstóð af 46 krökkum , flestum 16 og 17 ára , víðs vegar að úr Bandaríkjunum .
Auk heimsóknar í höfuðstöðvar SÞ fóru krakkarnir meðal annars í skoðunarferðir um New York .
Þessi þáttur dagskrárinnar hefur haldist í 60 ár , en þegar árið 1951 var bætt við lengri rútuferðum til sögufrægra staða og í tveggja vikna dagskránni fara þátttakendur nú m.a. til höfuðborgarinnar Washington , Philadelpiu , Gettysburg , Ottawa í Kanada og Niagarafossa .
Á hverju ári taka ekki aðeins krakkar frá Bandaríkjunum þátt í þessu verkefni sér að kostnaðarlausu heldur einnig ungmenni víðs vegar að úr heiminum .
Regluumdæmi í Evrópu hafa haft með sér samstarf um ungmennastarf um langt skeið og nokkur þeirra tengdust verkefninu upp úr 1970 .
Fyrir um tveimur árum ákvað Oddfellow-reglan á Íslandi að sækja um aðild að Hinni evrópsku ungmennanefnd oddfellowa .
Eftir að aðild hafði verið samþykkt var ákveðið að taka þátt í Pílagrímsferðum ungmenna til Sameinuðu þjóðanna .
Fyrir hönd Oddfellow-búðanna nr. 1 , Petrusar á Íslandi , hefur Magnús V. Magnússon framhaldsskólakennari fylgt starfinu eftir .
Efnt var til ritgerðasamkeppni á ensku og var nemendum við Borgarholtsskóla í Reykjavík boðið að vera með í fyrstu atrennu .
Í ljósi fenginnar reynslu er búist við að verkefninu verði haldið áfram í vetur og þá verði öðrum framhaldsskóla boðin þátttaka .
