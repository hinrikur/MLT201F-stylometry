Halldór S. Gröndal fæddist í Reykjavík 15. október 1927 .
Hann lést á heimili sínu , Bræðraborgarstíg 18 í Reykjavík , 23. júlí síðastliðinn og var honum sungin sálumessa í Kristskirkju í Landakoti 5. ágúst .
mbl.is / minningar Elsku afi Halldór .
Nú þegar þú ert farinn rifjast upp allar góðu stundirnar sem við áttum með þér .
Það var alltaf jafn gaman að kíkja í heimsókn til þín og ömmu á Bræðró þar sem vel var tekið á móti manni með kökum og fleira góðgæti .
Ein af okkar fyrstu minningum um þig er þegar við vorum yngri og í pössun hjá þér og ömmu .
Þú hafðir alltaf eitthvað skemmtilegt til þess að sýna okkur og voru þau ófá spilahúsin sem við byggðum utan um Legókarlana á meðan við röðuðum í okkur pönnukökunum hennar ömmu .
Einnig rifjast strax upp þegar við ákváðum að byrja að safna frímerkjum , við kíktum í heimsókn til ykkar ömmu og sögðum þér frá því .
Þú varst búinn að segja okkur af frímerkjasafninu þínu og þegar við komum leyfðir þú okkur að skoða það og gafst okkur slatta af frímerkjum sem nú eru undirstaðan í okkar safni .
Þegar við hugsum um þig kemur fljótt upp í huga okkar hin árlega laufabrauðsgerð þar sem skorin voru út ógrynni af kökum og síðan borðað saman á eftir .
Við gætum haldið hér endalaust áfram að telja upp skemmtileg og eftirminnileg fjölskylduboð og heimsóknir en einna helst viljum við nefna þorrablót og páskaeggjaleit þar sem allir skemmtu sér vel .
Ein fyndnasta minningin um þig er þegar þú varst að segja okkur frá því þegar þú varst á Flórída og sást alla karlana klædda í stuttbuxur og stuttermaboli og sagðir við ömmu Ingu að svona myndir þú nú aldrei klæða þig ! Það er skrítið að hugsa til þess að næst þegar við komum á Bræðró verður þú ekki lengur á staðnum til þess að spjalla um skólann og framtíðina eða bara segja okkur sögur sem þú varst svo góður í .
Við vitum þó að þú verður ætíð með okkur öllum í anda .
Okkur fannst alltaf jafn gaman að segja þér frá því sem við vorum að gera í kirkjunni því að þér þótti gaman að hlusta og hrósaðir okkur fyrir það .
Afi , þú varst yndislegur maður , góðhjartaður , fyndinn og skemmtilegur .
Elsku afi , að lokum viljum við þakka fyrir allt sem þú hefur gert fyrir okkur og kveðjum við þig nú í hinsta sinn , megir þú hvíla í friði og minning þín lifa að eilífu í hjörtum okkar .
Eydís Ósk og Konný Björg Jónasdætur .
Einlægur trúmaður , vekjandi prédikari , vandvirkur embættismaður .
Allt á það við um sr. Halldór S. Gröndal , fyrrverandi sóknarprest í Grensássöfnuði .
Fyrst og fremst var hann þjónn fagnaðarerindisins og kappkostaði að miðla því í prédikun og sálgæslu .
Sr. Halldór var kominn hátt á fertugsaldur þegar hann bað Guð um að koma inn í líf sitt á sérstakan og áþreifanlegan hátt .
Bænheyrslan leiddi til þess að hann söðlaði um , las guðfræði , vígðist og gegndi prestsþjónustu til sjötugs .
Sr. Halldór rækti vel eigið bæna- og trúarlíf .
Hann bað um smurningu heilags anda og talaði opinskátt um reynslu sína af andanum .
Í því efni var hann brautryðjandi innan kirkjunnar .
Það vakti tortryggni annarra á þeim tíma , jafnvel presta , en samkomurnar í Grensáskirkju á áttunda áratugnum og fram á þann níunda bættu úr brýnni þörf og urðu mörgum til mikillar blessunar .
Sr. Halldór var mikill bænamaður og ófá bænarefnin bar hann fram fyrir drottin .
Hann var einnig óspar á tíma og krafta í þágu þeirra sem þurftu uppörvun , ráð og liðsinni .
Sem eftirmaður hans í Grensáskirkju hef ég heyrt mikið af honum látið og margsinnis fengið staðfest hve vel hann reyndist þeim sem til hans leituðu í ýmsum aðstæðum .
Við í Grensáskirkju þökkum alla þjónustu sr. Halldórs í söfnuðinum og minnumst hans í virðingu og kærleika .
Eftirlifandi eiginkonu , börnunum og fjölskyldum þeirra sendum við hugheila samúðarkveðju .
Blessuð sé minning eldhugans sr. Halldórs S. Gröndal .
Ólafur Jóhannsson sóknarprestur .
Halldór Gröndal var bezti og mesti veitingamaður sem Ísland hefur átt ; hann var samt betri prestur heldur en veitingamaður .
Hann var einstakur .
Ég er svo heppinn að hafa fengið að hitta hann vikulega núna síðari árin .
Ég kom oftast á fimmtudagsmorgnum kl. 10 .
Inga lagaði te og svo sátum við tveir saman inni í stofu og ræddum um veitingahús og þjóðmálin áður en hann las fyrir mig úr hinum ýmsu hugleiðingum sínum um Jesú , kristna trú og Biblíuna .
Svo endaði þessi samvera okkar þannig að hann las úr sálmunum og við fórum saman með bæn .
Stundum sagði hann að hann hefði ætlað að lesa þennan sálminn eða hinn en svo hefði hann ( Guð ) viljað að hann læsi eitthvað allt annað og það var svo skrýtið að alltaf var það um eitthvað sem talaði beint inn í mínar aðstæður þann daginn .
Ég hitti séra Halldór í fyrsta skipti veturinn 1971 til 1972 .
Ég hafði heyrt að í Ameríku væri bezti hótelskóli í heimi , Cornell , og að Halldór Gröndal hefði einn Íslendinga numið þar .
Ég hringdi í Halldór og stefndi hann mér niður á Naust þar sem hann var þá að vinna í aukavinnu við gestamóttöku , en þennan vetur var hann einmitt að klára prestsnámið .
Hann sagði mér frá námi sínu og dvöl þessi fjögur ár sem hann var í Cornell , lengri urðu kynni okkar ekki þá .
Ég lét mig dreyma um Cornell en þar sem námið var langt , strangt og dýrt þá hætti ég að gera mér vonir um að komast þangað .
1977 frétti ég af hótelskóla niður á Miami : Florida International University .
Það fylgdi sögunni að margir prófessorar þar hefðu starfað við Cornell áður .
Mér fannst þetta spennandi og fór þangað til að kynna mér aðstæður .
Ég uppfyllti ekki skilyrði til inngöngu og var vísað inn til skólastjórans , Dean Lattin .
Hann horfði á pappírana mína , svo á mig og sagði : " Svo þú ert frá Íslandi .
" Ég sá að hann var að hugsa eitthvað , svo sagði hann " Gröndal " .
Þarna var þá kominn einn af kennurum Halldórs úr Cornell .
Ég hafði alltaf á tilfinningunni að það hefði verið væntumþykja fyrir Halldóri sem varð til þess að ég fékk undanþágu til inngöngu í FIU .
Árið 1986 ákvað ég að fara að sækja kirkju á sunnudögum .
Þá kom ekkert annað til greina en að sækja Grensáskirkju þar sem séra Halldór þjónaði .
Þegar ég hafði sótt messu flesta sunnudaga í nokkur ár komu þeir að máli við mig séra Halldór og Sverrir meðhjálpari og spurðu hvort ég vildi leysa Sverri af í sumarfríi og svo jafnvel eins og einu sinni í mánuði eftir það .
Mér fannst þetta vera sá mesti heiður sem mér gat hlotnast .
Við Halldór urðum vinir .
Mér fannst eins og Halldór kynni Biblíuna utan að og að hann gæti nánast opnað hana á þeim stað sem hann vildi án þess að skoða blaðsíðurnar .
Hann elskaði Jesú og talaði endalaust um Jesú í ræðum sínum .
Fyrir utan " faðirvorið " var Jesúbænin ein af uppáhalds bænum okkar : Drottinn Jesú Kristur , sonur Guðs , miskunna þú mér syndugum manninum .
Ingu og börnunum óska ég alls góðs og samhryggist þeim .
Ég hefi misst besta vin minn en ég veit að hann er kominn heim .
Tómas A. Tómasson .
Þessar fátæklegu línur eru settar á blað til þess að þakka fyrir dagana og árin .
Þegar við fluttum á Bræðraborgarstíginn með Hildi sex ára og Gunnar tveggja ára fyrir um 15 árum bauð Halldór okkur velkomin í húsið .
Frá þeim degi einkenndist sambúðin af gagnkvæmri virðingu og vináttu sem aldrei bar skugga á .
Halldór setti mjög mark sitt á það andrúmsloft sem ríkti jafnan í þessum sælureit fjölskyldunnar með rólyndi sínu , yfirvegun og vingjarnleik .
Ef í tal barst að færa sig um set , tóku börnin jákvætt í það , en bættu jafnframt við : " Þið megið alveg flytja – en við ætlum að vera hérna áfram ! " Þetta segir meira en mörg orð um andann í húsinu sem þau hafa alist upp í .
Um leið og við þökkum sýnda vinsemd og ljúft viðmót í gegnum árin sendum við Ingu og fjölskyldu Halldórs okkar innilegustu samúðarkveðjur .
Ólafur Grétar Kristjánsson og fjölskylda .
