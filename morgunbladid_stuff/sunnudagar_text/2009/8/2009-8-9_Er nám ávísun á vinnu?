Eftir Ingvar Örn Ingvarsson ingvarorn@mbl.is Almannarómur segir að hægt sé að kæra ýmislegt í Bandaríkjunum í von um ávinning og gera má ráð fyrir því að með því hugarfari hafi ung kona , Trina Thompson , kært háskólann sinn , Monroe College í New York , fyrir nokkuð sem mætti telja eins konar brotnar samningsforsendur .
Thompson heldur því nefnilega fram að hún hafi borgað 70 þúsund dali í skólagjöld til að tryggja sér vinnu með hjálp skólans , með öðrum orðum lítur hún á gráðuna sem eins konar aðgöngumiða að betri störfum og hærri launum .
Vinnuna hefur Thompson ekki fengið en hún hefur leitað að vinnu í þrjá mánuði , nokkuð sem flestir myndu telja eðlilegt í því árferði sem nú ríkir í Bandaríkjunum .
Thompson vill fá skólagjöldin endurgreidd þar sem hún sakar skólann um að hafa vanrækt skyldur sínar og tvö þúsund dali í ofanálag fyrir andlegt álag sem fylgt hefur atvinnuleysinu .
Flestir ganga líklega í háskóla með hóflegar væntingar til þess að prófskjalið skipti sköpum þegar kemur að atvinnuleit og reikna heldur með að temja sér nýja lífssýn og gagnrýna hugsun .
Þá er auðvitað ljóst að háskólagráðan ein og sér er engin trygging fyrir því að fólk endi ekki í láglaunastörfum hvort eð er.Thompson telur hins vegar háskólann ekki hafa uppfyllt sinn hluta samkomulagsins , þ.e. að veita Thompson gráðu sem skilar starfi á hennar sérsviði .
Thompson ásakar þannig vinnuráðgjafardeild skólans um að sinna eingöngu nemum sem hafa útskrifast með hærri einkunn en Thompson , en meðaleinkunn hennar var 2,7 á skalanum 0-4,0 eða B- eins og það er stundum kallað .
Talsmaður skólans , Gary Axelbank , sagði málshöfðunina gjörsamlega ógrundvallaða .
Háskólinn ynni metnaðarfullt starf sem miðaði að því að tryggja nemendum vinnu , annaðhvort á meðan þeir væru í námi eða að því loknu .
Háskólinn byði jafnvel ráðgjöf til þeirra sem útskrifuðust löngu eftir útskrift og til æviloka .
Þá lýsti háskólinn því einnig yfir að enginn háskóli gæti lofað nemendum atvinnu að loknu námi , sérstaklega ekki eins og ástandið væri um þessar mundir .
Lögmætar væntingar ? Í athugasemdum sem fylgdu með fréttinni á vef CNN kom fram að flestir töldu kæruna ósanngjarna , enginn gæti búist við að fá vinnu bara vegna þess að viðkomandi væri með prófskírteini .
Að mörgu leyti minnir umfjöllunin í Bandaríkjunum um Thompson og Monroe-háskólann á umræðu um MBA-nám á Íslandi sem kostar talsverða peninga umfram það sem hefðbundin háskólagráða kostar .
Margir virðast tilbúnir til að greiða fyrir MBA-nám vegna tengslanetsins út í atvinnulífið og eins telja margir að MBA-gráða auki samkeppnishæfni þeirra .
Líklega má teljast mjög eðlilegt að fólk sæki í skóla sem það telur að auki líkur á góðum og vel launuðum störfum .
Í uppsveiflu uppfylla allir skólar þær kröfur , í niðursveiflu gera þeir það hins vegar ekki , og það hefur Thompson líklega fengið að reyna .
Tengsl við atvinnulífið Jóhann Hlíðar Harðarson , upplýsingafulltrúi Háskólans í Reykjavík , segir að nemendur HR hafi í ljósi aðstæðna í atvinnulífi landsins breytt áherslum sínum .
" Það hefur fækkað í viðskiptafræði en hins vegar sækir fólk miklu meira í meistaranám en áður .
Við gerum því skóna að það séu nemendur sem kláruðu fyrrihluta í BS-námi þegar allt var vaðandi í atvinnutækifærum en nota nú tækifærið til að fara í meistaranám sem þeir ætluðu alltaf í .
" Jóhann segir skólann einnig bjóða upp á þróað áhugasviðspróf sem skili fólki inn á réttar brautir .
Spurður hvernig skólar geti beitt sér í þágu nemenda segir Jóhann að frumkvöðlastarfsemi hvers konar sé mjög mikilvæg í því sambandi .
" Það vinna allir nemendur mjög þverfaglega og á hverju ári fara fyrstaársnemendur í fag sem heitir nýsköpun og stofnun fyrirtækja , og þar lærir fólk að hugsa í mjög óhefðbundnum farvegi .
" HR býður einnig upp á atvinnuþjónustu sem virkar sem vinnumiðlun og ráðningarþjónusta fyrir fyrirtæki og nemendur .
Fjarnám hentugt Ágúst Einarsson , rektor háskólans á Bifröst , segir að nemendum skólans hafi gengið vel að fá vinnu þrátt fyrir atvinnuástandið .
" Við merkjum ekki enn neina breytingu og gerðum könnun í febrúar hjá nemendum sem við vorum að útskrifa og yfir 90% af þeim voru þegar komin með vinnu .
Þetta hins vegar tekur allt lengri tíma en áður , en almennt gengur nemendum vel að fá vinnu .
Ástæðan er sú að nemendur hér eru eftirsóttir í atvinnulífinu þar sem hér er mikil verkefnavinna .
Margir hafa þó hugsað sér að fara í meistaranám vegna þess hvernig horfurnar eru .
" Ágúst segir einnig að nemendur líti enn á menntun sem góða fjárfestingu .
Viðhorfið hefur því lítið breyst enda telur Ágúst gott að nýta tímann um þessar mundir til að mennta sig meira .
Meirihluti nemenda Bifrastar er í fjarnámi sem hentar afar vel við núverandi aðstæður í atvinnulífinu að sögn Ágústs .
Fjárfesting til framtíðar MBA-nám ( Master of Business Administration ) hefur tiltölulega nýlega rutt sér til rúms á Íslandi en þetta nám er nokkuð dýr fjárfesting , t.d. samanborið við hefðbundið nám í Háskóla Íslands .
Í Háskólanum í Reykjavík kostar MBA-nám rúmar þrjár milljónir , sem á núverandi gengi er 25 þúsund dollarar og því reyndar ódýrt MBA-nám miðað við t.d. Bandaríkin .
Í könnun frá byrjun ársins sem unnin var í Háskóla Íslands kemur fram að 73% nemenda gera ráð fyrir því að MBA-gráða auki möguleika þeirra á starfsframa og 86% gera ráð fyrir að gráðan auki möguleika þeirra í samkeppni á vinnumarkaði .
Einn helsti kostur MBA-náms er sá að námið er sniðið að þörfum fólks sem er þegar með reynslu af vinnumarkaði .
Á Íslandi eru gerðar kröfur um þriggja ára starfsreynslu og einnig þarf að hafa bakkalárgráðu .
Þessi tvö skilyrði gera það að verkum að fjölbreytnin ræður ríkjum og skapar mikilvægt tengslanet sem getur verið mikill fjársjóður til framtíðar .
Ljóst má vera að námið verður að endurspegla væntingar nemenda .
Enn er of snemmt að segja til um hvort vinsældir slíks náms muni minnka á næstunni í kjölfar dvínandi eftirspurnar á vinnumarkaði .
Margt bendir þó til að fólk telji háskólanám enn vera afar góða fjárfestingu , ekki síst þegar kreppir að .
Þrátt fyrir allt býr fólk að góðri menntun alla sína starfsævi .
Sérþarfir kosta Aðrar hefðbundnari leiðir eru þó færar .
Í huga margra liggur það beinast við að taka hefðbundna meistaragráðu í beinu framhaldi af bakkalárgráðu .
Hægt er að taka meistaragráðu án þess að leggja út í mikinn kostnað í skólagjöldum en á móti kemur að erfitt er að vinna með náminu .
Það er því ljóst að hraðferð sú sem MBA-námið býður upp á kostar sitt , en kann að henta mörgum sem þegar eru á vinnumarkaði .
Þá er einnig hægt að leggja stund á fjarnám á stigi meistaragráðu .
Slíkt nám getur verið eins konar millivegur .
Fjarnám hefur verið vinsælt í háskólanum á Bifröst en fleiri bjóða upp á slíkt nám .
Þess er þó oftast krafist að einhver viðvera fylgi , svo nemendur haldi tengslum við hið akademíska umhverfi , kennara og samnemendur sína .
Eftir stendur að þeir sem sækja um framhaldsnám í háskóla munu þurfa að leggja mat á hvort það borgar sig að taka hefðbundna meistaragráðu eða borga meira fyrir MBA-gráðu .
Í aðalatriðum er um að ræða tvær leiðir ; annars vegar nám sem er einstaklingsmiðað og hins vegar nám sem miðast við hópastarf .
Í viðskiptalífinu skiptir hópastarfið og tengslanetið sem þar myndast gríðarlega miklu máli , svo miklu að margir telja það þess virði að borga aukalega fyrir það .
