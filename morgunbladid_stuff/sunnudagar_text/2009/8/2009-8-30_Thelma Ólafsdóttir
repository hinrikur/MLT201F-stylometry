Söðlaði um Hún ætlaði í listaháskóla á Spáni en venti sínu kvæði í kross þegar hún kynntist kraftlyftingum fyrir tilviljun .
Nú eiga lóðin hug hennar allan og um næstu helgi keppir Thelma Ólafsdóttir , 23 ára kraftlyftingakona úr Breiðabliki , á heimsmeistaramóti unglinga í Brasilíu .
Hún mætir til leiks bleikklædd með gloss á vörum enda þykir henni brýnt að ríghalda í kvenleikann í þessari karllægu íþrótt .
Eftir Orra Pál Ormarsson orri@mbl.is Ég veit ekki hvað mamma myndi segja ef ég byði þér heim , " segir Thelma Ólafsdóttir kraftlyftingakona á hinum enda línunnar .
Við erum að velta því fyrir okkur hvar við eigum að hittast vegna þessa viðtals .
Nei , þú telur það ekki tímabært , segi ég í hálfkæringi .
Thelma hlær dátt .
Alltaf sama bullið í þessum blaðamönnum .
Niðurstaðan er sú að hún sækir mig heim í Hádegismóana .
Það verður að segjast alveg eins og er að Thelma fellur ekki að staðalmynd kraftlyftingamannsins .
Það er tilgangslaust að dansa í kringum fordómana , flestar íþróttagreinar eru kvenlegri en kraftlyftingar .
Líklega allar .
Thelma hlær þegar ég færi þetta hálfvandræðalegur í tal .
" Blessaður vertu , fyrstu viðbrögð fólks eru yfirleitt á einn veg þegar ég segist leggja stund á kraftlyftingar .
Það trúir mér ekki .
Þegar það áttar sig á því að ég er ekki að grínast spyr það síðan : " Hv ' átt ' í bekk ? " eða " Komd ' í sjómann ! " Thelma hlær .
Þegar kraftlyftingar ber á góma sjá flestir fyrir sér hrikalega rymjandi karla , ekki brosmildar og kvenlegar stelpur eins og Thelmu .
En ekki er allt sem sýnist .
" Ég þekki stelpur sem eru 44 kíló og stunda kraftlyftingar , " segir Thelma .
" Og eru rosalega sterkar .
Þetta hefur ekkert með stærð og þyngd að gera .
" Keypti kort en mætti aldrei Thelma æfði sund sem stelpa og meðan hún var skiptinemi í Bandaríkjunum í eitt ár lék hún knattspyrnu .
Að öðru leyti hafði hún lítil afskipti af íþróttum .
" Ég var týpan sem keypti mér kort í ræktina en mætti svo aldrei , " segir hún brosandi .
En hvað kom til að hún hóf að stunda kraftlyftingar ? " Það var algjör tilviljun .
Haustið 2007 fór ég út til Barcelona til að læra spænsku ásamt vini mínum .
Okkur fannst við þurfa að gera eitthvað utan skóla og fundum líkamsræktarstöð í grenndinni .
Þar byrjaði ég að fikta í lóðum og áhuginn vaknaði um leið .
Það er ekki gott að koma orðum að því en það gerðist eitthvað .
Ég fann strax að lyftingar voru eitthvað fyrir mig .
" Thelma drakk í sig upplýsingar um kraftlyftingar á netinu og áður en hún vissi var hún búin að panta sér græjur af ýmsu tagi .
" Ég fór alla leið með þetta , " segir hún brosandi .
" Fljótlega fór allur tími minn í æfingar þarna úti og spænskunámið sat á hakanum .
" Thelma sneri heim í lok árs 2007 og þá kom aðeins eitt til greina – að finna sér kraftlyftingaþjálfara .
Henni var bent á Kristin Óskar Haraldsson , sem kallar sig Boris , og fór til hans .
" Jæja , svo þú ætlar að verða mjó og sæt ? " spurði Boris á fyrsta fundi þeirra .
" Nei , " svaraði Thelma um hæl og dró hverja græjuna af annarri upp úr töskunni .
" Ég ætla að verða kraftlyftingakona .
" Andlitið datt af Boris .
" Ég hef aldrei séð jafnundrandi mann , " segir Thelma skellihlæjandi .
Bóhemlífið bíður betri tíma Þessi nýi áhugi hafði stefnubreytandi áhrif á líf Thelmu .
" Meiningin var að fara í listaháskóla á Spáni en eftir að ég kynntist kraftlyftingunum ákvað ég að söðla um og fara í íþróttafræði í Háskólanum í Reykjavík .
Þetta er þriggja ára nám og ég var að hefja annað árið .
Bóhemlífið verður að bíða betri tíma ! " Spurð hvernig fjölskylda hennar og vinir hafi tekið þessari óvæntu kraftadellu viðurkennir Thelma að allir hafi orðið hissa – nema hún sjálf .
" Ég hef alltaf verið svolítil strákastelpa , þannig þetta kom mér í sjálfu sér ekki á óvart .
En aðrir urðu undrandi , aumingja mamma varð meira að segja hálfsmeyk .
Eftir að ég setti hana betur inn í þetta hefur hún hins vegar stutt mig af heilum hug eins og pabbi og fjölskyldan öll .
Vinkonur mínar hafa líka stutt vel við bakið á mér og verið duglegar að mæta á mót og hvetja mig til dáða .
Ég er mjög þakklát fyrir það .
" Thelma æfir hjá Benedikt Magnússyni og eiginkonu hans , Gemmu , í Super Gym í Hafnarfirði og segir félagsskapinn mjög skemmtilegan .
Konur eru þar í miklum minnihluta en Thelma segir forréttindi að æfa með Gemmu .
" Hún er hrikalega sterk .
" Thelma segir strákana hafa tekið sér vel og þyki hún alls ekki vera að ryðjast inn á sitt svið .
" Það er frekar á hinn veginn .
Þeir draga bara fram stóla og horfa á okkur stelpurnar æfa .
Strákarnir eru æðislegir og það eru allir velkomnir í gymmið .
" Kraftlyftingar eru ekki bara áhugamál , heldur líka lífsstíll .
Það er fleira en æfingarnar sem skipta máli , svo sem mataræði og svefn .
Thelma hegðar sér í samræmi við það " Eða reyni það alla vega , " segir hún sposk .
Mikilvægt er fyrir Thelmu að borða á tveggja tíma fresti , hæfilega skammta í senn og hún verður að gæta þess að verða aldrei svöng .
" Síðan verð ég að fá minn svefn .
Mataræði og svefn eru 70-80% af öllu sem maður gerir .
Það á ekki bara við um íþróttir .
" Það segir sig sjálft að hún fer lítið út á lífið .
" Vinkonur mínar eru steinhættar að hringja í mig um helgar .
Þær vita að það þýðir ekki neitt .
Annars var ég aldrei mikill djammari , þannig ég er ekki að fórna miklu .
" Kraftlyftingar hafa lengi verið óhreina barnið hennar Evu í heimi íþróttanna á Íslandi .
Notkun ólöglegra lyfja hefur loðað við greinina og kraftlyftingamenn sögðu sig úr ÍSÍ á níunda áratugnum vegna ágreinings um framkvæmd lyfjaprófa .
Nú er hins vegar unnið hörðum höndum að því að breyta ímynd greinarinnar og kraftlyftingamenn aftur á leið inn í ÍSÍ .
Thelma segir þetta skipta höfuðmáli .
" Ég er alfarið á móti lyfjanotkun í íþróttum og myndi aldrei taka lyf til að freista þess að bæta árangur minn .
Ekki nóg með að það sé óheiðarlegt , hvernig heldurðu að það færi með vöxtinn á mér ? " spyr hún sposk .
Í fanginu á heilu landsliði Karllægari íþrótt en kraftlyftingar er vandfundin hér á landi .
Því hefur Thelma kynnst á mótum , þar sem hún hefur verið eini keppandinn í sínum flokki .
" Það er svolítið skrýtin tilfinning að fagna sigri við þær aðstæður , sérstaklega hafi maður ekki bætt sig .
" Thelma segir kraftlyftingar mun vinsælli meðal kvenna erlendis en hér heima og á Evrópumeistaramóti unglinga í júní síðastliðnum var þétt setinn bekkurinn .
Það var fyrsta alþjóðlega mót Thelmu og gerði hún sér lítið fyrir og vann til silfurverðlauna og þrennra bronsverðlauna .
Samanlagt lyfti hún 317,5 kg á mótinu sem er 15 kg meira en hún hafði gert áður .
" Ég var himinlifandi með þann árangur .
Bjóst ekki við neinu fyrir mótið .
Þetta var mikil hvatning .
" Thelma vakti athygli á mótinu fyrir glaðlega framkomu og litríkan klæðaburð .
Henni brá hins vegar í brún þegar einn strákurinn á mótinu bað um að fá mynd af sér með henni .
" Fyrst hélt ég að hann væri að grínast en samþykkti þetta .
Síðan kom annar og á endanum lá ég í fanginu á heilu landsliði .
Ég missti næstum af verðlaunaafhendingunni fyrir vikið , þjálfara mínum til lítillar skemmtunar .
" Það er mottó Thelmu að fara í gegnum mót á léttleikanum og frægt var á fyrsta mótinu hennar hér heima þegar hún spratt á fætur eftir misheppnaða lyftu og veifaði glaðlega til áhorfenda .
Hún hlær þegar hún rifjar þetta upp .
" Ég var að veifa vinkonum mínum .
Ég var svo glöð að þær skyldu hafa komið .
" Spurð um fyrirmyndir nefnir Thelma ástralska vaxtarræktarmanninn Lee Priest .
" Það er allt annað sport en hann kemur mér alltaf í góðan fíling .
Það líta líka allir kraftlyftingamenn á Íslandi upp til Jóns Páls Sigmarssonar .
Hann var ekki bara frábær íþróttamaður heldur líka einstakur skemmtikraftur með mikla persónutöfra .
Minningin um Jón Pál lifir .
Ekki má heldur gleyma æfingafélaga mínum , Gemmu Magnússon .
Ætli ég líti ekki mest upp til hennar .
" Næsta verkefni Thelmu er heimsmeistaramót unglinga sem hefst í São Paulo í Brasilíu um næstu helgi .
Þetta er síðasta árið sem hún er gjaldgeng í flokki unglinga og kveðst Thelma ekki hafa viljað missa af tækifærinu .
Hún stillir væntingum í hóf en vonast þó til að bæta sinn persónulega árangur .
" Ég renni blint í sjóinn en það yrði gaman að komast inn á topp tíu í mínum flokki .
Við skulum sjá hvað setur .
" Hún segir sterkustu stelpurnar koma frá Austur-Evrópu , Asíu og Bandaríkjunum en Norðurlandabúarnir séu jafnt og þétt að færa sig upp á skaftið .
Thelma verður eini íslenski keppandinn í Brasilíu en með henni í för verður aðstoðarmaður en þeir ku vera ómissandi á mótum sem þessum .
Það er dýrt að fara utan og Thelma segir dágóðan tíma hafa farið í fjáröflun .
" Vantar þig nokkuð klósettpappír ? " spyr hún hlæjandi .
Fjölskylda og vinir styðja við bakið á henni , auk þess sem hún hefur verið dugleg að heimsækja fyrirtæki í von um styrk .
" Mér hefur almennt verið vel tekið en það er greinilegt að fyrirtæki eru ekki aflögufær í sama mæli og fyrir bankahrunið .
Ég kann öllum sem hafa styrkt mig bestu þakkir fyrir .
Það vantar ennþá herslumuninn til að dæmið gangi upp en ég er búin að panta farið þannig ekki verður aftur snúið úr þessu , " segir Thelma .
Eftir heimsmeistaramótið tekur við kærkomin hvíld hjá henni áður en æfingar hefjast af fullum krafti á ný vegna verkefna haustsins .
Í október tekur hún þátt í að skipuleggja mótið Sterkasta kona Íslands , auk þess að verða meðal keppenda .
" Ég hef aldrei keppt á aflraunamóti áður .
Það verður spennandi .
" Í nóvember keppir hún síðan á sínu fyrsta og eina kraftlyftingamóti hérlendis á árinu þegar bikarmót Kraft fer fram .
Mun ekki rúlla um götur Thelma gerir ráð fyrir að stunda kraftlyftingar um ókomna tíð .
" Ef þetta væri bóla væri þetta búið núna , " segir hún og glottir .
Hún notar orðið " ávanabindandi " um lyftingarnar .
Hana langi alltaf að lyfta meiri þyngdum .
En hversu hátt stefnir hún ? Hversu hrikaleg vill hún verða ? " Mamma hefur líka spurt mig að þessu , " segir hún hlæjandi .
" Ég stefni að því að ná eins langt og ég get í þessari íþrótt .
Ég hef hins vegar engar áhyggjur af vextinum .
Konur hafa ekki testósterón á við karla og geta fyrir vikið aldrei orðið eins massaðar .
Ég hef engar áhyggjur af því að rúlla um götur .
" Hún hefur þyngst um tíu kg frá því hún byrjaði að æfa en fituprósentan er mun minni .
" Ég er í allt öðruvísi formi en ég var áður .
Ég er miklu sterkari en á móti kemur að það er erfiðara fyrir mig að hlaupa og synda .
Ég var í sundáfanga í náminu í vor og hann var hreint ekki auðveldur .
Eins með hlaupin .
Ég er fín á fyrstu metrunum út af sprengikraftinum en síðan syrtir í álinn .
" Thelma kveðst hvorki líta á sig sem brautryðjanda né fyrirmynd í kraftlyftingum en vonar eigi að síður að árangur hennar eigi eftir að laða fleiri stelpur að íþróttinni .
" Ég hef á tilfinningunni að vinsældir greinarinnar eigi eftir að aukast á komandi árum .
Íslenskar stelpur eru hrikalega sterkar ! " Að koma sér í geðveikina Kraftlyftingar eru mikil stemningsíþrótt og ævintýralegt getur verið að fylgjast með mönnum þegar þeir búa sig undir lyftur .
Thelma skellir upp úr þegar þetta berst í tal .
" Ég er ekkert árennilegri en strákarnir .
Maður verður að koma sér í ákveðið hugarástand fyrir lyftur .
Koma sér í geðveikina .
" Að einu leyti sker Thelma sig þó með áberandi hætti frá strákunum .
" Ég hef alltaf verið voðalega bleik í mér og sé enga ástæðu til að breyta því þótt ég sé komin í kraftlyftingar .
Ég er líka alltaf með gloss í töskunni .
Allt gengur betur þegar maður er með gloss .
Ég rígheld í kvenlega þáttinn enda má maður aldrei gleyma hver maður er .
" Búningar kraftlyftingamanna eru kapítuli út af fyrir sig – gríðarlega þröngir .
" Það er enginn hægðarleikur að komast í búninginn .
Það getur tekið klukkutíma .
Ég fæ oftast tvo hrausta stráka til að troða mér í hann og hangi bókstaflega í lausu lofti á meðan .
Komin í búninginn líkist maður helst rúllupylsu , " segir hún skellihlæjandi .
Að sögn Thelmu er ekkert pláss fyrir tepruskap og spéhræðslu í lyftingum .
" Það er ekki hægt að fela neitt í þessu sporti og ég skora á alla sem eru ósáttir við líkama sinn að prófa lyftingar .
Óöryggið hverfur eins og dögg fyrir sólu .
" 