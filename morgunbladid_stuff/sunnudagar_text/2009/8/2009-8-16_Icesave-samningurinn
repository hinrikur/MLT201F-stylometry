ÉG HEF verið að fylgjast með umræðum og skrifum um þetta mál undanfarna mánuði .
Ég furða mig á hugmyndaauðgi , álitsgjörðum og fullyrðingum bæði leikra og lærðra um þennan samning , en um leið hversu sjaldan kjarni málsins er krufinn , sem er afleiðing þess að samþykkja samninginn með ábyrgð ríkisins óbreyttan eða fella hann .
Skoðum helstu afleiðingar þess að samþykkja samninginn óbreyttan eins og hann liggur nú fyrir .
Tökum það neikvæða fyrst : 1 ) Þjóðin verður að greiða til viðsemjanda á næstu 15 árum 200 til 700 milljarða kr. , eftir því hvernig eignir Landsbankans nýtast .
2 ) Öruggt er að nokkur kaupmáttarrýrnun verður hjá þjóðinni , 1-3% , á þessu tímabili miðað við óbreytta landsframleiðslu .
3 ) Telja má nokkuð víst að um einhvern landflótta verði að ræða á þessu tímabili Tökum það jákvæða næst : 1 ) Íslenska þjóðin sýnir að hún er ábyrgðarfull og traustverðug og stendur við gerða samninga stjórnvalda sinna , þótt umdeildir séu meðal hennar þar sem vafi leiki á um lögmæti þess að heil þjóð eigi að standa ábyrg fyrir afglöpum nokkurra fjárglæframanna 2 ) Lánalínur opnast og eðlileg utanríkisviðskipti komast á .
3 ) Ætla má að samningar við ESB verði auðveldari , þar sem ágreiningur er enginn við sambandsríki ESB .
4 ) Ætla má að eðlileg samskipti , traust og virðing endurheimtist með samþykkt samningsins .
5 ) Ef um landflótta verður að ræða má ætla að atvinnuleysi verði minna en nú er .
Með því að fella samninginn má búast við eftirfarandi afleiðingum .
Tökum það neikvæða fyrst : 1 ) Íslenska þjóðin sýnir að hún er ábyrgðarlaus og ótraustverðug ef hún neitar að standa við samninga stjórnvalda sinna , sem umdeildir eru meðal hennar vegna vafa um lögmæti þess að heil þjóð eigi að standa ábyrg fyrir afglöpum nokkurra fjárglæframanna .
2 ) Lánalínur allar lokaðar og öll utanríkisviðskipti erfið , óeðlileg og dýr .
3 ) Ætla má að samningar við ESB verði erfiðir , þar sem ágreiningur er mikill við sambandsríki ESB , sérstaklega tvö þeirra .
4 ) Ætla má að erfiðlega gangi með eðlileg samskipti við aðrar þjóðir vegna vantrausts og óvissu um að við stöndum ekki við skuldbindingar okkar .
5 ) Ætla má að landflótti og atvinnuleysi verði meira vegna þeirra erfiðleika og óvissu , sem hér munu ríkja við uppbyggingu atvinnulífsins , ef samningurinn verður ekki samþykktur .
Tökum það jákvæða næst : 1 ) Við mundum losna við að greiða 200 til 700 milljarða króna 2 ) Ekkert .
Aðeins sært stolt ( þjóðernisrembingur ) eða minnimáttarkennd gagnvart öðrum , til að sýnast meiri en við erum gagnvart margfalt máttugri þjóðum og samfélagi þeirra .
Þessar einföldu staðreyndir segja hverjum manni , með óbrenglaða dómgreind , hvor kosturinn sé betri .
Það er betra í neyð að beygja sig tímabundið fyrir ofurefli en að vera brotinn alveg niður , því að beygður á frekar en brotinn möguleika til endurreisnar .
Sjálfstæðisflokkurinn , með Framsókn , hóf þá einkavinavæðingu sem hér hefur tröllriðið húsum , í byrjun með úthlutun gjafakvótans og ráðningu vina og ættingja í flestar valdastöður þjóðfélagsins og síðast kórónað með einkavæðingu bankanna .
Allt var þetta gert undir yfirstjórn Davíðs Oddssonar , mesta skaðvalds sem Ísland hefur alið .
Höfundur er eldriborgari .
