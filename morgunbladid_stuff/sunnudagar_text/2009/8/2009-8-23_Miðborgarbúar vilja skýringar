Eftir Magnús Halldórsson magnush@mbl.is " VIÐ íbúarnir kröfðumst þess að hinn svokallaði athugasemdafrestur , vegna breytingar á deiliskipulagi , yrði framlengdur .
Það sem öllu skiptir er að reyna að vinna að málum í sátt við íbúa , og það hefur því miður ekki verið gert til þessa og ekki tekið mark á skoðunum þeirra .
Auk þess þarf að svara því almennilega hvers vegna þessar breytingartillögur eru að koma fram .
Vond reynsla er af því að kollvarpa upphaflegum skipulagshugmyndum í miðbænum , eins og því miður sést víða núna .
Borgarfulltrúarnir eru ekki hæfir til þess að taka ákvarðanir um skipulagsmál í miðbænum , " segir Kári Halldór Þórsson , íbúi við Bergstaðastræti .
Íbúar í miðbæ Reykjavíkur , einkum við Bergstaðastræti , Spítalastíg , Grundarstíg og Bjargarstíg , hafa lengi beðið eftir því að frágangi á húsum og lóðum á horni Bergstaðastrætis og Spítalastígs ljúki .
Stefna í þeim málum tók breytingum eftir að tillaga kom fram hjá borgaryfirvöldum um að byggja þar um 40 smáíbúðir , svokallaðar hótelíbúðir .
Umsækjandinn um breytinguna á deiliskipulaginu er eignarfélagið Laug ehf. en arkitektastofan Krads vann að útfærslu á reitnum .
Samkvæmt hugmyndunum mun nýbygging rísa á lóðinni við Spítalastíg 6B og íbúðarhúsnæði á Bergstaðastræti 16 til 20 breytt í hótelíbúðir .
Íbúar í næsta nágrenni við það svæði sem stendur til að nota undir hótelíbúðir hafa mótmælt þessum áformum kröftuglega og sagt þær ólöglegar , þar sem þær samræmist ekki aðalskipulagi .
Skipulagsyfirvöld Reykjavíkurborgar hafa hins vegar svarað því til að notkunarbreytingin á fyrrnefndu svæði samrýmist landnotkun í aðalskipulagi , og því sé þetta leyfilegt .
Auk þess sé brýn þörf á því að koma umræddum reit í gagnið .
