Eftir Magnús Halldórsson magnush@mbl.is FULLTRÚAR allra flokka í fjárlaganefnd , nema Framsóknarflokksins , náðu samkomulagi um orðalag breytingartillagna við frumvarp um ríkisábyrgð Tryggingasjóðs innstæðueigenda vegna Icesave-reikninga Landsbanka , á þriðja tímanum í fyrrinótt .
Guðbjartur Hannesson , formaður fjárlaganefndar , segir að helst hafi verið deilt um hvernig efnahagslegir fyrirvarar vegna málsins ættu að vera .
" Fyrst og fremst var rætt um efnahagslega fyrirvara .
Það var lagt af stað með að reyna að ná breiðri sátt um efnahagslega fyrirvara sem gætu tryggt að ríkisábyrgðin vegna Icesave-reikninganna yrði ekki of íþyngjandi .
Niðurstaðan varð sú að hagvöxtur réði því hversu miklar greiðslurnar yrðu á hverju ári .
" Eins og greint var frá í Morgunblaðinu á föstudag lögðu stjórnarandstöðuflokkarnir , einkum Sjálfstæðis- og Framsóknarflokkur , á það áherslu að ef enginn hagvöxtur yrði í landinu myndu greiðslur falla niður á því tímabili .
Fallið var frá því að miða við að greiðslur yrðu ekki meiri en sem næmi 3,5 prósentum af landsframleiðslu .
Þá náðist einnig samkomulag um fyrirvara vegna raðar kröfuhafa í bú Landsbankans .
Þar mun niðurstaða dómstóla gilda , samkvæmt fyrirvaranum .
Skrif Ragnars H. Hall hrl. , sem hefur árutugareynslu af kröfurétti sem lögmaður , höfðu afgerandi áhrif á niðurstöðu nefndarinnar .
Í Icesave-samningnum sem þegar hefur verið undirritaður er gert ráð fyrir því að kröfur Tryggingasjóðsins íslenska annars vegar og Breta og Hollendinga hins vegar séu metnar jafnar .
Ragnar hefur haldið því fram að krafan í eignir Landsbankans frá Tryggingasjóðnum eigi að njóta forgangs upp í lágmarksskyldur sjóðsins gagnvart innstæðueigendum .
Þingflokkarnir með í ráðum allan tímann Sjaldan eða aldrei hefur umfjöllun nefndar Alþingis um frumvarp verið jafn fyrirferðarmikil og vegna Icesave-frumvarpsins .
Fundað var nær linnulaust í fjárlaganefnd í tvo sólarhringa , með reglulegum hléum .
Þau voru nýtt til þess að upplýsa þingmenn og forystumenn flokkanna um stöðu málsins , og þó tókust menn einnig á um einstaka þætti sem voru til umfjöllunar .
" Ég er nú ekki búinn að taka það saman hversu margar klukkustundir fóru í afgreiðslu þessa máls úr nefnd , en þær voru margar , " sagði Guðbjartur Hannesson .
Bretar og Hollendingar fylgdust náið með framvindu málsins .
Starfsmenn breska sendiráðsins voru m.a. með í þeirri vinnu .
Þá voru starfsmenn fjármálaráðuneytisins í tíðum samskiptum við hollensk stjórnvöld .
Ragnar H. Hall : " Gleður mitt litla hjarta " " Ég er ánægður með að menn skuli hafa verið tilbúnir að hlusta á mínar ábendingar og skoða þær gaumgæfilega .
Ef það er svo að dómstólar muni skera úr um það með hvaða hætti eigi að úthluta úr búi Landsbankans , þá finnst mér það vel ásættanlegt .
Það gleður mitt litla hjarta , " sagði Ragnar H. Hall hrl. í samtali við Morgunblaðið í gær .
Einn af fyrirvörum við frumvarp um ríkisábyrgð Tryggingasjóðs innstæðueigenda er á þann veg dómstólar úrskurði um röð kröfuhafa .
" Ég tel að samningurinn hafi alls ekki verið í takt við íslensk lög og reglur og ekki verið Íslandi í hag .
Þetta bætir úr því og það er , eins og áður segir , gleðilegt .
" 