Hörður Benediktsson fæddist í Reykjavík 29. júlí 1930 .
Hann lést á heimili sínu 23. júlí sl. og fór útför hans fram frá Háteigskirkju 5. ágúst .
Alþýðuhetja er fallin í valinn .
Elskulegur bróðir minn , Hörður , laut í lægra haldi þann 23. júlí 2009 eftir snarpa viðureign við fjanda þann , sem engum eirir , krabbameinið .
Baráttuna við sjúkdóminn háði hann af sama æðruleysi og atorku og lífsbaráttuna sjálfa .
Hörður var ekki fæddur með silfurskeið í munni .
Hann var ásamt systkinum sínum alinn upp við seyru og stundum jafnvel sult í agnarsmáu koti við Grettisgötu í Reykjavík , þar sem sérhver lagði af mörkum eftir getu og samheldnin var sterk .
Á þessum forlagatímum mótaðist skapgerð Harðar .
Snemma komu í ljós mannkostir hans .
Dugnaður , samviskusemi , reglusemi , hjálpsemi og óbilandi trygglyndi voru snarir þættir í fari bróður míns .
Samvistin við hann hefur gert mig og náið samreiðarfólk að betri mönnum .
Við vorum frá frumbernsku tengdir órofgjörnum böndum .
Ljúfar minningar ylja um hjartarætur .
Hörður var hamingjuríkur maður .
Stærsta hamingja lífs hans var eiginkonan ljúfa og dugmikla , Hjördís Jóhannsdóttir .
Saman eignuðust þau fimm börn , sem öll lifa .
Smám saman hafa yndisleg barnabörn bæst í hópinn hjónunum til til yndis og ánægju .
Ég votta þeim öllum einlæga samúð mína á örlagastundu .
Minningin um góðan dreng lifir .
Sverrir Benediktsson .
Elsku Hörður bróðir minn , nú ertu horfinn til mömmu og ættmenna .
Það eru svo margar fallegar minningar sem ég á um þig frá því við vorum lítil .
Ég man að pabbi var nýlátinn og fátækt og basl var hjá mörgum fjölskyldum .
Við vorum átta systkinin og bárum út blöð áður en við fórum í skólann á morgnana .
Mamma skúraði á nóttunni á meðan við sváfum og þegar hún kom heim vakti hún okkur í útburðinn .
Ég man hvað þú varst duglegur að bera út og selja Morgunblaðið og Vísi og gafst síðan mömmu alla peningana þína .
Þetta gerðir þú eins lengi og ég man eftir .
Systkinin voru líka dugleg því allir hjálpuðust að , en duglegastur varst þú að afla peninga fyrir mömmu og heimilið .
Svo varstu líka sendill hjá Silla & Valda , Skjaldberg og Sigga á horninu .
Þú varst svo snöggur að koma þér að verki .
Ég man eftir svipnum á þér þegar þú komst hjólandi með vörur heim úr búðinni .
Mamma kunni sannarlega að meta þessa miklu hjálp og sagði oft brosandi : " Guð launar sínum " .
Ég man svo eftir þegar ég hoppaði í parís og bjó til kökur úr moldinni með vinkonum mínum Jóhönnu , Hrefnu og Fríði .
Við skreyttum kökurnar með blómum .
Filippía , elskulega nágrannakonan okkar , leyfði okkur að baka herlegheitin í kjallaratröppunum hjá sér .
Þá komst þú og keyptir af okkur kökur fyrir 8 aura og við tókum á sprett yfir sundið og yfir Laugaveginn .
Þar var sælgætisbúð og við keyptum okkur einseyrings fánakúlur með mentólbragði , m-mm , þær voru svo góðar .
Í sláturtíðinni á haustin var alltaf nóg að gera .
Þá henti sláturhúsið kindalöppum og ýmsum óunnum úrgangi og þá varstu kominn fyrstur af öllum á hjólinu með strigapoka til að kanna hvað gæti komið að gagni fyrir heimilið því mamma var mikill kokkur sem gerði góðan mat úr öllu .
Kindalappirnar voru síðan sviðnar fram eftir kvöldum .
Mamma bjó til sviðasultu , tók slátur , lét í súr og bjó til sápu úr ristlum sem hún notaði á skítugan þvott .
Á þessum árum var lítið " fínerí " í verslunum , en stundum komu skip með jólavörur og þá var staðið í biðröðum alla nóttina .
Þá var nú líf í tuskunum .
Þú skipulagðir biðina og við systkinin skiptumst á vöktum .
Þú til kl. 3 , Sverrir til kl. 7 og svo sú yngsta til kl. 9 , en þá kom mamma í fjörið .
Svona var lífið í mörg ár , hörkulegt , krefjandi en alltaf skemmtilegt í systkinahópnum .
Með samstöðunni gekk lífið bærilega hjá okkur .
Þú tókst meistarapróf í múrverki og varst farsæll í starfi .
Þú kynntir okkur fyrir yndislegri stúlku , Hjördísi , sem síðar varð konan þín og hjónaband ykkar hamingjuríkt .
Heimili ykkar var fallegt og gestkvæmt og börnin ykkar 5 uxu úr grasi og nú er stór hópur barnabarna og langafabarn .
Það er ekki hægt að segja annað , elsku bróðir , en að lífið hafi leikið við þig enda áttir þú það skilið .
Þitt starf var farsælt , hönd þín hlý og hógvær göfgi svipnum í .
Þitt orð var heilt , þitt hjarta milt og hugardjúpið bjart og stillt .
( Höf. ók .
) Elsku Dísa mín og fjölskylda , missir ykkar er mikill .
Ég bið guð og engla að umvefja og vaka yfir ykkur öllum .
Eygló .
Farin er frændafjöld .
Og nú bætist í hópinn föðurbróðir minn kær , Hörður .
Eftir tiltölulega stutta sjúkdómslegu kvaddi hann hinn 23. júlí í faðmi ástkærrar fjölskyldu , sem annaðist hann af natni , ást og virðingu til hinstu stundar .
Því má segja , að frændi hafi uppskorið sem hann sáði .
Um alla daga var fjölskyldan efst i huga hans og hjarta .
En við vorum fleiri , sem nutum góðs af góðmennsku og ástríki Harðar frænda og Hjördísar eiginkonu hans , þeirrar fágætu sómakonu .
Systkinabörnunum var ekki síður gert hátt undir höfði en eigin börnum og að þeim hlúð á alla lund .
Skilin milli kjarna- og stórfjölskyldu voru býsna torgreinanleg og kynslóðabilið nær óþekkt á þeim árum , þegar frændi minn og systkini hans komust til manns .
Það var mitt happ að mega alast upp með frændum og frænkum á öllum aldri .
Í lífi okkar allra var Hörður frændi mikilvægur burðarás .
Ég votta elskulegri frænku , Hjördísi , frændsystkinum mínum og börnum þeirra innilega samúð mína á erfiðum tímamótum , nú þegar skarð er fyrir skildi .
Arnar .
