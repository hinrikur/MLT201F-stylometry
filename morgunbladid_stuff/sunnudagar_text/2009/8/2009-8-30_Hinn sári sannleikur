Eftir Ingvar Örn Ingvarsson ingvarorn@mbl.is Heimur fjármálanna er flókinn .
Einn daginn líkir danskur banki íslenska hagkerfinu við hagkerfi Taílands og Kóreu á meðan aðrir líkja því við hið nígeríska , gjarnan með tilvísun í nígeríubréfin alræmdu .
Þessi samlíking er að mörgu leyti ósanngjörn – hvað Nígeríu varðar , eða það var hún í það minnsta í fyrra þegar samkvæmt stuðli Standard & Poor ' s var minnst hætta á því að áföll á fjármálamörkuðum hefðu áhrif á greiðsluhæfi Nígeríu , á eftir Chile .
Sama ár var Ísland hinsvegar talið einna viðkvæmast .
Snar snúningur Það er skammt stórra högga á milli eins og sjá má af því að fyrir aðeins nokkrum dögum tóku stjórnvöld í Nígeríu yfir 5 stóra banka , sem saman hafa um 40% markaðshlutdeild .
14. ágúst höfðu bankarnir fengið rúmlega 320 milljarða íslenskra króna í björgunaraðgerðum .
Bloggari einn sagði í ljósi fréttanna eftirfarandi : " Ég veit ekki á hvaða kvikmynd þið hafið verið að horfa en ég sé stjórnendur bankanna í hlutverki glæpamannanna sem á óréttmætan hátt lánaðu vinum sínum fullt af pening án veða .
" Gagnrýnisraddirnar í Nígeríu minna því um margt á hörðustu gagnrýnendurna hér heima .
19. ágúst hótuðu yfirvöld í Nígeríu stærstu stjórnendum og skuldurum bankanna handtökum og eignaupptöku ef þeir myndu ekki koma sér upp endurgreiðsluáætlun í samvinnu við ríkisstjórnina .
Á lista lögreglunnar eru 200 þekktustu nöfnin í fjármálaheimi Nígeríu , allt frá forstjóra kauphallarinnar til milljarðamæringa á lista Forbes .
Forsagan Að mörgu leyti hljómar frásögnin af hruni bankanna kunnuglega .
Þó gefur augaleið , að viðbrögð yfirvalda í Nígeríu eru allt annars eðlis en á Íslandi .
Málið er enn forvitnilegra fyrir þær sakir að einn bankinn var rekinn af Ceciliu Ibru , kjarnakonu sem hafði notið gríðarlegs trausts í viðskiptalífi Nígeríu .
Cecilia er reyndar talin ein valdamesta kona Afríku og helgast það af ítökum hennar í viðskiptalífi Nígeríu , en Nígería er á topp fimm lista yfir áhrifamestu lönd álfunnar , áhrif sem byggjast að miklu leyti á olíuauð landsins .
Cecilia fór þannig fyrir hinum nígeríska en alþjóðlega banka Oceanic og hefur hún verið hyllt síðustu ár sem " útrásarvíkingur " Nígeríu – nú situr hún hinsvegar í varðhaldi ásamt fimmtán öðrum yfirmönnum úr nígeríska bankakerfinu sem bíða yfirheyrslna .
Cecilia sagði einu sinni eitthvað á þá leið að það væri sitt hvað að hafa framtíðarsýn og að geta greint hana , skipulagt hana og náð henni .
Ekki kemur á óvart að Cecilia fleygi slíkum orðum enda er hún með bakkalárgráðu í félagsfræði frá Lundúnaháskóla og meistarapróf í heimspeki – að auki er hún mjög trúuð .
Cecilia er 63 ára og hefur náð eins langt og hægt er að ná í viðskiptalífi Nígeríu .
Frami hennar hófst í Ibru-samsteypunni árið 1978 sem kennd er við eiginmann hennar en hann er einnig afar valdamikill .
Þar sinnti Cecilia ýmsum trúnaðarstörfum og fór hún hratt upp metorðastigann þangað til að hún réði sig til Oceanic-bankans árið 1990 , þá sem framkvæmdastjóri .
1997 var Cecilia orðin forstjóri bankans samhliða því sem hún sinnti ýmsum stjórnar- og trúnaðarstörfum í nígerískum samtökum .
Hyllt og heiðruð Cecilia náði gríðarlegum árangri í rekstri Oceanic-bankans .
Hún varð fyrst bankastjórakvenna til að hífa verðmæti banka upp fyrir 200 milljónir dollara og hún varð einnig fyrst kvenna í forstjórastöðu til að skila hagnaði yfir einn milljarð nígerískra naira , sem samsvarar um 8 milljón dollurum .
Trú Ceciliu mun væntanlega koma henni til góða núna þar sem hún hefur áður þakkað guði alla sína velgengni – og mun þá væntanlega kenna guði um fallið líka .
Eftir mörg góð ár við stjórnun bankans fór að halla undan fæti hjá Oceanic .
14. ágúst þurfti seðlabanki landsins að styðja Afribank , Finbank , Intercontinental Bank , Oceanic Bank og Union Bank og um leið voru allir stjórnendur bankanna reknir .
Bankarnir voru komnir í lausafjárvandræði og höfðu lánað helstu auðkýfingum landsins stórar fjárhæðir , án nægjanlegra veða , alls um 7,6 milljarða dollara eða um þúsund milljarða íslenskra króna .
Kunnuglegt Aðstæðurnar að baki þessu öllu saman eru kunnuglegar – slæleg stjórn og lélegt eftirlit .
Viðbrögðin eru hinsvegar ný af nálinni því seðlabanki landsins greip til þess ráðs að krefja stærstu skuldara bankans um endurgreiðslu , innan viku , að öðrum kosti yrðu þeir handteknir og eignir þeirra teknar upp í skuldirnar .
Þeir sem ekki borguðu voru svo eftirlýstir og var Cecilia þar á meðal .
Hún gaf sig svo fram 26. ágúst eftir að kærur voru birtar á hendur henni ; svindl , innherjaviðskipti og peningaþvætti .
Ekki fer neinum sögum af því hvort hún hafi beðið hluthafa – eða almenning – afsökunar .
Oceanic og Cecilia Það er engin nýlunda í bönkum á fallandi fæti að allt sé sagt í góðu lagi nokkrum dögum áður en spilaborgin fellur .
Cecilia Ibru sagði til dæmis í viðtali við ráðgjafarfyrirtækið McKinsey & Company í byrjun mánaðarins að hún væri vön krísum .
Cecilia sagðist vön að eiga við fátækt , uppþot og spillingu í landi þar sem 70% þjóðarinnar lifðu undir fátæktarmörkum .
Í mars síðastliðnum var Cecilia valin í stjórn United Nations Global Compact-verkefnisins af Ban Ki-moon , framkvæmdastjóra Sameinuðu þjóðanna , en verkefninu er ætla að styðja við sjálfbæra viðskiptahætti .
McKinsey & Company segir að með vali sínu hafi Ban Ki-moon staðfest að Cecilia er frumkvöðull í félagslegri ábyrgð á sínu heimasvæði .
Margir virðast því hafa trúað að vöxtur bankans hafi verið sjálfbær .
Yfirtaka bankans er mikið áfall fyrir Nígeríubúa þar sem bankinn spilaði stórt hlutverk í uppbyggingu landsins .
Stefna bankans á sviði félagslegrar ábyrgðar lagði mikla áherslu á uppbyggingu samgangna , áveitukerfa og annarra innviða landsins sem var talið nauðsynlegt til að lyfta landinu úr sárri fátækt .
Óvenjuleg meðul Í tilkynningu seðlabanka Nígeríu segir eftirfarandi : Í kjölfar lagaaðgerða seðlabankans gegn bönkunum fimm hefur reynst nauðsynlegt að nýta þessi úrræði til að krefja viðskiptavini bankans sem eru í vanskilum um greiðslu skulda sinna , sem bankinn mun leita allra lagalegra leiða til að endurheimta .
Hér eru stærstu skuldararnir og seðlabanki Nígeríu mun halda áfram reglulega að birta nöfn þeirra sem eru í vanskilum .
Í tilkynningu bankans koma fram nöfn 200 stærstu skuldaranna .
Eitt alvarlegasta dæmi Oceanic-bankans er lán til fyrirtækisins Circular Global International Ltd .
sem er í eigu fyrrverandi barnfóstru Ceciliu Ibru að upphæð 13 milljarðar nairu .
Ibru veitti barnfóstrunni lánið án allra ábyrgða en fyrirtækið seldi bankanum skrifstofuvörur og vörur notaðar sem kynningarefni fyrir bankann .
