Eftir Steinþór Guðbjartsson steinthor@mbl.is Ásgeir : " Pabbi er mikill fjölskyldumaður .
Vinnan og börnin hafa haft algjöran forgang í hans lífi .
Hann á engin önnur áhugamál .
Pabbi er mjög vinnusamur , jafnvel ofvirkur .
Við börnin tókum snemma þátt í búskapnum .
Eitt sinn þegar ég hef verið svona átta ára vorum við feðgar að moka saman votheyi við gjöf í fjárhúsunum .
Vildi ég fá að sleppa frá verkinu með þeim rökum að ég mokaði svo lítið að það skipti í raun engu máli hvort ég væri á staðnum .
Pabbi sagði hins vegar að hann þyrfti alla vega ekki að moka heyinu sem ég mokaði og það munaði um mig .
Ég herti mig því upp í að klára gjöfina .
Þegar hann las fyrir mig sem barn á kvöldin sofnaði hann alltaf á undan mér , en hann var þekktur fyrir að vera kvöldsvæfur og vakna snemma , vera morgunhress .
En þrátt fyrir að sofna við kvöldlesturinn hefur hann alla tíð verið mjög vakandi yfir börnum sínum .
Fyrir fyrsta prófið mitt í Menntaskólanum á Akureyri , sem var danska , fékk ég aðkenningu að prófkvíða og gat ekki sofið .
Prófið lenti síðan í hálfgerðum handaskolum .
Ég var því heldur aumur þegar hann hringdi í mig til þess að spyrja frétta .
Hann var þá ekkert að tvínóna við það , keyrði frá Hólum í Hjaltadal og sótti mig .
Ég náði góðum nætursvefni og einsetti mér að ég ætlaði aldrei aftur að láta kvíða stjórna útkomu á mínum prófum .
Það hefur gengið eftir , en þetta lýsir vel umhyggju hans og væntumþykju .
" Vill ráða " Pabbi er mikil félagsvera .
Þegar hann var bóndi í Bjarnarhöfn tók hann jafnframt þátt í ýmsu félagsstarfi og kenndi á Hvanneyri .
Pabbi hefur eiginlega aldrei unnið undir öðrum nema þá sínum eigin föður í Bjarnarhöfn .
Hann á heldur ekki auðvelt með að gefa eftir sinn hlut – sama við hvern er við að eiga .
Það átti síðan vel við hann að vera skólameistari á Hólum .
Staðurinn og skólinn var eitt og hann var þar með yfirmaður alls staðarins .
Á þeim árum var hann gagnrýndur fyrir að vera ráðríkur og einbeittur í því að halda upp aga í skólanum .
Sagt var að foreldrar á staðnum hafi hrætt börn sín með Jóni skólastjóra fremur en Grýlu til þess að fá þau til þess að hlýða ! Hins vegar er það óumdeilt að hann kom að Hólastað í niðurníðslu árið 1981 þegar skólastarf hafði í raun legið niðri í nokkra vetur og reisti staðinn upp aftur með þrotlausri elju .
Árangur hans á Hólum hlýtur að vera hverjum ljós sem gengur um staðinn .
Okkur börnunum fannst hins vegar sem hann hefði flutt inn í skólahúsið á Hólum .
Það var sá fórnarkostnaður sem endurreisn Hólastaðar krafðist af honum .
Hann hefur alltaf haft áhuga á pólitík og verið róttækur þó hann hafi róast með aldrinum .
Hann var áskrifandi að Þjóðviljanum og töluvert var rætt um pólitík heima .
Afi og amma bjuggu með okkur í Bjarnarhöfn .
Afi var harður framsóknarmaður eins og svo títt var meðal bænda frá Ströndum .
Hann var það sem hefur verið kallað " Hermannsbóndi " , það er mikill stuðningsmaður Hermanns Jónassonar , forsætisráðherra og þingmanns þeirra Strandamanna til margra ára .
Ég fór á milli húsa og las Tímann hjá afa og Þjóðviljann hjá pabba og velti þessum málum fyrir mér .
Afa þótt ekki gott ef ég sagði eitthvað óvarlegt um Framsóknarflokkinn og sérstaklega Steingrím Hermannsson .
Hins vegar man ég aldrei eftir því að pabbi og afi hafi rifist um pólitík ; þeir virðast hafa virt skoðanir hvor annars í því efni .
Þegar pabbi fór út í pólitíkina var viðbúið að gusta myndi um hann .
Ég held að töluvert mikið af fylgi Vinstri grænna í Norðvesturkjördæmi sé persónufylgi hans .
Hann leggur gríðarlega mikið á sig til þess að halda sambandi við kjósendur sína og hefur ótrúlegt þol í það að keyra um kjördæmið .
Ég held að nú þegar hann er orðinn ráðherra vilji hann láta til sín taka en á sama tíma er óhjákvæmilegt að hann lendi í einhverjum árekstrum við bæði flokksræði og hagsmunahópa .
" Á öndverðum meiði " Þegar ég var að alast upp í Skagafirði var bent á mig og sagt að ég væri skólastjórasonurinn frá Hólum .
Þetta fór stundum í taugarnar á mér þá .
Í augum margra í kjördæminu sem þekkja pabba vel er ég alltaf sonur Jóns , og raunar stráklingur .
Margir halda einnig að ég sé einhvers konar framlenging af honum og hafi sömu skoðanir , en það er bara ekki þannig .
Ég er ekki í stjórnmálaflokki og reyndar finnst mér ljóður á ráðum hagfræðinga að vera fastir á flokksklafa sem svo algengt var hér áður .
Ég hef sagt og skrifað ýmislegt sem hefur verið þvert á hans málflutning en hann hefur ekki látið það á sig fá .
Það er þó algengt að feðgar aðhyllist algerlega sömu skoðanir og það getur aðeins sýnt að annar hvor eða báðir iðki ekki sjálfstæða hugsun .
Pabbi hefur aldrei verið mikill aðdáandi Kaupþings , var á móti einkavæðingu bankans og skrifaði greinar á móti ýmsu sem bankinn gerði .
Samt virti hann mína ákvörðun að hefja þar störf og setti sig ekki upp á móti því .
Auðvitað hefur hann orðið fyrir einhverjum hnútum vegna þess sem ég hef sagt og gert .
Á árunum þegar allt virtist leika í lyndi í íslensku þjóðfélagi þótti mönnum pabbi vera " sveitó " , sem hann er í jákvæðum skilningi , og þetta var ef til vill ekki talinn vera kostur í hugum allra á höfuðborgarsvæðinu .
Nú hefur gildismatið breyst og þessi gömlu gildi , sem hann hefur alltaf trúað á og verið fulltrúi fyrir , hafa verið hafin til vegs og virðingar á ný .
" Gefur ekkert eftir " Það er mikið langlífi í ætt pabba og hann getur enn átt eftir að skila miklu .
Hann var orðlagður fyrir að vera léttur á fæti á yngri árum .
Enn þann dag í dag er hann eins og ungur maður í hreyfingum .
Afi veiktist alvarlega þegar pabbi var í skóla og hann varð því ásamt bræðrum sínum að sjá um búið meðan afi lá á spítala í Reykjavík .
Hann þurfti því að seinka námi sínu um tvö ár vegna þessa .
Ég held að það hafi mótað hann að mörgu leyti að þurfa snemma að bera ábyrgð .
Hann missti hárið á þrítugsaldri og ég man ekki eftir honum öðruvísi en með skegg og skalla .
Þegar ég var 16 ára fór ég í fyrsta skipti til útlanda .
Eldri bróðir minn vildi ekki fara með en pabbi og mamma fóru með okkur öll hin í sumarhús í Danmörku .
Pabbi átti gamlan Subaru-skutbíl , eins og algengt var í sveitinni , og ákvað að allir úr fjölskyldunni skyldu fara saman í frí .
Og við færum á bílnum og tækjum Norrænu til Danmerkur .
Foreldrarnir sátu frammí og við fimm krakkarnir í aftursætinu .
Ég sat með systur mína í fanginu , önnur systir mín sat með bróður okkar og sú yngsta á milli okkar .
Þannig keyrði hann yfir hálft Ísland og hálfa Evrópu .
Þó bíllinn tæki í raun ekki svona marga var hann harðákveðinn í að á bílnum færum við í frí .
Fyrir nokkrum árum sá ég í dagbók lögreglunnar að maður hafði verið stöðvaður í Breiðholtinu með fimm börn í aftursætinu .
Þá varð mér hugsað til þessarar ferðar , sem var fyrir tíma bílbelta , en núna yrði pabbi handtekinn fyrir svona háttalag .
" Skrýtin tegund af bankamanni Jón : " Ásgeir fæddist í Ási í Noregi , þar sem ég var í framhaldsnámi , og þess vegna heitir hann Ásgeir , en ef barnið hefði verið stúlka hefði hún sennilega verið skírð Ásdís .
Ásgeir var mjög stór við fæðingu og kallaður víkingurinn .
Hann er mikill matmaður og mér er minnisstætt þegar hann var rétt byrjaður að ganga að hann náði að krækja sér í góða hákarlalykkju frá afa sínum og fela sig undir borði og njóta kræsinganna .
Tók hann fremur óstinnt upp þegar lykkjan var tekin .
Sem barn var Ásgeir frekar hægur , en með góða athyglisgáfu auk þess sem hann var fljótlega stálminnugur .
Hann varð frekar seint læs , en þegar hann hafði náð tökum á lestrinum las hann allt sem hann komst yfir .
Það voru margar bækur á heimilunum tveimur í Bjarnarhöfn en samt sem áður þegar móðurafi hans kom eitt sinn í heimsókn sat hann og las stóra jarðfræðibók .
Afi hans spurði hvað hann væri að lesa og stráksi sagði honum það .
" Finnst þér hún skemmtileg ? " spurði afinn .
Þá svaraði níu ára strákurinn : " Nei , ekkert sérstaklega .
" " Af hverju ertu þá að lesa hana ? " " Af því að ég hef lesið allar hinar bækurnar á bænum , " svaraði sá stutti .
" Víðtækt áhugasvið " Ásgeir hafði sem barn ákaflega gaman af skepnum .
Þegar hann kynnti sjálfan sig sagði hann til nafns og gat þess í leiðinni hvað hann ætti margar kindur og hvað þær hétu .
Hann gat setið tímunum saman frammi í þvottahúsi og klappað og talað við hundana .
Hann fékk snemma áhuga á sögu og las Eyrbyggju spjaldanna á milli þegar hann var aðeins níu ára .
Söguáhugi hans jókst enn frekar þegar við fluttum heim að Hólum í Hjaltadal þar sem sagan bíður við hvert fótmál og þessi áhugi hefur fylgt honum alla tíð .
Þegar hann lauk sínu fyrsta háskólaprófi í hagfræði skrifaði hann lokaritgerðina um verslunar- og atvinnusögu 15. aldar á Íslandi .
Ásgeir réðst síðan nýlega í það að gefa út ljóðmæli Jóns Arasonar með ítarlegum formála þar sem kvæði Jóns biskups eru sett í samhengi : " Það er mér mikið gleðiefni að geta endurgoldið Jóni biskupi notin af virkishólnum ...
" segir Ásgeir í formála útgáfunnar en téður hóll var leikvöllur Ásgeirs sem drengs heima á Hólum .
Þegar við opnuðum Hóla sem ferðamannastað var hann fyrsti yfirmaður ferðaþjónustunnar og mótaði það starf .
Reyndar var þetta fyrsta sumar erfitt af því að norðaustanátt lá yfir landinu nær allt sumarið með tilheyrandi rigningu og þoku á Norðurlandi .
Var því heldur fátt um gestakomur á Hólum en Ásgeir sat því og skrifaði sögulega bæklinga um staðinn og kirkjuna .
Ég held hann hafi einnig náð því að skrifa tvær sagnfræðigreinar til birtingar í Skagfirðingabók þetta sumar .
Loks einn daginn kom rúta full af eldri borgurum sem vildu ólmir gista í gamla skólahúsinu á Hólum .
Ásgeir tók þá alla inn í hús , bar jafnvel suma þá fótfúnustu upp stigana .
Síðan var elduð kjötsúpa fyrir fólkið og haldin kvöldvaka og hin besta gleði , þar sem Ásgeir var hrókur alls fagnaðar .
Þessi ferð hafði þó þau eftirköst að bresk hjón sem höfðu slæðst með hópnum skrifuðu harðort bréf til Ferðamálaráðs og kvörtuðu sáran yfir kjötsúpunni sem þau sögðu ekki hundum bjóðandi .
Enn fremur klöguðu bresku hjónin yfir að ekki gæfist næði til þess að fara að sofa á skikkanlegum tíma fyrir fjörinu í gamla fólkinu .
Ásgeir hefur fjölbreytt áhugasvið og hann er víða vel heima .
Hann er til dæmis vel að sér í bókmenntum og sögu og doktorspróf hans í hagfræði hefur reyndar nýst honum vel á þeim sviðum .
Ég held að hann hljóti að vera eini maðurinn í Háskóla Íslands sem hefur kennt bókmenntafræði , hagfræði og landfræði á sínum ferli .
Ásgeir á gott með að tengja saman það sem hann hefur heyrt og séð .
Hann sér hlutina oft dálítið öðruvísi en annað fólk og ég held að mörgum hafi þótt hann hafa skrýtin áhugamál þegar hann var barn .
Hins vegar held ég að þessi eiginleiki hafi nýst honum vel í starfi .
Hann er í eðli sínu mikill fjölskyldumaður og vinnusamur .
Þegar hann sekkur sér niður í málefnin sést hann ekki alltaf fyrir og vílar ekki fyrir sér að leggja mikið á sig og vinna dag og nótt til þess ljúka verkefnum sínum .
Slíkt kemur óneitanlega niður á fjölskyldunni og ég hygg að Ásgeir vildi verja meiri tíma með henni en hann gerir vegna anna í vinnu .
Þegar hann hóf starf hjá Kaupþingi árið 2004 var hann eini starfsmaðurinn í höfuðstöðvum bankans með alskegg og sumum fannst hann vera skrýtin tegund af bankamanni .
Ég held að hann hafi aldrei ætlað sér að verða bankamaður enda hafi hugur hans staðið til þess að vera fræðimaður og kennari .
Hann hefði orðið góður læknir , náttúrufræðingur eða sagnfræðingur en ég held að hann sé fyrst og fremst kennari .
Hann hefur gaman af því að stjórna og kenna og hefur þann húmor sem kennarar og stjórnendur þurfa að hafa .
" Beint og óbeint í pólitík " Ásgeir hefur mikinn samfélagslegan áhuga þó hann hafi aldrei verið flokksbundinn .
Þegar hann starfaði í Háskólanum vann hann með fulltrúum ýmissa ríkisstjórna og flokka og sinnti öllum þeim verkefnum af stakri trúmennsku .
Þegar ég bauð mig fyrst fram til Alþingis kom Ásgeir heim frá Bandaríkjunum og tók þátt í kosningabaráttu minni .
Hann er bæði tillögugóður og réttsýnn og ég leita oft ráða hjá honum , til dæmis við ræðu- og greinaskrif , og fæ mat hans á ýmsum málum þótt við séum ekki endilega alltaf sammála .
Ásgeir er eitt sex samhentra systkina , þar sem hvert og eitt er sjálfstæður einstaklingur .
Hann hefur gaman af því að segja frá og gerir það oft á hnyttinn hátt .
Hann er orðhagur í rituðu sem töluðu máli og er laginn við að gæða frásagnir lífi , enda heyri ég vel af honum látið sem stjórnanda , samstarfsmanni og kennara .
Þessi gömlu , góðu , klassísku gildi , sem hann er alinn upp við og hafa mótað hann , fylgja honum sem þéttur grunnur .
Eftir að hafa byrjað í háskólanámi í líffræði hætti hann náminu og gerðist háseti á togara .
Hann vildi ná sér í reynslu á þessu sviði og breyta til og var oft í langri útilegu .
Hann var mjög stoltur þegar hann færði björg í bú , kom heim með fiskflök eða siginn fisk sem hann hafði fengið að taka úr veiðinni .
Hann kunni vel við sig á sjónum en ég fann að hann myndi fyrr eða síðar leggja fyrir sig frekara háskólanám .
" Ásgeir Jónsson Hann fæddist í Noregi 21. júní 1970 .
Hann gekk í Barnaskólann í Stykkishólmi , lauk grunnskólanámi í Skagafirði og varð stúdent frá MA 1990 .
Hann lauk BS-prófi í hagfræði frá HÍ 1994 , meistaraprófi í hagfræði frá Indiana-háskóla í Bandaríkjunum 1997 og doktorsprófi frá sama skóla 2001 .
Hann starfaði hjá Verkamannafélaginu Dagsbrún 1994 til 1995 , var ritstjóri Vísbendingar 1995 og sumarið 1996 og eftir námið ytra var hann sérfræðingur á Hagfræðistofnun og síðan lektor við hagfræðideild HÍ .
Hann varð síðan aðalhagfræðingur Kaupþings 2004 og forstöðumaður greiningardeildar bankans 2006 .
Hann hefur skrifað ótal greinar og haldið fjölmörg erindi um hagfræði og sagnfræði .
Eftir hann liggja ýmsar bækur og bókarkaflar , meðal annars skrifaði hann formálann að fyrstu heildarútgáfu á Ljóðmælum Jóns Arasonar sem kom út 2006 .
Nýjasta bók hans , Why Iceland ? How the World ' s Smallest Country Became the Meltdown ' s Biggest Casualty , kom út í Bandaríkjunum á dögunum .
Eiginkona hans er Gerður Bolladóttir , söngkona og söngkennari , og eiga þau þrjú börn .
Jón Bjarnason Hann fæddist í Asparvík í Strandasýslu 26. desember 1943 .
Hann var í farskóla í Helgafellssveit , tók unglingapróf við Grunnskóla Stykkishólms og stúdentspróf frá MR 1965 .
Hann tók búfræðipróf á Hvanneyri 1967 og útskrifaðist með meistaragráðu í búvísindum frá Landbúnaðarháskólanum í Ási í Noregi 1970 .
Stundaði síðan framhaldsnám í Skotlandi 1991-1992 .
Hann var kennari við Lækjarskóla í Hafnarfirði 1965-1966 og kennari við Bændaskólann á Hvanneyri 1970-1974 .
Hann var bóndi í Bjarnarhöfn 1971-1981 , stundakennari við framhaldsdeild Grunnskóla Stykkishólms 1976-1981 og skólastjóri Bændaskólans á Hólum í Hjaltadal 1981-1999 .
Alþingismaður Vinstrihreyfingarinnar – græns framboðs frá 1999 og sjávarútvegs- og landbúnaðarráðherra frá 10. maí 2009 .
Hann var formaður stjórnar Kaupfélags Stykkishólms 1977-1981 , oddviti Helgafellssveitar 1978-1982 , fulltrúi á aðalfundum Stéttarsambands bænda 1978-1982 og fulltrúi í búfræðslunefnd 1981-1999 .
Eiginkona hans er Ingibjörg Sólveig Kolka Bergsteinsdóttir þroskaþjálfi og eiga þau sex börn og fimm barnabörn .
