Víkverji hafði gaman af frétt Ríkisútvarpsins í fyrradag um það að Alsíringar ætluðu nú að breyta lögum frá 1976 þess efnis að helgar skyldu vera á fimmtudögum og föstudögum , ekki laugardögum og sunnudögum .
Í hálfan mannsaldur hafa Alsíringar notið þeirrar náðar að eiga helgarfrí á óvenjulegum dögum , en ætla nú að hvíla sig á sömu dögum og flest annað fólk gerir .
Þetta hlýtur að hafa verið sérstaklega skemmtilegt hjá þeim sem þurfa starfs síns vegna að vera í sambandi við fólk í öðrum löndum .
Sennilega hefur vinnan verið með afbrigðum róleg á laugardögum og sunnudögum , þegar ekki var hægt að ná í nokkurn mann erlendis af helgum ástæðum , og að sama skapi hlýtur það að hafa verið svekkjandi fyrir þá sem þurftu í þá að ná á fimmtudögum og föstudögum , þegar Alsíringar voru alls ekki viðlátnir .
Víkverji hefur svolítið gaman af svona sérvisku og skringilegheitum og gæti vel hugsað sér að ýmislegt væri með öðrum brag á Íslandi en annars staðar tíðkast .
Hvernig væri til dæmis að hætta að vinna klukkan 13 alla daga – vinna bara fimm tíma á dag í sjö daga ? Í þeirri hugmynd á Víkverji svo tvö hálfsmánaðarfrí , síðla hausts og snemma vors , og mánaðarfrí að sumri .
Jú , um svona þarf auðvitað að semja , og vissulega eru þetta færri vinnustundir á ári en almennt er , en myndi kannski hafa þau æskilegu áhrif að eitthvað drægi úr atvinnuleysi .
Það væri sko meir en ljúft að eiga allan eftirmiðdaginn og allt kvöldið , alla daga , fyrir sjálfan sig .
En kannski er helgarfríinu ekki fórnandi ? Það er ekki víst að allir yrðu sáttir við að missa það .
Það má þó vel hugsa sér , ekki síst í kreppunni , þegar vinnuveitendur eru blankir og erfitt að kría út launahækkanir , að í stað fleiri seðla í umslagið kæmu færri vinnutímar .
Það kæmi atvinnulausum líka til góða , en myndi létta róðurinn fyrir hina og reynast góð kjarabót á sinn hátt .
