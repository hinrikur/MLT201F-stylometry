Alræðisvald Kommúnistaflokksins leið undir lok á tíma sem hefur verið kallaður haust þjóðanna en þá er átt við tímabilið frá júní 1989 þegar lýðræðislegar kosningar voru haldnar í Póllandi , fyrstu austantjaldsríkjanna , og fram til 1992 þegar lýðræðisflokkur Albaníu náði völdum í lýðræðislegum kosningum .
Ekki voru umskiptin alls staðar friðsöm og eru mörgum minnisstæð fréttamyndskeið frá þessu tímabili , sérstaklega af Boris Jeltsín standandi uppi á skriðdreka fyrir framan þinghús Rússlands en einnig myndskeið frá aftöku Nicolae Ceausescu og eiginkonu hans í Rúmeníu en líklega voru umskiptin í Rúmeníu einna blóðugust .
Flóttann frá alræði kommúnismans má rekja beint til Sinatra-kennisetningarinnar því fram að henni höfðu ríki í skjóli Sovétríkjanna látið stjórnast af ógninni frá Kreml í áratugi .
Ofbeldi og uppreisn í Rúmeníu Umskiptin í Rúmeníu voru einna hörðust enda kommúnistaflokkurinn og forseti landsins Nicolae Ceausescu ekki á þeim buxunum að sleppa tökunum á þjóðinni .
Ceausescu hafði með kænsku og lagni tekist að halda nokkrum samskiptum við Vesturlönd þrátt fyrir að slíkt væri illa séð af Sovétríkjunum .
Ceausescu var meðal annars í góðu sambandi við Francois Mitterrand , hann sótti Buckingham-höll og Hvíta húsið heim og Ólafur Ragnar Grímsson , þá þingmaður Alþýðubandalagsins , sá ástæðu til að fara í persónulega heimsókn til Ceausescu árið 1983 .
Ceausescu hafði stýrt Rúmeníu með harðri hendi frá 1974 en hann naut nokkurs stuðnings á Vesturlöndum þar sem hann stóð oft uppi í hárinu á Sovétríkjunum .
Ceausescu þótti reyndar hafa einstaka hæfileika til að sigla milli skers og báru og á sama tíma og hann dró úr ritskoðun , nokkuð sem stjórnvöld í vestrinu litu jákvæðum augum , þá stóð hann fyrir ofsóknum minnihlutahópa .
Hann malbikaði hreinlega yfir þorp og flutti fólk í borgir og stóð fyrir fóstureyðingabanni sem leiddi til gríðarlegs fjölda munaðarlausra barna sem enginn hirti um .
Endapunktur ofríkis Í desember 1989 fór að fjara undan völdum Ceausescu .
Hann fór í opinbera heimsókn til Íran og á meðan hann var þar hafði alda mótmæla risið í Rúmeníu enda matarskortur búinn að vera alvarlegur um langt skeið og óttinn við yfirvaldið var ekki hinn sami eftir að Berlínarmúrinn féll rúmum mánuði áður .
Hinn 21. desember kom Ceausescu til baka og ætlaði hann að halda dæmigerða barátturæðu þar sem hann fordæmdi mótmæli í landinu síðustu daga á undan .
Það tókst þó ekki betur en svo að orðaflaumur hans náði engan veginn til fólksins enda var hann úr tengslum við þjóðina .
110 þúsund manns fylgdust með ræðunni og fljótlega fór að bera á ólátum og svo segja heimildir að öryggislögreglan , Securitate , hafi byrjað að þjarma að mótmælendum sem komu aðvífandi og skyndilega leystust ræðuhöldin upp í allsherjar mótmæli , allt í beinni útsendingu í ríkissjónvarpi Rúmeníu .
Það fór því ekki framhjá neinum að bylting var í bígerð og Ceausescu endaði með að flýja samkomuna .
Á næstu klukkustundum breyttust friðsöm mótmæli í allsherjar upplausn þegar sérsveitir , hermenn og öryggislögregla gerðu árás á mótmælendur .
Leyniskyttur skutu á fólk af húsþökum , skriðdrekar óku inn í þvögur mótmælenda og klukkan þrjú um nóttina höfðu flestir mótmælendur flúið í bili .
Manntjón var mikið – talið er að rúmlega þúsund manns hafi látið lífið .
Hinn 22. desember var Ceausescu ekki búinn að flýja landið og í einhverri firru setti hann bann við því að fleiri en fimm manns mættu vera saman í hóp , á sama tíma og hundruð þúsunda borgara mældu göturnar hrópandi slagorð gegn honum .
Ceausescu reyndi að halda eina ræðuna enn af svölum flokkshúss kommúnistaflokksins og mætti hann þar andúð mótmælenda og flúði hann stuttu síðar ásamt konu sinni Elenu af þaki hússins í þyrlu .
Þyrluflugmaðurinn taldi hjónunum trú um að þyrlan væri auðvelt skotmark og því skipaði Ceausescu honum að lenda á næsta akri .
Þar fengu hjónin svo skjól í bændaskóla , en umsjónarmaðurinn þar læsti þau inni , sendi boð eftir uppreisnarmönnum sem handsömuðu hjónin .
24. desember var bráðabirgðadómstól komið á fót til að dæma Ceausescu og Elenu .
Daginn eftir voru þau leidd fyrir dómstólinn og eftir tveggja stunda réttarhald voru þau dæmd til dauða og tekin af lífi umsvifalaust .
