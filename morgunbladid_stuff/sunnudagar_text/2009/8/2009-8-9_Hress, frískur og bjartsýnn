ÞAÐ reynir á það hvað verður , en þetta leggst ekki illa í mig .
Ég er hress og frískur og bara bjartsýnn , " sagði Magnús Jakobsson , málmsteypumaður , þegar hann var spurður hvernig það legðist í hann að verða sjötugur .
Magnús ætlar að halda upp á afmælið með opnu húsi í samkomusal íþróttahússins Smárans í Kópavogi í dag , sunnudag , kl. 17-19 .
" Ég vona að ég sjái sem flesta , " sagði Magnús .
" Ég var þarna með veislu þegar ég varð sextugur .
Það tókst vel þá og ég vona að þessi takist eins vel .
Þá kom langt á annað hundrað manns .
" Magnús hefur verið viðloðandi íþróttir í um 60 ár .
Hann byrjaði að stunda íþróttir á æskustöðvum heima í Reykholtsdal og keppti síðar með Breiðabliki í Kópavogi .
Hann tók snemma þátt í félagsmálum íþróttahreyfingarinnar og var m.a. formaður Frjálsíþróttasambands Íslands um tíma .
Magnús kvaðst telja að ástundun íþrótta væri öllum holl .
Spurður um heilræði til yngra fólks sagði Magnús : " Ég held að ein besta forvörnin séu íþróttir einhvers konar .
Það er staðreynd að krakkar og unglingar sem ánetjast íþróttum gera ekkert slæmt á meðan .
" gudni@mbl.is 