19. ágúst 1979 : " Fyrir skömmu gerði Morgunblaðið hörmungar fólksins í Indó-Kína að umræðuefni í forystugrein .
Það spurði , hvar allt þetta fólk væri nú , sem fyrir nokkrum árum kom fram sem " mannkynsfrelsarar " , myndaði hreyfingar , tók þátt í kröfugöngum og leshópum til þess að andmæla stríðinu í Víet Nam , af því að því þætti svo vænt um innbyggjana þar , sem saklausir liðu .
Gat það verið , að orðinu " þjóðfrelsi " hefði einungis verið hampað til að villa mönnum sýn ? Eru til þeir menn hér á landi , sem geta réttlætt hermdarverk , ef þau eru unnin í nafni ríkisstjórnarinnar í Víet Nam fremur en af hinum rauðu kmerum ? " 20. ágúst 1989 : " Það er augljóst , að mikil fjárfesting í loðdýrarækt hefur misheppnazt .
Enn er ekki hægt að staðhæfa slíkt varðandi fiskeldið , en óneitanlega hafa menn miklar áhyggjur af þróun mála þar .
Við erum a.m.k. heilum áratug of seint á ferðinni með þá endurskipulagningu í útgerð og fiskvinnslu , sem nú verður ekki umflúin .
Og enn eru á ferðinni talsmenn lítið breyttrar stefnu í landbúnaði , sem þjóðin hefur ekki lengur efni á .
Afleiðingarnar blasa við .
Lífskjörin versna stöðugt , erfiðara er fyrir fólk að fá atvinnu en áður og raunar bryddar á umtalsverðu atvinnuleysi .
Allt bendir til , að þetta ástand fari versnandi .
Núverandi ríkisstjórn virðist ekki hafa nokkurn metnað til þess að vísa þjóðinni veginn út úr þessum ógöngum .
Að vísu eru ljósglætur hér og þar .
Alþýðuflokkurinn er byrjaður andóf í landbúnaðarmálum og Halldór Ásgrímsson , sjávarútvegsráðherra , sýnist ætla að nota það tækifæri , sem tillögur Hafrannsóknastofnunar gefa honum til þess að knýja fram fækkun fiskiskipa .
Hvoru tveggja er af hinu góða en í þessu felst ekki , að ríkisstjórnin ætli að taka raunhæfa forystu í atvinnumálum .
" 