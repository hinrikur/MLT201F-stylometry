Það er aldrei sérlega skemmtilegt að verða vitni að því þegar fólk missir stjórn á skapi sínu .
Það er heldur ekki notalegt að hlusta á fólk sem venjulega er geðprútt ræða æstum rómi um það hvað gera eigi við svokallaða útrásarvíkinga og sendisveina þeirra .
Engin refsing virðist of væg fyrir þá menn .
Vegna þessarar vanstillingar fylgir því ákveðinn léttir þegar maður heyrir í mönnum sem benda á að í mannlegum samskiptum og í lífinu sjálfu finnist siðalögmál sem séu algild .
Á kaffihúsi sátu nokkrir menn og skiptust á sögum sem þeir höfðu heyrt af framgöngu " venjulegs " fólks sem hafði á förnum vegi rekist á útrásarvíkinga , bankastjóra eða aðra þá sem áberandi voru í íslensku viðskipta- og bankalífi fyrir hrunið .
Þetta fólk hafði látið svívirðingarnar dynja á þessum fyrrum dáðu útrásarmönnum .
Einn kaffihúsamanna sagði vel skiljanlegt að almenningur væri þessum mönnum reiður og óskaði þeim alls ills .
Þeir ættu sennilega ekki skilið að komið væri fram við þá eins og væru þeir manneskjur , svo mikil væri sök þeirra .
Þá heyrðist rólynd rödd segja : " Þeir sem tala þannig lifa samkvæmt Gamla testamentinu : Auga fyrir auga og tönn fyrir tönn .
En við hljótum að vilja lifa í Nýja testamentinu .
" En viljum við það ? Ekki verður horft framhjá því að stór hópur lætur sér fátt finnast um boðskap Nýja testamentisins og kýs fremur lögmál þess gamla .
Þeir sem láta refsigleði og fordæmingu vísa sér leið og tala í fúkyrðum , eins og verstu bloggsóðar tíðka daglega , munu sennilega aldrei skilja hversu mikilvægt það er í lífinu að hegða sér eins og siðuð manneskja og koma fram við aðra eins og maður vill að sé komið fram við mann sjálfan .
Þeir sem lifa samkvæmt því góða lögmáli Nýja testamentisins finna ekki ánægju í því að sparka margfalt í þá sem þeir telja hafa gert á hlut sinn .
Dómstóll götunnar kveður nú á hverjum degi upp dóma sína og þar er engin miskunn sýnd .
Þar er nóg að viðhafa nafnakall , hver sem er getur galað nafn auðmanns , bankastjóra og viðskiptajöfurs sem hann telur sekan um að hafa svindlað á þjóðinni og sá er umsvifalaust dæmdur sekur og úthrópaður á bloggsíðum sem hinn versti þjóðníðingur .
Þeir sem hafa brotið af sér verða vitaskuld að sæta ábyrgð .
En dómstóll götunnar , sem bendir í allar áttir og hirðir lítt um það þótt einhverjir saklausir lendi í hópi brotamanna , er ekki fær um að ákvarða sekt eða sakleysi .
Til þess höfum við dómstóla sem fara að lögum .
Þeir flýta sér hægt en stundum er það líka nauðsynlegt .
Alltaf verða til menn sem telja að hefndin sé einhvers virði .
Aðrir telja hefnd skelfilega illt fyrirbæri vegna þess að hún á ekkert skylt við réttlæti .
Of margir tala nú eins og þeir vilji hefnd en ekki réttlæti .
En auðvitað verða menn sjálfir að ákveða í hvaða testamenti þeir vilja lifa .
kolbrun@mbl.is Kolbrún Bergþórsdóttir 