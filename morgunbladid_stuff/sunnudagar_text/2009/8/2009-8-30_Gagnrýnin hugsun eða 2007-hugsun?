Þáttur fjölmiðla í aðdraganda bankahrunsins hefur verið talsvert til umræðu .
Það er algengt viðkvæði að fjölmiðlar hafi sofið á verðinum og ekki sýnt viðskiptalífinu eða stjórnvöldum nægilegt aðhald , enda hafi útrásarvíkingar átt þá .
Þáttur fjölmiðlanna er eitt af því , sem rannsóknarnefnd Alþingis hefur til athugunar og það er full ástæða til .
Það á að spyrja gagnrýnna spurninga um alla þá þætti , sem kunna að hafa spilað inn í að svo fór sem fór .
Steingrímur J. Sigfússon fjármálaráðherra fjallaði um hlut fjölmiðlanna í Hólaræðu sinni fyrr í mánuðinum .
Flest af því , sem þar var sagt , var skynsamlegt .
" Ég hef oft nefnt fjölmiðla í þessum efnum og það hvernig þeir einnig brugðust okkur , spiluðu með og sinntu ekki sinni gagnrýnis- og aðhaldsskyldu , – ekki það að ég sé sérstakur talsmaður þess að fjölmiðlar flytji eingöngu neikvæðar fréttir og rífi niður , en málefnaleg gagnrýni og aðhald þarf alltaf að vera til staðar , " sagði Steingrímur .
" Svipað má reyndar segja um fræðasamfélagið , og jafnvel ýmis félagasamtök .
Hefðu menn ekki þar getað staðið sig betur , verið betur niðri á jörðinni , leyft heilbrigðri skynsemi , óbrenglaðri dómgreind og siðferðismati að ráða meiru um afstöðu sína ? Hefði þá ekki betur farið ? Í reynd lít ég svo á að ófarnaður okkar sé ekki síst ósigur gagnrýnnar hugsunar og þess að að henni sé ætíð hlúð .
" Gagnrýni Morgunblaðsins Allt er þetta rétt hjá Steingrími .
Hins vegar er svolítið þreytandi fyrir þá , sem lengi hafa starfað á ritstjórn Morgunblaðsins , þegar fjármálaráðherrann – og margir aðrir – setja alla fjölmiðla undir sama hatt í þessu efni .
Blaðið hefur lagt metnað sinn í að fjalla um viðskiptalífið og regluverk þess með gagnrýnum hætti og gekk þar miklu lengra en aðrir fjölmiðlar á árunum fyrir hrun .
Viðbrögðin við þeirri umfjöllun blaðsins voru hins vegar því miður iðulega þau , að hún væri byggð á einhverjum annarlegum hvötum .
Á meðal þess , sem Morgunblaðið fjallaði um með gagnrýnum hætti á árunum fyrir bankahrun , voru ofurlaun og bónusar í fjármálakerfinu , krosseignarhald og samþjöppun eignarhalds og valds í viðskiptalífinu og frjálsleg umgengni stórfyrirtækjanna við reglur , sem þau þóttust setja sér sjálf um stjórnarhætti .
Morgunblaðið studdi einkavæðingu ríkisbankanna en gagnrýndi harðlega hvernig að henni var staðið .
Þannig var það afstaða blaðsins að það hefði verið rangt að selja einum aðila jafnstóran hlut í Landsbankanum og Búnaðarbankanum og raun bar vitni .
Blaðið gagnrýndi sömuleiðis margt í hinu opinbera regluverki .
Það taldi að efla ætti Fjármálaeftirlitið , Samkeppniseftirlitið og efnahagsbrotadeild ríkislögreglustjóra stórlega .
Það gagnrýndi harðlega skort á gagnsæi og upplýsingagjöf hjá Fjármálaeftirlitinu , sem torveldaði fjölmiðlum og almenningi að fylgjast með því hverjir fóru á svig við reglur og að taka þátt í að veita þeim aðhald .
Áttu fjölmiðlar að hjálpa ? Umfjöllun Morgunblaðsins um þessi mál og fleiri olli miklum núningi á milli ritstjórnar þess og frammámanna í íslenzku viðskiptalífi , sem eins og áður sagði sökuðu blaðið oft um að hafa einhver annarleg sjónarmið í huga .
Þó keyrði um þverbak í þessum samskiptum á tímabilinu frá nóvember 2005 og fram eftir ári 2006 , þegar Morgunblaðið birti mikið af upplýsingum frá erlendum sérfræðingum , greiningaraðilum , matsfyrirtækjum og bönkum , sem gagnrýndu harðlega viðskiptalíkan íslenzku bankanna ; hraðan vöxt þeirra , útlánastefnu , fjármögnun og krosseignatengsl .
Á alþjóðlegum fjármálamarkaði höfðu menn augljóslega miklar áhyggjur af því að íslenzka bankakerfið gæti riðað til falls .
Í fyrstu fréttinni af þessu tagi , sem blaðið birti í nóvember 2005 , var vitnað í greiningarskýrslu Royal Bank of Scotland , en þar sagði : " Við höldum því fram í ljósi talnanna og líklegra keðjuverkandi áhrifa í fjármálakerfinu að ef svo ólíklega vildi til að einn af stóru bönkunum þremur riðaði til falls , þá gæti ríkið ekki bjargað bönkunum .
Spurningin er því enn til staðar : of stór til að láta riða til falls eða of stór til að verða bjargað ? " Á þessum tíma byrjaði skuldatryggingaálag bankanna að hækka verulega , sem gaf til kynna að alþjóðlegur fjármálamarkaður mæti áhættu bankakerfisins mikla .
Morgunblaðið fylgdist frá þessum tíma og fram að hruni náið með þróun álagsins og reyndi að grafast fyrir um orsakirnar .
Morgunblaðið fékk litlar þakkir í viðskiptalífinu fyrir þessa umfjöllun .
Eins og áður hefur komið fram , dró Íslandsbanki um tíma mjög úr auglýsingum sínum í blaðinu til að sýna vanþóknun sína á fréttaflutningnum .
Forsvarsmenn annarra banka héldu því blákalt fram við ritstjórn blaðsins að hún ætti ekki að vera að éta þessa vitleysu upp eftir útlendingum .
Hún ætti þvert á móti að svara þeim og hjálpa þannig bönkunum í baráttu við öfl í útlöndum , sem vildu koma þeim illa .
Skorturinn á upplýsingum Eftir á að hyggja hefði sennilega átt að taka enn dýpra í árinni í gagnrýni á bankakerfið á þessum tíma .
Eitt af því , sem Morgunblaðið og aðrir fjölmiðlar hefðu átt að gagnrýna enn harðar , var skorturinn á upplýsingum .
Fyrirtæki , sem gerðu tuga eða hundraða milljarða króna samninga , veittu mjög takmarkaðar upplýsingar um bakgrunn og eðli viðskiptanna .
Eftirlitsstofnanir voru veikburða og veittu sömuleiðis mjög takmarkaðar upplýsingar um mál , sem voru til rannsóknar eða var jafnvel búið að rannsaka .
Íslenzkir kaupsýslumenn kvörtuðu iðulega yfir þeirri neikvæðu umfjöllun , sem þeir fengu í fjölmiðlum í Danmörku .
Sú umfjöllun byggðist meðal annars á því að danskir blaða- og fréttamenn fengu ekki þær upplýsingar , sem þeir töldu sig þurfa .
Þeir horfðu gapandi á íslenzk fjárfestingarfélög leggja undir sig hvert fyrirtækið af öðru í Danmörku og spurðu : Hvaðan koma peningarnir ? Þegar þeir fengu engin svör , skrifuðu þeir fréttir um að það kæmu engin svör .
Íslenzkir fjölmiðlar leituðu svara við sömu spurningum en létu stundum kyrrt liggja , þegar þeir fengu engin svör .
Líklega hefðu þeir , Morgunblaðið þar með talið , átt að fjalla með miklu afdráttarlausari hætti um leyndarhjúpinn í kringum viðskiptalífið , hvernig lykilspurningum var ekki svarað eða gefin villandi svör .
Sömuleiðis hefði átt að fjalla ýtarlegar um skortinn á óháðum sérfræðingum , sem voru reiðubúnir að tjá sig um gjörninga í viðskiptalífinu .
Blaðamenn Morgunblaðsins ráku sig iðulega á það að fræðimenn á sviði lögfræði , hagfræði og viðskiptafræði vildu ekki tjá sig um álitaefni í viðskiptum .
Sumir af því að þeir voru í vinnu fyrir viðskiptablokkirnar , aðrir af því að þeir óttuðust neikvæð viðbrögð við gagnrýni .
Margir , sem undanfarna mánuði hafa verið duglegir að tjá sig um orsakir hrunsins , voru ekki reiðubúnir að tjá sig um áhættuþættina í fjármálakerfinu þegar eftir því var leitað á árunum fyrir hrun .
Var jarðvegur fyrir gagnrýni ? En spyrja má hvernig fréttaflutningi á þessum nótum hefði verið tekið .
Umfjöllun og málflutningur Morgunblaðsins á þessum tíma fékk ekki miklar eða almennar undirtektir .
Margir í viðskiptalífinu töldu blaðið sér óvinveitt , í pólitíkinni voru undirtektirnar takmarkaðar .
Almenningur hafði þá minni áhuga á þessum fréttaflutningi en hann hefur í dag á fréttum af því , sem fór úrskeiðis fyrir hrun .
A.m.k. voru þá ekki stofnuð nein fjöldasamtök til að berjast gegn því að hér yxi upp fjármálakerfi , sem gæti farið á hvínandi hausinn og dregið þjóðina með sér í fallinu .
Líklega er staðreyndin sú , að Íslendingar voru of uppteknir af dansi sínum í kringum gullkálfinn á góðæristímabilinu til að nenna að gefa gagnrýnisröddum of mikinn gaum .
Það gekk vel hjá flestum , hagvöxtur og kaupmáttaraukning voru með því mesta sem gerzt hefur .
Margir höfðu hagsmuni af því að vöxturinn væri sem hraðastur og eignaverð hækkaði sem mest .
Aðdáunin á viðskiptasnillingunum var umtalsverð .
Gagnrýnisraddirnar fengu annað nafn : úrtöluraddir .
Einn af kostum okkar litla samfélags er samtakamátturinn .
Þjóðin getur lagzt á eitt til að koma einhverju verkefni í framkvæmd .
Við þann samtakamátt verðum við að binda vonir , nú þegar reisa þarf íslenzkt efnahagslíf úr rústum bankahrunsins .
En stundum virðist íslenzkt samfélag líka svo lítið , að það er ekki pláss nema fyrir einn sannleika .
Gagnrýnendurnir , þeir sem vilja rökræða málin , verða kverúlantar og úrtölumenn .
Gleymist að læra af mistökunum ? Efnahagsuppbygging byggist að mörgu leyti á stemningu ; bjartsýni og jákvæðar væntingar eru nauðsynlegar , ekki sízt til þess að almenningur sé reiðubúinn að fjárfesta í fyrirtækjum og auka neyzlu sína í stað þess að halda að sér höndum .
Íslendingar eru skorpu- og vertíðarfólk .
Þegar menn standa í mokstri við að bjarga verðmætum , nenna þeir oft ekki að hlusta á neitt tuð .
En vertíðarstemningin má ekki bera gagnrýna hugsun ofurliði .
Það er raunveruleg hætta á því að í uppbyggingarstarfinu gleymist að læra af mistökunum og umræður leiti fljótt í sama farið .
Sú tilhneiging er þegar byrjuð .
Eins og vikið var að hér á þessum stað fyrir viku , er nú vertíðarstemning hjá ferðaþjónustunni .
Menn sjá fyrir sér gríðarlega möguleika í fjölgun ferðamanna um helming á næstu 8-10 árum .
Margir gleyma hins vegar að huga að hugsanlegum neikvæðum afleiðingum ferðamannastraumsins fyrir náttúru landsins og nenna ekki að standa í umræðu um það hvernig undirbúa eigi móttöku þessa mikla fjölda ; hvernig tækifærin í ferðaþjónustu verði nýtt án þess að það verði til skaða fyrir náttúru landsins – og án þess að fjölgun ferðamanna grafi undan þeirri ímynd kyrrðar og fámennis , sem er ein mikilvægasta söluvara íslenzkrar ferðaþjónustu .
2007-hegðunin Fjölmiðlar verða að vera duglegir að setja fram báðar hliðar á málum , hlusta á gagnrýnisraddirnar og jafnvel leggja vinnu í að draga þær fram .
Eyþór H. Ólafsson , forseti bæjarstjórnar í Hveragerði , skrifaði grein hér í blaðið í vikunni , þar sem hann gagnrýndi það sem hann kallaði gagnrýnislausan fréttaflutning Ríkisútvarpsins af Bitruvirkjun ; RÚV hafði flutt frétt af fullyrðingum sveitarstjórnar Ölfuss um að komið hefði verið til móts við umhverfiskröfur vegna virkjunarinnar .
" Ég vil hvetja fjölmiðla til að kynna sér allar hliðar þessa máls áður en þeir lepja upp það sem hentar virkjunaraðilunum ...
Það er nóg komið af 2007-hegðun í þessu samfélagi og ættu flestir að hafa lært af biturri reynslu að það þarf að skoða allar hliðar máls vel áður en áfram er vaðið í villu og svíma og að það ber að hlusta á og taka mið af málefnalegri gagnrýni .
Ef það hefði verið gert á ýmsum sviðum undanfarin ár væri þjóðin ekki eins illa stödd og raun ber vitni núna , " skrifaði Eyþór .
Þetta er rétt hjá Eyþóri Ólafssyni , þótt gagnrýni hans á RÚV væri ósanngjörn að því leyti , að auðvitað segja fjölmiðlar oft fréttir , þar sem einu sjónarmiði eru gerð skil , en draga fram andstæð sjónarmið í annarri umfjöllun , eins og RÚV gerði raunar sama dag og grein Eyþórs birtist .
Margir kvarta þessa dagana undan því að ekkert nema neikvæðar fréttir sé í fjölmiðlum .
Það er ekki rétt ; flestar fréttastofur leggja sig fram um að finna jákvæðar fréttir sem líklegar eru til að auka þjóðinni von og sjálfstraust .
Gagnrýninn fréttaflutningur , sem margir kalla neikvæðar fréttir , er hins vegar nauðsynlegur .
Við megum ekki endurtaka mistökin , að æða áfram án þess að hlusta á gagnrýnisraddirnar .
Ef fjölmiðlar eiga að læra eitthvað af bankahruninu , er það að vera enn gagnrýnni en áður .
