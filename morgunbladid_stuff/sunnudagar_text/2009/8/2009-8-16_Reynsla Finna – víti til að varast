FYRIR hartnær 20 árum hófst samdráttur í finnsku efnahagslífi sem olli því að um 20% foreldra urðu atvinnulausir .
Í heildina fann 80% fjárhagslega fyrir þessum þrengingum og um 20% þjóðarinnar varð illa úti .
Þeir sem héldu vinnunni þurftu að búa við verulega aukið vinnuálag , og 1/3 vinnandi feðra þurftu að vinna mikla yfirvinnu eða taka aukavinnu til að láta enda ná saman .
Viðvarandi fjárhagsáhyggjur sköpuðust hjá foreldrum og margar fjölskyldur bjuggu við sult .
Hjá sumum fjölskyldum var ástandið svo slæmt að eina máltíð barnanna var sú er þau fengu í skólanum , en það þýddi að þau borðuðu í hádeginu á föstudegi og síðan ekki fyrr en í hádeginu á mánudegi .
Afleiðingar viðvarandi slæmrar stöðu voru í mörgum tilfellum geðræn vandamál hjá foreldrum , sér í lagi kvíði en að auki þunglyndi hjá konum .
Karlar sýndu hins vegar æ meira framtaksleysi .
Vandi milli hjóna jókst þar sem konur upplifðu aukinn fjandskap maka , meðan karlar töldu sig ekki fá jafn mikinn stuðning frá maka sínum og áður .
Jafnhliða þessu dró úr stuðningi við börn innan veggja heimilisins , þvingun og ósamstaða í uppeldi jókst .
Kvíði foreldra hafði mikil áhrif á uppeldisaðstæður barna .
Afleiðingarnar voru vel merkjanlegar í andlegri heilsu barna sem hrakaði .
Þó að efnahagskreppunni hafi létt hjá Finnum þá hélt andlegri heilsu barna áfram að hraka og vilja rannsakendur fyrst og fremst meina að þar sé um að kenna aðgerðum stjórnvalda .
Strax 1993 fóru Finnar að sjá aukningu í geðrænum vanda barna sér í lagi einstaklinga á aldrinum 15-19 ára .
Árin 1996-98 fór sama þróun að sjást hjá aldurshópunum 10-14 og 5-9 ára .
Þessi þróun heldur áfram löngu eftir að efnahagskreppunni lýkur .
Frá 1989 til 2003 hefur orðið 300% aukning í geðrænum vandamálum ungmenna á aldrinum 15-19 sem og í aldurshópnum 10-14 ára .
Samhliða þessari þróun hefur kostnaður samfélagsins vegna stuðnings við börn og foreldra hækkað gríðarlega , sem dæmi má nefna að kostnaður 30.000 manna sveitarfélags hefur hækkað úr 2,7 milljónum evra 2001 í 7,1 milljón evra 2008 .
Hvað veldur ? Samkvæmt þeim sem rannsakað hafa kreppuna í Finnlandi og viðbrögð stjórnvalda má rekja núverandi ástand til samdráttar í þjónustu og stuðningi við börn .
Jafnhliða því sem ástand inni á heimilunum versnaði , var verulega dregið úr þjónustu við börn í skólakerfinu .
Bekkjardeildir voru stækkaðar að meðaltali um 40% .
Efnisinnkaup til skólastarfs var skorið niður um 90% .
Viðvera eftir skóla var skorin í burtu .
Álag á kennara margfaldaðist og dró þar með úr getu þeirra til að sinna börnunum .
Starfsþrot kennara jukust um 50% .
Áhrif stækkunar bekkjardeilda skiluðu sér í því að verulega dró úr skilvirkni kennslu og einstaklingsbundin kennsla var óframkvæmanleg .
Aukning ónæðis og hegðunarvanda , sér í lagi hjá stúlkum .
Erfiðleikar í stjórnun bekkjardeilda og aukið stress bæði hjá kennurum og nemendum .
Auk þess sem að hið opinbera dró úr þjónustu sinni við börn urðu foreldrar að draga úr útgjöldum .
Greiddar tómstundir og íþróttir barnanna voru iðulega það fyrsta sem fellt var niður í aukalegum útgjöldum heimilisins .
Fyrir börnin þýddi kreppa Finna minnkað eftirlit fullorðinna , aukna ábyrgð á ástandi heimilisins , upplifun mikillar vanlíðunar heima fyrir , minna aðhald í skóla , lélegri menntun og aukið andlegt álag .
Umhverfi barna einkenndist af samskiptum við yfirkeyrt fullorðið fólk , hvort sem það var heima , í skóla eða leikskóla .
Sökum eigin vanlíðunar urðu fullorðnir einstaklingar óaðgengilegir þegar eitthvað bjátaði á í lífi barnanna ; það sem meira er : þeir fullorðnu juku á óstöðuleika í uppvexti og höfðu þar með neikvæð áhrif á þroskaferil barnanna .
Erum við að feta í fótspor Finna ? Ekki ber á öðru en að íslensk stjórnvöld og sveitarfélög séu að feta sömu slóð og Finnar .
Daglega heyrir maður af því að verið er að stækka bekkjardeildir , miðar berast foreldrum þar sem óskað er eftir hráefni til að hægt sé að kenna skapandi handavinnu .
Umræða um að ekki eigi að endurnýja ráðningu stundakennara eða lausráðinna .
Jafnvel að leggja eigi niður tómstundaheimili skóla .
Þessar aðgerðir eru ekki til neins annars fallnar en að auka þjóðfélagslegan kostnað okkar til lengri tíma litið og valda ótal börnum og foreldrum þeirra ómældum þjáningum .
Andlegt heilbrigði barna okkar verður ekki metið til fjár .
Ekkert foreldri vill þurfa að feta þau þungu spor sem liggja að geðheilbrigðiskerfinu með barnið sitt sér við hönd .
Ekkert skiptir meira máli en að standa vörð um þroska og geðheilsu barna okkar .
Því er það brýnt að íslensk stjórnvöld líti til reynslu Finna , læri af henni og forðist sömu mistök og þeir gerðu .
Að hætta geðheilsu barna okkar er undir öllum kringumstæðum það sama og að halda aurnum en henda krónunni .
Reynsla Finna kennir okkur að það að draga úr stoðþjónustu við börnin okkar mun koma okkur í koll .
Stöndum vörð um börnin okkar og viðhöldum því ágæta kerfi sem við höfum byggt upp í kringum þau .
Andleg heilbrigði er eitt það mikilvægasta sem nokkur einstaklingur býr við .
Höfundur er sálfræðingur og ráðgjafi hjá Geðhjálp .
