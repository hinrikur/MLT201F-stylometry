VÖNDUÐ ferilsskrá er lykiltæki í allri atvinnuleit .
Mörgum kann þó að koma á óvart hversu snúið það getur verið að setja allan starfs- og menntaferilinn á blað , og þannig að ferilsskráin sé bæði skýr og grípandi , og gefi vandaða mynd af styrkleikum og þekkingu umsækjandans .
Á netinu má finna heilan haug af leiðbeiningum um hvernig skrifa á ferilsskrá ( e. CV , Curriculum Vitae , Résumé ) og er gagnlegt að skoða þau ráð sem þar eru í boði enda hafa hinar ótalmörgu mannvitsbrekkur netsins oft ólíkar hugmyndir um hvernig hin fullkomna ferilsskrá á að vera .
Einnig eru hefðir ólíkar milli landa , og jafnframt geta mismunandi ferilsskrár tíðkast hjá ólíkum starfsstéttum .
Auk leiðbeininga á netinu er hægt að fá leiðsögn hjá starfs- og námsráðgjöfum og einnig mörgum ráðningarstofum og stéttarfélögum þar sem sérfróður fulltrúi getur aðstoðað við að koma ferilsskránni í rétt horf .
Stöðluð uppbygging Ferilsskrá byrjar á grunnupplýsingum um nafn , heimilisfang , símanúmer og tölvupóstfang .
Þá getur verið gott að taka saman stuttan texta um umsækjandann þar sem eru t.d. dregin fram nokkur aðalatriði á starfsferlinum sem eiga sérstaklega við það starf sem sóst er eftir .
Síðan tekur við upptalning á starfsreynslu umsækjandans í öfugri tímaröð , og þar á eftir upptalning á menntun og þjálfun í öfugri tímaröð .
Í sumum löndum tíðkast að telja menntun á undan starfsreynslu , sérstaklega ef umsækjandi hefur nýlokið námi .
Margir telja þvínæst upp aðra sérhæfða þekkingu , s.s. tungumálakunnáttu .
Að endingu má taka saman helstu áhugamál umsækjandans , t.d. íþróttaiðkun eða félagsstörf til að gefa aðeins dýpri og persónulegri mynd af umsækjandanum .
– Hver veit nema brennandi áhugi á íþróttum eða hlutverk í bílskúrsbandi ráði úrslitum um ráðningu .
Hnitmiðað og heiðarlegt Það er talið óæskilegt að ferilsskrár séu lengri en tvær A4 síður , nema í fræðasamfélaginu þar sem oftast er ætlast til þess að umsækjendur afhendi ítarlega skrá yfir störf sín og skrif .
Að sjálfsögðu verða allar upplýsingar í ferilsskránni að vera réttar og þarf að varast hvers konar ýkjur eða " hagræðingar .
" Uppsetningin verður líka að vera skýr , skipulögð og læsileg .
Ef starfsferillinn er stuttur er lítið að græða á því að teygja lopann en óhætt að bæta við örlítið ítarlegri upplýsingum en annars væri gert .
Ef ferillinn er langur og margbrotinn er ráðlegt að grisja og draga saman svo að aðeins aðalatriðin komi fram .
Þess þarf síðan að gæta vandlega að engar villur séu í ferilsskránni : að stafsetningin sé í lagi og öll ártöl , stöðuheiti og staðreyndir í lagi .
Ekki er nauðsynlegt að hafa mynd af umsækjenda í ferillskránni , og í sumum löndum þykir það jafnvel óæskilegt .
Á Íslandi er vaninn að telja einnig upp meðmælendur , en þess þarf þá að gæta að viðkomandi hafi gefið leyfi sitt fyrir því og viti af þeim möguleika að vinnuveitandi hafi við hann samband .
Klæðskerasniðið plagg Gott er að hafa í huga þann möguleika að gera ólíka ferilsskrá fyrir ólíkar starfsumsóknir .
Með breyttri uppröðun og áherslum má draga fram styrkleika sem eiga við ákveðið starf í einni ferilsskrá , en draga svo fram aðra styrkleika fyrir aðra lausa stöðu .
Einnig er gagnlegt að hafa eintak af ferilsskránni á ensku t.d. ef áhugi er á að vinna erlendis eða fyrir erlend fyrirtæki hér á landi .
Í hnotskurn » Ferilskráin veitir góða yfirsýn yfir styrkleika og veikleika og getur því gagnast bæði við að skipuleggja framtíðina s.s. með áherslum í símenntun , eða við atvinnuleit .
» Þumalfingursreglan er að ferilsskráin sé stutt og hnitmiðuð , en í sérstökum tilfellum s.s. í fræðasamfélaginu , er hefðin að CV-ið sé langt og ítarlegt og telji upp allar helstu rannsóknir og skrif .
» Á netinu má finna aragrúa af leiðbeiningum um hvernig á að skrifa ferilsskrá , en hafa verður í huga að hefðir og áherslur geta verið ólíkar milli landa .
Í Bandaríkjunum þykir t.d. verra að láta mynd af umsækjanda fylgja með .
» Stéttarfélög , ráðningarskrifstofur , námsráðgjafar og símenntunarmiðstöðvar veita aðstoð við gerð ferilsskrár .
