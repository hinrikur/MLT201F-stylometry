Eftir Ingvar Örn Ingvarsson ingvarorn@mbl.is Almannarómur segir að krákur séu fremur vel gefnir fuglar og líklega muna einhverjir eftir krákunni í Eden sem hafði ágætis orðaforða og var hin besta skemmtun fyrir unga sem aldna .
Fuglar af hröfnungaætt eru algengir á norðurhveli jarðar og hefur gáfnastimpillinn loðað við þá í langan tíma , meðal annars voru þeir Huginn og Muninn hrafnar Óðins og táknuðu visku og spádómsgáfu .
Krákur og skyldir fuglar bregða oft á leik og geta verið stríðnir en fáum hefur líklega dottið í hug að krákur geti bjargað sér með því að útbúa áhöld .
Vandinn leystur Það eru sem sagt ekki aðeins simpansar og menn sem hafa gáfur til að útbúa og nota verkfæri heldur geta krákur það líka .
Á Youtube má sjá stutt myndskeið með kráku sem reynir að næla sér í mat úr djúpu röri .
Rörið er of hátt til þess að krákan nái með goggnum alla leiðina í matinn , sem er í lítilli fötu með hanka .
Krákan bregður því á það ráð að ná í lítinn vír svo hún nái alla leið í hankann á fötunni .
Eftir nokkrar tilraunir áttar krákan sig á því að þetta mun ekki ganga upp og þá tekur hún vírinn upp úr og beygir endann á honum í krók .
Þar næst reynir hún aftur við hankann á fötunni og eftir tvær til þrjár tilraunir hefur hún heppnina með sér , dregur fötuna upp úr og kemst í ætið .
Myndbandið má sjá á Youtube með því að slá inn í leitina " Tool-Making Crows " .
Það voru vísindamenn við háskólann í Oxford sem stóðu að tilrauninni og hefur hún vakið talsvert mikla athygli og hafa vísindamennirnir skráð niður fleiri verkefni sem krákurnar , sem eru af svokallaðri Ný-Kaledóníu-krákutegund , hefur leyst farsællega .
Meðal annars hafa krákur notað áhöld til að ná í enn önnur áhöld og má því vera ljóst að þær geta leyst nokkuð flókin verkefni .
Klárustu krákurnar virðast þó vera frá Japan því þær hafa fundið leið til að opna múskathnetur .
Krákurnar fljúga upp með hneturnar og sleppa þeim á vegi , bíða svo eftir að bílar aki yfir þær og hirða svo upp innihaldið .
Það sem kemur hinsvegar verulega á óvart er að krákurnar áttuðu sig á því að þetta var áhættusamt , því tóku þær upp á því að sleppa hnetunum á gangbrautum og hirða þær upp þar þegar gangandi vegfarendur fara yfir á grænu ljósi – og bílarnir eru stopp .
Það má sjá myndskeið af þessu á Youtube með því að slá inn " Wild crows inhabiting the city use it to their advantage " .
