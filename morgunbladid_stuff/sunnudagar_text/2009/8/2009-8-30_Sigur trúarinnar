Eftir Ingvar Örn Ingvarsson ingvarorn@mbl.is Raunveruleikaþættir njóta enn mikilla vinsælda en svo virðist sem nauðsynlegt sé að róa sífellt á ný mið til að viðhalda áhuga áhorfenda .
Með það að leiðarljósi hefur tyrknesk sjónvarpsstöð farið af stað með afar óvenjulegt raunveruleikasjónvarp þar sem þátttakendur , sem eiga að vera trúlausir , mæta fulltrúum algengustu trúarbragðanna sem munu reyna að snúa þeim til sinnar trúar .
Vatíkanið hefur þegar tilkynnt að prestur frá þeim muni taka þátt í sjónvarpsþættinum ef marka má þýska tímaritið Der Spiegel .
Þá verða þar einnig múslimaklerkur , búddamúnkur , rabbíni og prestur frá rétttrúnaðarkirkjunni .
Ögrandi efni Efni þáttarins þykir nokkuð ögrandi í Tyrklandi en trúrækni í landinu er afar mismunandi eftir landshlutum .
Það er sjónvarpsstöð í Istanbúl sem er rekin af Seyhan Soylu sem mun framleiða þættina en Soylu hefur áður ögrað Tyrkjum , t.d. með því að fara í kynleiðréttingaraðgerð fyrir nokkrum árum .
Istanbúl er vel að merkja afar frjálslynd miðað við marga aðra landshluta Tyrklands .
Ferill Soylu er nokkuð fjölbreyttur en Soylu , sem er 36 ára gömul , hefur meðal annars starfað sem lögregluþjónn og blaðamaður og svo hefur hún setið fyrir á forsíðu Playboy í Tyrklandi sem og tekið þátt í pólitísku starfi .
Soylu er sjálf múslimi og segir hún tilganginn með raunveruleikaþættinum að hjálpa fólki að finna trúna .
Sjónvarpsstöðin gæti átt von á sektum eða jafnvel sviptingu útsendingarleyfis en þó gæti hún sloppið með skrekkinn þar sem sumir telja að raunveruleikaþátturinn muni veita fólki sem almennt veit afar lítið um trúarbrögð annarra innsýn í heim sem oftast er nokkuð lokaður .
Þannig gæti Soylu enn og aftur orðið til þess að stokka upp viðteknar skoðanir fólks í heimalandi sínu , líkt og hún hefur gert oft áður .
