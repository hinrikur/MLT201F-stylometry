HLJÓMSVEITIN Aerosmith mun ekki ljúka tónleikaferð sem hún hóf í byrjun sumars og átti að standa fram í miðjan september .
Bandið sendi frá sér tilkynningu á föstudaginn þess efnis og bað aðdáendur sína afsökunar .
Ástæðan er sú að söngvari Aerosmith , Steven Tyler , féll niður af sviði á einum tónleikum sveitarinnar í síðustu viku þegar hann var að dansa við lagið " Love in an Elevator " .
Læknar hafa ráðlagt söngvaranum að taka sér frí til að hann jafni sig fullkomlega en hann axlarbrotnaði og fékk gat á hausinn .
Fallið leit ekki út fyrir að vera slæmt hjá Tyler en hann er orðinn 61 árs gamall og alltaf grindhoraður svo líklega þarf ekki mikið til að bein brotni .
Aerosmith-menn voru mjög leiðir yfir því að þurfa að fresta túrnum og vonuðu að aðdáendur erfðu það ekki við þá .
Þeir áttu eftir um fimmtán tónleika víðsvegar um Ameríku á næstu vikum .
