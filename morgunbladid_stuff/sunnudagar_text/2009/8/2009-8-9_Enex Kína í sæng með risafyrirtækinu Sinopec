Eftir Baldur Arnarson baldura@mbl.is Kínverska risafyrirtækið Sinopec og Enex Kína , jarðvarmafélag í eigu Geysis Green Energy ( 75% ) og Reykjavik Energy Invest ( 25% ) , hafa tekið höndum saman um sameiginlega uppbyggingu jarðvarmaveitna í þessu fjölmennasta ríki heims , sem telur um 1.300 milljónir manna .
Sinopec fer með ráðandi hlut í félaginu ( 51% hlutafjár ) en Enex Kína með afganginn .
Samningurinn þykir viðurkenning á íslenskri jarðhitatækni í Kína en þar ber hæst uppbyggingu Enex Kína á jarðvarmaveitu í Xianyang í Shaanxi-héraði , borg með um hálfa milljón íbúa .
Sú veita náði því marki í fyrra að jafnast á við hitaveituna í Reykjanesbæ að umfangi og er stefnt að því að hún fimmtánfaldist , úr rúmlega milljón upphitaðra húsnæðisfermetra nú , í um 15 milljónir húsnæðisfermetra innan nokkurra ára .
Verkefnin geta því verið gríðarstór en umfangið fer og mun fara eftir aðstæðum hverju sinni .
Næsta verkefnið í Hebei-héraði Fyrsta sameiginlega verkefni fyrirtækjanna er að halda áfram uppbyggingunni í Xianyang .
Næsti áfangi verður svo í Xiong-sýslu í Hebei-héraði þar sem áætlað er að hita upp 300.000 fermetra með jarðvarmaveitu þegar á þessu ári og svo milljón fermetra 2010 .
Önnur verkefni sem fyrirhuguð eru eru í Shandong-héraði , skammt frá höfuðborginni Peking , en Jiang Zhu , svæðisstjóri Geysis Green Energy í Asíu , með aðsetur í Shanghai , segir aðspurður ekki tímabært að upplýsa um frekari verkefni að svo stöddu .
Hvað snertir möguleika jarðvarmans í Kína bendir Jiang á að varmagildi jarðhitans þar í landi hafi verið áætlað 250 milljarðar tonna – og er þá miðað við varmagildi úr hefðbundnum kolum – samanborið við 188,6 milljarða tonna varmagildi í áætluðum kolabirgðum í landinu .
Mögulegt varmagildi – sá varmi sem sækja má í orkugjafann – er því með öðrum orðum um þriðjungi meiri í jarðvarmanum en í kolunum .
Kínverska stjórnin fer með mótun orkustefnunnar í landinu og segir Jiang það koma jarðvarmanum til góða að hún hafi einsett sér að auka veg endurnýjanlegrar orku , með það að markmiði að hlutur hennar í orkuframboðinu fari í 10% árið 2010 í 15% fyrir 2020 .
Jafnframt sé að því stefnt að lækka hlutfall kola í orkuframboðinu úr 73% nú í 68% 2010 og svo niður í 60% árið 2020 .
Ódýrara en að hita upp með kolum Jiang segir hitun með jarðvarma samkeppnishæfa við hitun með varma sem sóttur er í kol .
" Kostnaðurinn við jarðvarmahitun er um þrír fjórðu af kostnaðinum við húshitun með kolum .
Verð á kolum hefur farið hækkandi í Kína og því er útlitið gott fyrir jarðvarmann í Kína .
Við þetta bætist að jarðvarmavirkjunum fylgir kolefniskvóti , vegna þess samdráttar í koldíoxíðlosun sem starfsemi þeirra býður upp á , en hann má síðan endurselja fyrir umtalsverðar fjárhæðir .
" – Hvaða fjárhæðir er hér verið að tala um ? " Ég get nefnt sem dæmi að fyrir hverja 100.000 húsnæðisfermetra sem hitaðir eru upp með jarðvarma fæst kolefniskvóti að andvirði frá 60.000 til 80.000 evra .
Sú viðbót er mikilvæg fyrir reksturinn sem stendur að öðru leyti fyllilega undir sér .
Það er góð arðsemi af rekstrinum .
" Mikill áhugi stjórnvalda Eins og fram hefur komið í Morgunblaðinu sýna kínversk stjórnvöld jarðvarmauppbyggingunni áhuga og má rifja upp þau orð Zhaos Zhengyong , fyrsta aðstoðarríkisstjóra Shaanxi-héraðs , að Wen Jiabao , forsætisráðherra Kína , hafi sýnt persónulegan áhuga á samstarfi við íslensk fyrirtæki á þessu sviði .
Jiang tekur aðspurður undir að Kínastjórn sýni uppbyggingunni áhuga og bendir í því samhengi á að forstjóri Sinopec hafi ígildi stöðu ráðherra í Kína .
" Reynslan í Xianyang hefur sýnt okkur hversu arðbær jarðvarmaverkefni geta verið í Kína .
Nú hefst sókn á önnur svæði í Kína með öflugum innlendum aðila .
Þetta sýnir að minni hyggju hversu mikils metin íslensk jarðhitaþekking er í Kína .
" Eitt stærsta fyrirtæki heims Kínverska ríkisfyrirtækið Sinopec er 9. stærsta fyrirtæki heims , ef horft er til markaðsvirðis , samkvæmt árlegum lista tímaritsins Fortune , Global 500 , sem birtur var í ársbyrjun .
Á vefsíðu Fortune segir að Sinopec hafi um 80% hlutdeild á kínverska olíumarkaðnum .
Starfsmenn eru sagðir 639.690 en ef dótturfyrirtæki eru talin með fer fjöldi þeirra yfir milljón .
Umsvifin eru gríðarleg : veltan á fjáhagsárinu 2008 var tæpir 208 milljarðar dala eða sem svarar 26.135 milljörðum króna miðað við núverandi gengi .
Þá var hagnaður ársins 2008 um 246 milljarðar króna eða um 53% minni en 2007 , sem skýrist af hækkandi innkaupsverði á olíu .
Fyrirtækið er í senn olíu- og gasvinnslurisi og umsvifamikið í efnaiðnaði .
Sinopec Star er dótturfélag olíurisans en það hefur á stefnu sinni að endurnýjanleg orka verði ein af þremur meginstoðunum í rekstri þess .
