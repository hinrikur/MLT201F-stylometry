Á ÞINGFUNDI hinn 19. maí sl. við 1. umræðu um 1. mál yfirstandandi þings , þ.e. um endurskipulagningu þjóðhagslega mikilvægra atvinnufyrirtækja , kom eftirfarandi athugasemd frá 3. varaforseta , Steinunni Valdísi Óskarsdóttur , við ræðu eins af nýju þingmönnunum : " Forseti vill minna háttvirta þingmenn á að þegar þeir ávarpa ráðherra að nota orðið hæstvirtur og eins þegar þingmenn eru ávarpaðir að nota orðið háttvirtur .
" Slíkar athugasemdir eru ekki óalgengar í þingsal Alþingis .
Einnig gilda ákveðnar venjur um hvernig ávarpa megi forseta Alþingis , sbr. upplýsingaritið " Háttvirtur þingmaður " .
Hann má t.d. alls ekki ávarpa " háttvirtur forseti " heldur annaðhvort " herra / frú forseti " , bara " forseti " eða " hæstvirtur ( -i ) forseti " , en síður " virðulegur ( -i ) forseti " , þótt hið síðastnefnda ávarp heyrist oft og tíðum í þingsal .
Þar heyrist jafnframt talað um háttvirtar þingnefndir , hæstvirta ríkisstjórn og hið háa Alþingi .
Hinn 15. maí sl. vék forseti Alþingis , Ásta Ragnheiður Jóhannesdóttir , í ávarpi sínu m.a. að hinni miklu endurnýjun þingmanna .
Hún sagði : " Í slíkri endurnýjun felast mörg tækifæri til breytinga , en mestu skiptir þó í því sambandi að þær breytingar séu til bóta .
" Einnig kom fram í máli hennar : " Þegar áföll verða af þeirri stærðargráðu sem samfélag okkar hefur mátt þola þarf engan að undra þótt traust á helstu stofnunum samfélagsins bíði hnekki og er Alþingi þar ekki undanskilið .
Ég lít því svo á að eitt af mikilvægustu verkefnum okkar verði að endurvinna traust landsmanna til Alþingis sem stofnunar og til okkar sem fulltrúa þeirra .
Þar þurfum við öll að leggjast á eitt .
" Vinnubrögð og venjur Alþingis hafa verið sígilt umfjöllunarefni um langa hríð , ekki síst meðal þingmannanna sjálfra .
Hér verða nefnd þrjú dæmi .
Á þingsetningardegi 1. október 2005 sagði þáverandi forseti Alþingis , Sólveig Pétursdóttir , m.a. : " Þótt mikilvægt sé fyrir stofnun eins og Alþingi að halda fast í hefðir og venjur verður þingið eigi að síður að laga sig að tíðaranda og þjóðlífsbreytingum hverju sinni .
" Í Silfri Egils á RÚV 9. mars 2008 lýsti Guðfinna Bjarnadóttir , þáverandi þingmaður , sem kom ný inn á þing árið 2007 , þeirri skoðun sinni að hún teldi að vinnubrögðin á Alþingi væru ekki nútímaleg og sagðist vafalaust geta nefnt 100 dæmi máli sínu til stuðnings .
Hún undirstrikaði mikilvægi þess að horft væri gagnrýnum augum á hlutina í þágu fólksins og framtíðarinnar .
Þá hefur einn af þingmönnum Borgarahreyfingarinnar , Þór Saari , talið ástæðu til að reyna að vinna gegn hefðum og reglum , bæði skráðum og ekki síður óskráðum , sem gilda á Alþingi , sbr. frétt á Smugunni 6. maí sl. Hann nefndi sem dæmi skyldu til að vera með hálsbindi í þingsal og að ávarpa með " háttvirtur " og " hæstvirtur " .
Forsætisnefnd hefur nú afnumið bindisskylduna .
Eftir standa fyrrnefnd ávarpsorð sem ekki eru aðeins óþörf , úrelt , langdregin og síendurtekin , heldur hafa þau þar að auki þann eiginleika að ala á þeim grundvallarmisskilningi að ráðherrar séu þingmönnum æðri , en eins og kunnugt er byggist íslensk stjórnskipun á meginreglunni um þrígreiningu ríkisvaldsins og þingræðisreglunni .
Í hinu orðinu kvarta þingmenn síðan yfir því að Alþingi sé ekki sýnd nægileg virðing .
Varðandi tilvitnuð orð forseta Alþingis um mikilvægi þess að endurvinna traust , er spurning hvert sé viðmiðið , enda hefur traust þjóðarinnar til Alþingis almennt verið lítið undanfarin ár þótt það sé e.t.v. í sögulegu lágmarki nú .
Þegar stjórnskipunarleg rök sem og almenn skynsemisrök duga ekki til er raunhæft að spyrja hvort ekki sé rétt að Alþingi afnemi fyrrnefnd ávarpsorð út frá sjónarmiðum aukinnar skilvirkni .
Slíkt væri í takt við þá ákvörðun sem tekin var á sínum tíma um að stytta ræðutímann á Alþingi .
Styðjast mætti við ávarpshefðir sem þróast hafa í nefndum þingsins .
Hér hefur verið fjallað um eina af fjölmörgum venjum Alþingis sem tímabært er að afnema .
Um væri að ræða breytingu til bóta , sbr. tilvitnuð orð forseta Alþingis .
Loks er vert að nefna vinnubrögð sem hafa viðgengist um langt skeið í þinginu og eru orðin að eins konar óskráðri venju , þ.e. að bregðast lítt við tilteknum ábendingum þeirra eftirlitsstofnana sem starfa á þess vegum .
Hér er átt við ábendingar umboðsmanns Alþingis um meinbugi á lögum og ábendingar Ríkisendurskoðunar um vankanta á hinu íslenska rammafyrirkomulagi fjárlagagerðar , og að verklagsregla í tengslum við aukafjárveitingar brjóti í bága við stjórnarskrá , fjárreiðulög og reglugerð um framkvæmd fjárlaga .
Skýrsla sérfræðinganefndar um eftirlitshlutverk Alþingis , sem forseti Alþingis hefur tilkynnt um að sé væntanleg síðar í sumar , mun þó vonandi varpa skýrara ljósi á ábyrgðarhlutverk Alþingis á því sviði og hvetja þingið enn frekar til að taka upp vandaðri og nútímalegri vinnubrögð .
Höfundur er lögfræðingur , MSc í stjórnun og stefnumótun .
