12. ágúst 1979 : " Ekki bætir það svo úr skák , að mitt á meðal okkar er fjöldi manns , sem telur það sína pólitísku og trúarlegu köllun að gera lítið úr hörmungum þeirra þjóða , sem eru ofurseldar alþjóðakommúnismanum .
Valdhafar Víet Nam og Kambódíu eiga hér sín ginningarfífl .
Og ýmsir valdamiklir menn í þjóðfélaginu kalla til gistivináttu við ráðamennina í Kreml .
Afstaða þessara manna gagnvart eigin þjóð lýsir sér svo í því , að hvatt er til lögbrota og hvert tækifæri notað til að brjóta niður efnahag landsins , ef því er að skipta .
Svo mikið er blygðunarleysið , að t.a.m. Svavar Gestsson viðskiptaráðherra notaði fyrsta daginn í valdastólnum til þess að hlakka yfir því , að hann ætti velgengni sína að þakka skipulögðum lögbrotum til þess að brjóta á bak aftur löglega kjörna ríkisstjórn í landinu .
Á hinn bóginn ætlaðist hann til að sér yrði hlýtt , þegar hann setti gerðardóm á sjómenn .
" 13. ágúst 1989 : " Stjórnendur einkafyrirtækja hafa gert sér ljóst , að þeim samdrætti , sem nú stendur yfir í efnahags- og atvinnumálum verður að mæta í rekstri fyrirtækjanna með stórauknu aðhaldi , fækkun starfsmanna og aukinni hagræðingu á allan veg .
Ríkisstjórnin hefur enn ekki horfzt í augu við þennan veruleika nema að litlu leyti .
Vissulega ber að meta það að yfirvinna á vegum ríkisins hefur minnkað á þessu ári .
Það er líka eftirtektarvert að fjölgun starfsmanna hins opinbera er minni en áður .
En þetta er ekki nóg .
Hér þarf margfalt sterkari tök .
Steingrímur Hermannsson virðist gera sér þetta ljóst þegar hann segir að þjóðin hafi reist sér hurðarás um öxl .
Á hans herðum hvílir hins vegar sú ábyrgð að hafa forystu um hvernig við skuli bregðast .
Því miður er stundum töluverður munur á orðum og athöfnum forsætisráðherra .
Yfirlýsingar hans sýna að hann gerir sér grein fyrir í hverju vandinn er fólginn , en hið sama verður ekki sagt um gerðir ríkisstjórnarinnar .
" 