Íslensk heimildarmynd .
Leikstjórn og handrit : Þóra Tómasdóttir .
Viðmælendur : Þóra B. Helgadóttir , Erna B. Sigurðardóttir , Ólína G. Viðarsdóttir , Katrín Jónsdóttir , Guðrún Sóley Gunnarsdóttir , Edda Garðarsdóttir , Dóra Stefánsdóttir , Sara Björk Gunnarsdóttir , Dóra María Lárusdóttir , Hólmfríður Magnúsdóttir , Margrét Lára Viðarsdóttir , Greta Mjöll Samúelsdóttir o.fl. liðsmenn ísl. kvennalandsliðsins fyrr og síðar ; Sigurður Ragnar Eyjólfsson , Guðni Kjartansson o.fl. Kvikmyndataka : Hrafnhildur Gunnarsdóttir og Bergsteinn Björgúlfsson .
Klipping : Elísabet Rónaldsdóttir .
Tónlist : Barði Jóhannsson .
Framleiðandi : Hrafnhildur Gunnarsdóttir .
Krumma Films .
Ísland 2009 .
ÞAÐ er ekki svo ýkja langt síðan að leikmenn þurftu að dinglast með ónefnt líffæri á milli fótanna til að fá að þjálfa og keppa í knattspyrnu .
Jafnrétti kynjanna á því miður enn langt í land en kvennaboltinn er eitt af jákvæðum merkjum þess að kynjamismunun er blessunarlega á undanhaldi .
Hin fróðlega og skemmtilega heimildarmynd Stelpurnar okkar gefur góða innsýn í hversu langt þær hafa náð á tiltölulega skömmum tíma , en hún segir frá baráttu kvennalandsliðsins við að tryggja sér sæti í riðlakeppni Evrópumeistaramótsins í Finnlandi núna síðar í mánuðinum .
Það er engu líkara en þær Hrafnhildur framleiðandi og Þóra leikstjóri séu gæddar sagnaranda .
Þær hófu verkefnið fyrir röskum tveimur árum þegar þátttaka var fjarlægur draumur sem engu fótboltalandsliði hafði tekist að nálgast til þessa , kvennalandsliðið er það fyrsta í Íslandssögunni til að komast í riðlakeppni á stórmóti .
Þær stöllur eltu hóp afrekskvennanna um Evrópu þvera og endilanga , skrásettu frækna sigra og fáein töp og jafntefli liðsins .
Við fylgjumst m.a. með þeim flengja Grikki , Slóvena og Serba og ná sætum úrslitum á móti Frökkum í Laugardalnum .
Ekki er síður áhugavert að fá að kíkja á bak við tjöldin , sjá hvað er að gerast í búningsklefanum fyrir og eftir leiki og ekki síst í hálfleik , hlýða á " messur " þeirra Sigurðar Ragnars þjálfara og Guðna Kjartans aðstoðarþjálfara .
Upplifa spennuna í andrúmsloftinu , vonbrigðin , gleðina , glæsileg tilþrif á vellinum , en leikstjórinn lýsti því yfir að hún hefði ekki haft hundsvit á fótbolta þegar hún byrjaði gerð myndarinnar og væri ekki enn alveg klár á rangstöðureglunum .
Sem er aðeins til bóta því það hjálpar til við að gera Stelpurnar okkar frumlega og gjörólíka hefðbundnum tökum af knattspyrnuleikjum .
Mikið er um óvenjuleg sjónarhorn og nýstárlega nálgun við umfjöllunarefnið .
Það vantar eiginlega ekkert annað en sturtuskotin ! Reynsla Hrafnhildar framleiðanda kemur að miklum notum , en hún stjórnar einnig hugvitssamlegri kvikmyndatökunni ásamt Bergsteini .
Tónlist Barða er smekkleg og einföld , mikið um trumbuslátt sem er vel við hæfi .
Stelpurnar koma mismikið við sögu eins og gengur , við kynnumst bakgrunni nokkurra þeirra , ekki síst Gretu Mjallar , afburðaleikmanns sem lendir í sárum meiðslum á ögurstund , og hinnar sókndjörfu Margrétar Láru , sem ólst upp á vellinum í Vestmannaeyjum – eins og önnur af okkar bestu og metnaðarfyllstu fótboltahetjum , Ásgeir Sigurvinsson .
Það er ekki ofsögum sagt að myndin undirstrikar rækilega að Stelpurnar okkar hafa stolið senunni af strákunum í fótboltanum að undanförnu .
Hún styrkir þær sem sameiningartákn , skerpir á þeim fókusinn þegar lokatakmarkið er í nánd .
Stappar í þær stálinu , er okkur áhorfendum andleg upplyfting þegar við þurfum sannarlega á henni að halda .
Áfram stelpur , þið eruð bæði hrífandi og hæfileikaríkar .
Markmiðinu er náð , allt sem vinnst til viðbótar er aukabónus .
Sæbjörn Valdimarsson Þær drógu vagninn af stað Eins og kemur fram hér á undan er kvennaknattspyrna ung íþróttagrein hérlendis .
Það var ekki fyrr en á 8. áratugnum sem hún fór að kveðja sér hljóðs í einhverjum mæli .
Fyrsti opinberi A-landsleikurinn var t.d. ekki fyrr en í september árið 1981 .
Andstæðingarnir voru Skotar , okkar næstu nágrannar , og unnu þeir leikinn 3:2 .
Margir frábærir leikmenn urðu til þess að vekja áhuga á kvennaboltanum , sem hafði fram til þessa verið einokaður af körlum .
Þær eru allar minnisstæðar afrekskonurnar sem drógu vagninn ; Ásta B. Gunnlaugsdóttir , Guðrún Sæmundsdóttir , Ragnheiður Víkingsdóttir , Ragna Lóa Stefánsdóttir , Ásthildur Helgadóttir , Brynhildur Valsdóttir , að ógleymdum baráttujaxlinum og markamaskínunni Olgu Færseth .
Þær og margar fleiri voru frábærir brautryðjendur sem þurftu ekki aðeins að berjast við andstæðingana á vellinum heldur fordóma utanvallar .
