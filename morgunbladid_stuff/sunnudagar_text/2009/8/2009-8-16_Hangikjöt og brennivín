" KRAKKARNIR tóku af mér ráðin .
Ég ætlaði nú bara að vera hógvær og láta lítið bera á þessu en þau vildu nú endilega að ég héldi nú einu sinni upp á afmælið , " segir Ólafur Egilsson , bóndi á Hundastapa í Borgarbyggð , sem er sjötugur í dag .
Afmælisveislan var haldin í gærkvöld í félagsheimilinu Lyngbrekku og var hangikjöt og uppstúf á borðum .
Með því var drukkið malt og appelsín og sterkari drykkjarföng á eftir , að sögn Ólafs .
" Það er ómögulegt að gefa mönnum brennivín á sunnudagskvöldi og enginn getur svo mætt í vinnu daginn eftir , " segir hann .
Ólafur kveðst yfirleitt hafa reynt að koma sér í burtu á stórafmælum , eins og hann orðar það .
" Það var ansi gott þegar ég var fimmtugur .
Þá fór ég í ferðalag norður og dvaldist í góðu yfirlæti í Hrísey .
Ég hafði aldrei komið þangað áður .
" Ólafur er frá Borgarnesi og starfaði hjá Kaupfélaginu þar áður en hann byrjaði að búa .
, , Ég náði í heimasætuna á bænum , Ólöfu Guðmundsdóttur , og við tókum við búinu þegar mágur minn missti heilsuna .
Ég skipti við hann .
Hann fékk mína íbúð í Borgarnesi .
" Ólafur og Ólöf eiga 5 börn , 12 barnabörn og 4 barnabarnabörn .
