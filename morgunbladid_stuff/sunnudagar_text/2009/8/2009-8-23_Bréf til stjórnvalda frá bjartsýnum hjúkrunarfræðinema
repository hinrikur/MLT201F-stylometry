KÆRU stjórnvöld , þið eruð snillingar ! Þökk sé ykkur er frábært að læra hjúkrunarfræði í dag .
Framtíðarhorfurnar eru svo góðar að ég held að engin stétt eigi jafn bjartsýna nema ! Fyrir einhverju síðan skrifaði ég ykkur bréf þar sem ég bað ykkur að hætta að drepa hugsjónir hjúkrunafræðinema þar sem tilhugsunin um launin sem biðu okkar eftir útskrift áttu það til að drepa niður þá hugsjón sem námi svo margra okkar fylgdi .
Hugsjónir borga jú ekki reikninga .
Núna er hugsjónin ekki mitt helsta áhyggjuefni .
Þegar ég hóf nám 2006 var okkur lofað því að nóg væri af störfum handa okkur öllum , og að allir ættu að geta unnið við það svið sem þeir vildu .
Þökk sé ykkar æðislegu aðgerðum þá er ekki lengur öruggt að við getum fengið starf eftir útskrift – ég tala nú ekki um þá staðreynd að fá okkar munu geta starfað við það svið sem áhuginn er mestur fyrir .
Frábært hjá ykkur ! Nú er einnig talað um uppsagnir hjúkrunarfræðinga og hjúkrunarfræðinema á Landsspítalanum í vetur , þannig að tímarnir eru jafnvel enn meira spennandi ! Þetta er eins og lottó – ætli ég vinni um helgina eða ætli ég vinni ekki ? Ég iða allavega allur í skinninu og skemmti mér konunglega .
Það er svo sannarlega frábært að vera háskólanemi í dag .
Ég og kærasta mín erum til dæmis það vel efnuð að við fáum ekki húsaleigubætur .
Hvað höfum við annars við þær að gera ? Eflaust myndum við hjónaleysin bara nota bæturnar í bjór þar sem háskólanemum finnst svo gott að drekka bjór og hafa ekkert annað við peningana að gera .
Svo gott hafa háskólanemar það að þeir hafa ekkert við bætur að gera ! Ég sá fram á það einnig að mögulega gæti ég notað einkabílinn minn minna í vetur þar sem okkur háskólanemum væri boðið frítt í strætó .
Núna verð ég líklegast að ganga í skólann ef ég ætla mér að sleppa því að nota einkabílinn þar sem ákveðið hefur verið að bjóða ekki lengur frítt í strætó .
Er nokkuð jafn hressandi og að ganga um 45 mínútna leið í slyddu og roki ? Ef einhver af ykkur ráðamönnum er til í göngutúr þá er ykkur það guðvelkomið að slást í för með mér í vetur ! Ég , ríki háskólaneminn sem hef alltaf efni á bensíni , húsaleigubótum og mat , skal glaður þiggja smá félagsskap á leiðinni í skólann í vetur þegar ég af einskærum hressleika ákveð að ganga í skólann .
Alþingishúsið er bara rétt hjá skólanum mínum þannig að allir ættu að græða á þessum göngutúr .
Ef ég myndi nú ákveða að allar hugsjónir mínar og framtíðardraumar væru farin í veður og vind en þó ákveða að ég vildi vera áfram á Íslandinu góða eru helst þrír kostir í stöðunni .
Í fyrsta lagi get ég hætt í námi og farið á atvinnuleysisbætur ( ef ég hef þá rétt á því ) .
Þá hef ég hærri framfærslu heldur en ef ég held áfram í náminu og eflaust verð ég nógu fátækur þá til að ég geti fengið húsaleigubætur ( sem , þar sem ég verð hættur í námi , munu ekki fara í bjór – ég lofa ! ) .
Í öðru lagi þá get ég alltaf gerst afbrotamaður , og ef ég verð settur í fangelsi mun ég ennþá hafa það betra en ef ég væri áfram í námi ! Spennandi lífsstíll , hærri dagpeningar í fangelsinu og allt það .
Í þriðja lagi get ég farið að ganga í skólann úr Laugardalnum ( nema einhver vilji styrkja mig um reiðhjól eða þá að ég fái far með einhverjum af bílstjórunum ykkar ) , borðað ódýrar núðlur í öll mál og fleira góðgæti í þeim verðflokki , sleppt öllum óþarfa þægindum eins og interneti , skemmtunum og líkamsræktinni .
Mataræðið og göngutúrarnir verða jú til þess að ég ætti að halda mér í fínum holdum í vetur .
Kæru snillingar sem stjórnið landinu .
Ég er alvarlega að hugsa hvort ég vilji borga mína skattpeninga til ykkar og leyfa landinu að njóta þeirrar þekkingar sem ég öðlast í náminu þegar ég hef útskrifast .
Með þær framtíðarhorfur sem blasa við mér og samnemendum mínum ( og ekki einungis í hjúkrunarfræðideildinni ) þá er framtíðin alls ekki björt fyrir þá sem eru í háskólanámi í dag .
Ég er ekki sá eini sem hugsar svona , og ég vona að þið takið þennan gríðarstóra hóp sem nemar á Íslandi eru í dag inn í myndina þegar þið gerið framtíðarplön fyrir landið .
Svo ekki sé talað um þá sem ekkert hafa með brotthvarf okkar að gera – nefnilega þá sem þurfa á þjónustu okkar að halda þegar fram líða stundir .
Kæru snillingar sem stjórnið mínu ástkæra landi – þar sem snilld ykkar hefur fært okkur þangað sem við erum í dag og fengið mig til að skrifa þetta bréf , þá vona ég að snilld ykkar nái lengra en þetta .
Góðar stundir .
Höfundur er hjúkrunarfræðinemi á 4. ári .
