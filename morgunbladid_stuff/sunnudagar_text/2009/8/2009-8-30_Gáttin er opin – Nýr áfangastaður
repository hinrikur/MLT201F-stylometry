FLUGIÐ er undirstaðan , sagði forstjóri Icelandair , Birgir Guðnason , í Morgunblaðsgrein þriðjudaginn 25. ágúst .
Það er vissulega rétt að millilandaflugið er ein forsenda þess að erlendir ferðamenn koma til landsins í þeim mæli sem við höfum séð .
Austfirðingar hafa séð fjölga þeim ferðamönnum sem kjósa að ferðast með Smyrli sjóleiðina til landsins og ferðaþjónustan fagnar fjölgun ferðamanna sem koma með skemmtiferðaskipum .
Þar hefur samstarf fjölmargra hafna og sveitarfélaga sannarlega skilað árangri .
Akureyri – London og Kaupmannahöfn Nú hefur forstjóri Iceland Express , Matthías Imsland , tilkynnt að félagið muni bjóða upp á flug milli London og Akureyrar , auk flugs milli Akureyrar og Kaupmannahafnar næsta sumar .
Þetta eru stórar fréttir fyrir Norðlendinga og afar ánægjulegar fyrir ferðaþjónustuna í landinu , en ekki síður fyrir erlendar ferðaskrifstofur sem geta nú loks boðið eitthvað nýtt ! Þær sjá sér hag í að geta nú boðið erlendum ferðamönnum að fljúga að og frá á tveimur stöðum , þ.e. bæði Keflavík og Akureyri .
Tvær innkomuleiðir auka ferðalög Sú nýjung sem Iceland Express hefur ákveðið að bjóða upp á kemur til með að auka enn frekar ferðalög um landið okkar því nú geta ferðamenn komið og farið um tvo flugvelli að vild en ekki bara fram og til baka að og frá um Keflavík .
Aukin fjölbreytni kallar á aukna eftirspurn , skapar aukin tækifæri og nýja valmöguleika .
Nú fara ferðamenn að fljúga til Keflavíkur , ferðast suður , austur og norður til Akureyrar eða þá um Vesturland / Vestfirði og norður eða öfugt .
Valmöguleikar fyrir ferðamennina tvöfaldast og margfeldisáhrifin fyrir ferðaþjónustuna margfaldast .
Markaðsátak Nú er mikið rætt um nauðsyn þess að fara í sérstakt markaðsátak til að fá fleiri ferðamenn til landsins í haust og vetur , það er auðvitað nauðsynlegt enda fáar leiðir betri til að auka gjaldeyristekjur okkar á skjótan hátt .
Ferðaþjónustan hefur undanfarin ár unnið í sameiningu að eflingu og markaðssetningu landsins með því að bjóða enn fjölbreyttari og betri þjónustu hér innanlands enda mikilvægasta markaðstækið í okkar höndum , þ.e. að bjóða góða þjónustu svo að gott orðspor landsins berist sem víðast , en ekki illt út um allt .
Lenging flugbrautar stóra tækifærið Lenging flugbrautarinnar á Akureyri er grundvöllur þess að nú verður mun hægara um vik að fljúga allt árið á tvo staði hér á landi ! Það þarf auðvitað að markaðssetja og kynna þessa stóru fjárfestingu ef hún á að skila þeim arði sem ætlast er til , því er nauðsynlegt að stjórnvöld og ferðamálastofa og allir þeir sem tengjast ferðamálum hér á landi sameinist um að kynna þennan nýja valkost því hann á eftir að skila íslenskri ferðaþjónustu og íbúum miklum arði á komandi árum .
Markaðsskrifstofa Ferðamála á Norðurlandi MFN er samstarfsverkefni sveitarfélaga og ferðaþjónustufyrirtækja á Norðurlandi .
Það er okkar hlutverk að efla og bæta starfsumhverfi ferðaþjónustufyrirtækja á svæðinu með því að fjölga komum , og lengja dvöl ferðamanna á svæðinu , bæði innlendra og erlendra .
Eitt af forgangsverkefnum okkar er að efla millilandaflug á Akureyrarflugvöll enda teljum við það eina stærstu byggðaaðgerð sem hugsast getur að koma á reglubundnu millilandaflugi allt árið bæði til Kaupmannahafnar og London .
Við erum tilbúin og " húsið opið " Innviðir ferðaþjónustunnar geta tekið við aukinni umferð utan háannatíma , hér er allt til staðar , þ.e. afþreyingin , menningin , fjölbreytt söfn , gisting , frábær skíðasvæði , ísklifur , ævintýralegar gönguleiðir , heita vatnið og öll þjónustan í tengslum við heilsurækt og bætt mataræði , veitingahús og matur úr héraði sem alltaf vekur athygli að ógleymdri norðlenskri náttúru í allri sinni dýrð .
Það þarf aðeins að láta vita að gáttin sé komin , hún sé opin og gestirnir velkomnir ! Tökum höndum saman og eflum íslenska ferðaþjónustu enn frekar með samstilltu átaki atvinnugreinarinnar , Ferðamálastofu og stjórnvalda .
Höfundur er framkvæmdastjóri Markaðsskrifstofu ferðamála á Norðurlandi .
