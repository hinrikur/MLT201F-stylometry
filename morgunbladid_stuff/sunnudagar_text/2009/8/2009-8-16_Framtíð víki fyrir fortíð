Unnið hefur verið að fornleifauppgreftri á alþingisreitnum frá því í júlí á síðasta ári .
Uppgröfturinn hefur reynst mun gjöfulli en ráð var fyrir gert og margar minjar frá landnámstíð komið í ljós .
Raunar bendir margt til þess að á alþingisreitnum og nálægum svæðum leynist fyrsti vísir að þéttbýli í landinu .
" Ég bjóst ekki við að finna heilt iðnaðarsvæði og vísi að þorpi , " segir Vala Garðarsdóttir fornleifafræðingur , sem stýrir fornleifauppgreftrinum .
Margrét Hallgrímsdóttir þjóðminjavörður segir að sér finnist full ástæða til að staldra við og meta upp á nýtt hvað eigi að gera á þessu svæði .
Núverandi deiliskipulag fyrir alþingisreitinn gerir hins vegar ráð fyrir að þar rísi 7.100 m ² nýbygging með 1.900 m ² bílakjallara .
Nú hefur verið léð máls á að endurskoða þær áætlanir og vill Katrín Jakobsdóttir menntamálaráðherra að sérstökum vinnuhópi verði falið að móta stefnu í málinu .
Hún kveðst ætla að hafa frumkvæði að því að ræða það mál við Alþingi og Reykjavíkurborg á allra næstu dögum .
