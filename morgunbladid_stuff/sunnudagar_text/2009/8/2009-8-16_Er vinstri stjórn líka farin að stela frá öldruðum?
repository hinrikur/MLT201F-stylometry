Á ótrúlegan hátt hafa stjórnmálamenn lagt sig í líma við að eyðileggja almannatryggingakerfið , jafnvel talið sig hafa lögvarða stöðu til að gera tryggingakerfið að tekjujöfnunarkerfi .
Það hlutverk hefur tekjuskattskerfið en ekki almenna tryggingakerfið .
Áratugalangt fikt allra stjórnmálaflokka við þetta öryggiskerfi okkar er óþolandi , því verður að ljúka strax .
Hver kynslóð gaf allt , sem hún átti , í sjóð , og í þeirri von , að það geymdist : sinn yl , sína harma , sitt hjarta , sitt blóð , – en hluturinn smælingjans gleymdist .
Svo kvað Jóhannes úr Kötlum .
Til þess að stjórnmálastéttin gæti seilst í tryggingasjóðinn og reyndar líka af pólitískri hagsmunagæslu fyrir verndaðar skattleysisstéttir var almenna iðgjaldið sem var " nefskattur " falið inni í skattakerfinu og þar með eyðilagt og gert að hreinu ölmusukerfi sem enginn kann lengur skil á , síst að öllu ráðherra félagsmála eins og sést í nýlegri blaðagrein .
Ef stjórnmálamenn í Þýskalandi myndu láta sér detta í hug að breyta krankenkassa- kerfinu sínu í anda íslensku snilldarinnar yrðu þeir umsvifalaust sendir til starfa á öskuhaugum stórborganna eða jafnvel til hins neðra .
Við sem höfum skilvíslega greitt iðgjald þessara trygginga frá sextán ára aldri og eigum eignarrétt á bótum samkvæmt stjórnarskrá , krefjumst þess að þessu fikti stjórnmálamanna við grundvallarréttindi fólksins í landinu ljúki hið bráðasta .
Félagsmálaráðherra , Arnarhóls-strákar og -stelpur , endurreisið skiljanlegt tryggingakerfi , þar sem fólk fær þær bætur sem iðgjöld voru greidd fyrir .
Sértækar bætur til þeirra sem á þurfa að halda eiga að fjármagnast frá skattakerfinu en ekki með réttindaskerðingum annarra tryggingataka .
Þá þarf ekki margar rándýrar stofnanir til að sjá um málin , starfsmenn munu skilja kerfið og kannski við hin venjulegir landsmenn , sem erum lögum samkvæmt tryggingatakar .
Vinstri flokkarnir höfðu í frammi mikið pólitískt væl , oftast af miklum sannfæringarkrafti síðustu tvo áratugi vegna skerðingar í trygginga- og skattkerfinu og skattaáþjánar eldri borgara af hálfu hægri aflanna .
Þeir fóru meira að segja í kosningabaráttu nú 2009 undir gunnfána velferðarkerfisins sem Alþýðuflokkurinn með aðstoð Framsóknarflokks veifuðu til góðs fyrir landsmenn allt fram til þess að menn hættu að skilgreina kerfið á grundvelli tryggingakerfis sem fjármagnast af iðgjöldum tryggingataka .
En hvað ber við nú þegar völd og ábyrgð eru í þeirra höndum ? ( Eiginlega líka í mínum höndum þar sem ég kaus annan stjórnarflokkinn .
) Er gunnfáninn kominn í hálfa stöng eða að fullu feldur niður með stöng og öllu saman ? Hvað veit ég , ekki er ég upplýstur .
Allavega er mér að orðið ljóst að fjórflokkarnir verða að koma sér upp skólum , hver um sig , til að kenna væntanlegum fulltrúum fulltrúalýðræðisins sannleiksást , þ.e. að láta af allri lygi og skrúðmælgi í störfum sínum .
En ekki síst að standa við orð og staðhæfingar þegar á hólminn er komið .
Að lokum hvet ég alla til að lesa grein Bjarna Þórðarsonar tryggingastærðfræðings " Er unnt að skattpína eldri borgara enn meir ? " , sem rituð var í Morgunblaðið 1. maí .
síðastliðinn .
Greinin er eina sanna stöðumat þrælpíndrar stéttar á þeim baráttudegi .
Stéttinni tilheyra eldri borgarar , sem byggðu þá varnarmúra fyrir samfélagið sem best munu duga í núverandi kreppu , sjálfbæra nýtingu náttúruauðlinda – orkulinda , gróðurmoldar og sjávar – til sóknar til jákvæðrar efnahagsstöðu á ný í samfélagi þjóða .
Hafi Bjarni miklar þakkir fyrir löngu tímabærar athugasemdir um það eignarnám sem stjórnvöld hafa í frammi við eldri borgara , en sem reyndar hefur nú snúist upp í hreinan þjófnað .
Erling Garðar Jónasson er formaður Samtaka aldraðra .
