Ingeborg Dorothea Günther Skeggjason fæddist í Neugersdorf í Þýskalandi 25. september 1926 .
Hún lést á Heilbrigðisstofnun Suðurlands á Selfossi 29. júlí síðastliðinn .
Foreldrar hennar voru Anna Kristina og Max Günther .
Yngri bræður hennar , Frithjof og Sigfrid , eru báðir á lífi .
Ingeborg lærði hjúkrun á sjúkrahúsi Diakoni-systra í Hirshberg í Riesengebirge .
Eftir stríð kom Ingeborg til Íslands og hóf starf við hjúkrun á elliheimilinu Grund 1949 .
Þar starfaði hún með hléum næstu áratugi , loks sem yfirhjúkrunarfræðingur frá 1968-1982 .
Eiginmaður Ingeborgar var Knútur Skeggjason , tæknimaður og síðar safnvörður við Ríkisútvarpið , f. á Ísafirði 21. apríl 1924 , d. 3. desember 1996 .
Dóttir þeirra er Ása Kristín , f. 1959 .
Börn hennar eru Þuríður Annabell , f. 1983 , Yvonne Dorothea , f. 1985 , og Hjalti , f. 1990 .
Dæturnar færðu Ingeborgu þrjá langömmudrengi , Heiðar Mána , Einar Ágúst og Róbert Frey .
Ingeborg og Knútur bjuggu lengi á Brávallagötu 18 og síðar á Kvisthaga 16 í Reykjavík .
Þar bjó hún áfram eftir lát eiginmannsins .
Fyrir nokkrum árum fór hún á elliheimilið Grund , en síðastliðið haust fluttist hún að Lækjarteigi í Ölfusi .
Ingeborg var jarðsungin frá Neskirkju í Reykjavík 7. ágúst .
Árið 1978 keyptum við hjón íbúð á annarri hæð á Kvisthaga 16 .
Þegar þau kaup voru um garð gengin sagði seljandinn okkur frá því að hann hefði nýverið selt risíbúðina fyrir ofan Knúti Skeggjasyni og konu hans Ingeborgu .
Knút þekkti Gunnar sem góðan samstarfsmann við Útvarpið .
Hann var hæglátur maður og prúður , mjög fær tæknimaður og hafði nokkrum árum fyrr tekið við umsjá með segulbandasafninu .
Ingeborgu þekktum við hins vegar ekkert fyrir .
Hún var myndarleg kona , ólík bónda sínum að skapferli , ekki mjúk á manninn , hafði ákveðnar skoðanir og skirrðist ekki við að finna að því sem hún taldi miður fara .
Smám saman varð okkur ljóst að bak við nokkuð hrjúft yfirborð var áreiðanleg og umhyggjusöm kona sem við mátum því meir sem sambýli okkar á Kvisthaganum stóð lengur .
Skapgerð Ingeborgar hefu mótast bæði af erfðum og uppeldi .
Hún ólst upp á tíma þriðja ríkisins í Þýskalandi , undir ógnarvaldi sem við getum varla gert okkur í hugarlund .
Að stríði loknu var landið í rústum og þá urðu margir Þjóðverjar að leita gæfunnar annars staðar .
Ingeborg var í stórum hópi ungra þýskra kvenna sem leituðu til starfa á Íslandi .
Hún hafði nægan viljastyrk til að leggja á nýjar slóðir , festi hér rætur og vann íslensku þjóðfélagi vel .
Hún náði slíku valdi á íslensku að varla kom fyrir að henni skeikaði í málinu .
Við urðum þess fljótt vör að Ingeborg hafði græna fingur og var hún sá íbúi hússins sem sýndi garðinum mikla rækt .
– Eftir fárra ára dvöl þeirra hjóna í húsinu veiktist Knútur alvarlega , gekkst undir mikla hjartaaðgerð og var óvinnufær eftir það .
Þetta var mikið áfall og duldist ekki hve það fékk á Ingeborgu .
Það kom í hennar hlut að annast um bónda sinn sem gat tæpast farið út af heimilinu .
En þau tóku þessu bæði með stillingu og áreiðanlega efldist samlyndi þeirra á þeim árum sem í hönd fóru .
Þegar við fluttum á Kvisthagann voru eldri börnin okkar , Atli og Svava , á barnsaldri , tólf og átta ára .
Rúmum þremur árum síðar bættist Auðun í hópinn .
Ingeborg var honum einstaklega góð og hugulsöm alla tíð .
Hún var kattavinur , kötturinn Pési átti lengi gott skjól hjá henni .
Hún fór um hverfið á reiðhjóli sínu og stundaði reglulega sund í Vesturbæjarlaug .
Það voru mikil umskipti fyrir okkur öll þegar Ingeborg flutti burt .
Í okkar huga var hún eins konar verndarandi hússins .
Návist hennar var fastur punktur , veitti okkur öryggiskennd sem okkur fannst við varla mega án vera .
Síðustu árin urðu Ingeborgu mótdræg vegna ýmiss konar sjúkleika sem á hana sótti og erfiðra læknisaðgerða sem hún þurfti að gangast undir .
Allt slíkt virtist hún hrista af sér með viljaþrekinu .
Hún hlakkaði mjög til þess að flytjast austur fyrir fjall til að búa þar í námunda við dóttur sína .
Þess sambýlis naut hún skemur en vonir stóðu til .
Við kveðjum Ingeborgu G. Skeggjason með virðingu og þökk fyrir góð kynni og trausta samfylgd .
Hún hvíli í friði .
Gerður , Gunnar og Auðun , Kvisthaga 16 .
