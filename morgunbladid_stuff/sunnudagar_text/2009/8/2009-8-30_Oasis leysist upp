NOEL Gallagher segist hættur í hljómsveitinni Oasis þar sem hann geti ekki lengur starfað með bróður sínum Liam eftir ítrekaða árekstra .
Noel segist á heimasíðu hljómsveitarinnar vera leiður vegna þessa en einnig létt .
" Fólk mun skrifa og segja það sem það vill en ég gat ekki unnið degi lengur með Liam , " segir Noel .
Noel , sem er aðalgítarleikari Oasis , bað alla þá afsökunar sem hefðu þegar keypt miða á tónleika hljómsveitarinnar í París , Konstanz og Mílanó .
Tilkynningin kom eftir að hljómsveitin aflýsti tónleikum á Rock en Seine-tónlistarhátíðinni í grennd við París á föstudag .
Skipuleggjendur hátíðarinnar sögðu bræðurna hafa rifist áður en þeir áttu að stíga á svið .
Áheyrendur á Rock en Seine-hátíðinni héldu fyrst að um grín væri að ræða þegar upphitunarhljómsveitin tilkynnti að Oasis myndi ekki spila eða þangað til að tilkynning þess efnis birtist á stórum skjám báðum megin við sviðið .
Blaðamaður hjá New Musical Express segir að þrátt fyrir langa sögu af illindum á milli bræðranna liti þetta út fyrir að vera endanlegt núna .
" Noel hefur yfirgefið þá á miðjum tónleikaferðalögum áður , Liam hefur ekki mætt á tónleika en þeir hafa haldið áfram .
En núna , miðað við hvernig Noel setur þetta fram á vefsíðunni , lítur allt út fyrir að bandið sé endanlega hætt , " segir blaðamaðurinn .
Liam , söngvari hljómsveitarinnar , og eldri bróðir hans Noel hafa átt stormasamt samband allt frá því að þeir stofnuðu hljómsveitina árið 1991 en orðrómur hafði verið uppi á liðnum vikum um að hljómsveitin myndi leysast upp .
