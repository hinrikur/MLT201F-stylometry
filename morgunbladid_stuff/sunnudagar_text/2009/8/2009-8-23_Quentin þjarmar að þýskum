Eftir Sæbjörn Valdimarsson saebjorn@heimsnet.is ALLT frá því að Quentin Tarantino kom , sá og sigraði hjörtu kvikmyndaáhugamanna með Reservoir Dogs fyrir 17 árum og Pulp Fiction tveimur árum síðar hafa þeir beðið með öndina í hálsinum eftir næsta stórvirki .
Það hefur látið bíða eftir sér .
Margir eru sáttir við Jackie Brown ( ' 97 ) , en skoðanir eru skiptar hvað varðar Kill Bill , ekki síst þar sem hún var bútuð í sundur í miðju og sýnd í tvennu lagi á árunum ' 03 og ' 04 .
Örlög Grindhouse ( ' 07 ) voru svipuð , hún var einnig klofin í tvennt og Death Proof , sem var hluti Tarantinos , var sýnd sjálfstætt og sama máli gegndi um Planet Terror , helft leikstjórans Roberts Rodriguez .
Reynt var að sýna þær saman eins og til var stofnað í upphafi , en sameinaðar féllu þær en höfðu meira bit einar og sér utan heimalandsins .
Þeir sem stóðu fyrir klofningnum voru Weinstein-bræðurnir Bob og Harvey , framleiðendurnir sem sáu stórar framtíðarvonir í Tarantino fyrstir manna og hafa staðið að baki allra hans mynda til þessa .
Fyrst undir merkjum Miramax og nú hins fjársvelta Weinstein Company , sem tók við þegar það fyrrnefnda var selt Disney .
Þrátt fyrir að Tarantino eigi stóran hóp aðdáenda í öllum heimshornum , sem margir hverjir dýrka kröftugan og frakkan stíl þessa óhefðbundna leikstjóra , fer þeim fjölgandi sem gerast langeygir eftir athyglisverðum verkum á borð við þau fyrstu frá Tarantino .
Sumir gagnrýnendur og fylgifiskar leikstjórans kættust mjög yfir Inglourious Basterds ( ekki er ljóst hví Tarantino notar orðskrípið " basterds " ) , nýjustu myndinni hans , sem var frumsýnd á Cannes-kvikmyndahátíðinni í vor og er nú að fara í heimsdreifingu .
Undirtektirnar voru að venju fjarri því að vera samróma , það gerist sjaldan þegar jafn sérstæðir og óragir listamenn eiga í hlut .
Richard Corlis , hinn virti og langreyndi gagnrýnandi Time-tímaritsins , sagði t.d. myndina mislukkaða , en Kenny Turan , annar kunnur reynslubolti hjá LA Times , kallaði IB sjálfsþæga mynd þar sem ofbeldið kæfði söguna .
Aðrir hlaða hana lofi , en myndin hefur enn verið lítið sýnd utan Evrópu , sem hefur tekið henni vel .
Gagnrýnandi The Times of London , eins virtasta blaðs í álfunni , gaf IB fjórar stjörnur af fimm og svo mætti lengi telja .
Hún er nokkuð löng en enginn vafi leikur á um að bíógestir eiga von á krassandi afþreyingu , hvort sem hún verður talin í hópi hans bestu verka eður ei .
Byggð á ítalskri mynd frá 1978 Tarantino er gangandi alfræðibók í kvikmyndagerð , hefur legið yfir bíómyndum , myndböndum og geisladiskum frá barnsaldri .
Sem kunnugt er vann hann árum saman á myndbandaleigu og kynnti sér ofan í kjölinn efni og gerð hverrar myndarinnar á fætur annarri .
Ekki ólíklegt að á því tímabili hafi hann rekist á Quel maledetto treno blindato eftir Ítalann Enzo Castellari , sem hlaut nafngiftina Inglourious Bastards eða Deadly Mission í enskumælandi löndum .
Hún fór framhjá flestum öðrum en Tarantino , dæmigerð B-stríðsmynd með ámóta B-leikurum á borð við Bo Svenson ( sem fer með lítið hlutverk í nýju myndinni ) ; Fred Williamson og Ian Bannen , auk ítalskra kollega þeirra .
Mynd Castellaris greinir frá bandarískum hermönnum sem verið er að flytja í stríðsfangelsi fyrir margvíslega glæpi á meðan síðari heimsstyrjöldin stendur sem hæst .
Þjóðverjar gera árás á fangalestina , verðirnir farast en skálkarnir hyggja á flótta til Sviss .
Á leiðinni lenda þeir í slagtogi með frönsku neðanjarðarhreyfingunni og halda með henni í hættulega ránsferð inn á þýskt yfirráðasvæði þar sem óvinurinn geymir sín leyndustu vopn , V2-eldflaugarnar .
Hljómar hreint ekki sem verst og söguþráðurinn hefur greinilega komið Tarantino á flug .
Hann er þekktur áhugamaður um síðari heimsstyrjöldina og allt sem henni tengist á filmu , stríðsmyndum , sjónvarpsþáttum og heimildarmyndum .
Efnisþráður hans er þó talsvert frábrugðinn og fjarri því að vera dæmigerð stríðsmynd að hætti Hollywood eftir miðja síðustu öld .
Hér fáum við t.d. glænýja útgáfu af endalokum Hitlers .
IB segir tvær samhliða sögur þar sem Shosanna Dreyfuss ( Mélanie Laurent ) , eitilhörð gyðingastúlka sem hefur misst fjölskyldu sína í böðulshendur nasistaforingja , er þungamiðja annarrar .
Hún kemur sér fyrir í kvikmyndahúsi í Parísarborg og bíður hefnda .
Hin segir af bandarískri herdeild skipaðri gyðingum , sem hefur það að markmiði að knésetja Þriðja ríkið .
Fyrir flokknum fer liðsforinginn Aldo Raine ( Brad Pitt ) , ættaður úr Ozark-fjöllum í miðríkjum Bandaríkjanna .
Raine og menn hans ganga til liðs við Bridget Von Hammersmark ( Diane Kruger ) , leikkonu og foringja í þýsku neðanjarðarhreyfingunni sem stefnir að sama marki og Bandaríkjamennirnir .
IB er dæmigerð fyrir vinnubrögð Tarantinos ; kaflaskipt með löngum samtölum sem færa okkur á nýjar og óvæntar slóðir , þar sem nánast enginn einstaklingur er allur þar sem hann er séður en lúrir á sínum leyndardómum og áætlunum .
Fjölþjóðleg tungumálanotkun setur sterkan svip á myndina og eru málin notuð á nýstárlegan hátt .
Var áratug í smíðum Tarantino hóf að skrifa handrit IB árið 1998 , með mikið til sömu persónum og í lokaútgáfunni , en söguþráðurinn hefur tekið sífelldum breytingum .
Upphaflega áttu " bastarðarnir " að slást í för með dæmdum lituðum hermönnum og flokkarnir síðan að ráðast í sameiningu á óvininn .
Efnið var of yfirgripsmikið og Tarantino lagði það til hliðar í mörg ár í von um að hann gæti komið á það skikk síðar meir .
Það gekk eftir , í fyllingu tímans datt leikstjórinn og handritshöfundurinn niður á glænýja útgáfu sem hann var fyllilega sáttur við .
Þar kemur við sögu kvikmyndagerð og heilmikil frumsýning í hjarta Þriðja ríkisins , nokkuð sem hefur ekki verið gert áður í stríðsmynd .
Tarantino hafði engan áhuga á að setja hlutverk Foringjans í hendurnar á þekktum leikara sem kæmi áhorfendum kunnuglega fyrir sjónir .
Að lokum datt hann niður á Martin Wuttke , þýskan sviðs- og kvikmyndaleikara , en hann hafði túlkað Hitler á sviði einhvern tímann í fyrndinni í leikriti eftir Brecht .
Margir eru þeirrar skoðunar að hann hafi sjaldan eða aldrei verið betur leikinn á sviði .
Wuttke hafði samt sem áður engan áhuga á að túlka þrjótinn á tjaldinu og sagði Tarantino að frekar vildi hann leika vínarsnitsel en Adolf Hitler ! Tíminn leið , Tarantino fann engan færan í Hitlershlutverkið og um síðir lét Wuttke tilleiðast og tók það upp á arma sína , leikstjóranum til ómældrar ánægju .
Hann hefur sagt að Wuttke hafi jafnan gætt sín á að ofleika ekki skrímslið , en hreinlega umbreyst í Foringjann , beint úr kassanum , á fyrstu æfingu .
Tarantino hefur þá venju að kalla leikarana ekki sínum réttu nöfnum meðan á tökum stendur , heldur nöfnum persónanna sem þeir túlka .
Kallaði Brad Pitt jafnan Aldo , ekki Brad .
Og það var engin leið að kalla Wuttke gamla annað en " mein Führer " .
Litríkur mannskapur í aukahlutverkum Brad Pitt er aðalskrautfjöðrin í leikhópnum og fer með stærsta hlutverkið , liðsforingjann .
Fær einnig tækifæri til að spreyta sig í mállýsku Ozark-fjallabúa , en leikarinn er snillingur í málhreimum , eins og þeir muna sem sáu Snatch .
Valið í aukahlutverkin er ekki síður forvitnilegt .
Eli Roth , leikstjóri og handritshöfundur Hostel og Cabin Fever ( hugmyndinni að þeirri síðarnefndu laust niður í koll hans austur á Selfossi af öllum stöðum ) , kemur við sögu sem liðþjálfinn Donny Donowitz , einn " bastarðanna " .
Hans eftirlætisvopn er hafnaboltakylfa þar sem félagar hans hafa ritað nöfn ástvina sinna í Evrópu sem lent hafa í útrýmingarbúðum Foringjans .
Roth leikur m.a. í ofbeldisfullu lykilatriði sem gerist í brennandi kvikmyndahúsi og verður ekki lýst hér nánar .
Aftur á móti fór eldhafið úr böndunum og sluppu Roth og fleiri úr hópnum naumlega við að verða því að bráð .
Það leynir sér hins vegar ekki að blóðhrollshöfundurinn er greinilega í essinu sínu með þetta fræga ofbeldistól í höndunum og leikstíllinn minnir á kollega hans og velgjörðarmann , Tarantino , sem hefur m.a. komið fram í myndum Robertos Rodriguez .
Diane Kruger , sem fer m.a. með aðalhlutverkið í Inhale , nýjustu mynd Baltasars Kormáks , leikur þýsku andófs- og aðalskonuna Von Hammersmark .
Mike Myers túlkar Ed Fenech hershöfðingja og nokkur fleiri óvænt nöfn krydda myndina .
Hér stingur t.d. upp kollinum Rod Taylor ( sem Winston Churchill ) , sú fáséða fyrrverandi stórstjarna , sem lék m.a. aðalhlutverkið í Hitchcock-myndinni The Birds ( ' 63 ) .
Hann er vafalaust í náðinni hjá Tarantino .
Hópurinn er ekki síðri sem annast störfin bak við tökuvélarnar .
Þar er að finna kvikmyndatökustjórann Robert Richardson ( The Aviator , Natural Born Killers o.fl. myndir e. Scorsese og Stone ; auk Kill Bill I .
& II .
) .
Klipparinn Sally Menke hefur unnið með Tarantino allt frá Reservoir Dogs , líkt og útlitshönnuðurinn David Wasco .
Það er hins vegar nýjast fregna af þeim umdeilda snillingi Tarantino að hann hefur ekki í hyggju að hætta endurgerðum á ólíklegustu slóðum og hyggst næst leita fanga í ljósblárri B-myndasmiðju Russ Meyers .
Verður forvitnilegt að sjá hvernig honum tekst upp við að sníða Faster , Pussycat ! Kill ! Kill ! ( ' 65 ) að þörfum samtímans , en frummyndin var með þeim slökustu sem sýndar voru í Hafnarbíói sáluga .
