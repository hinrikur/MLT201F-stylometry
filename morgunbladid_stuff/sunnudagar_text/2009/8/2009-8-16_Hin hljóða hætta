UMRÆÐA um náttúruvá rís og hnígur .
Stundum verða atburðir tilefni hennar en öðrum stundum spár sem annaðhvort eru reistar á vísindum eða hugdettum fólks sem segist sjá fram í tímann .
Nú síðast um væntanlegan jarðskjálfta ( sem ekki varð ) .
Helstu snjóflóðasvæði landsins í byggð eru orðin mjög vel þekkt .
Mannskæðu flóðin á síðustu áratugum 20. aldar urðu meðal annars til þess að snjóflóðavarnir voru stórefldar , jafnt rannsóknir og spár sem gerð varnargarða og víðtæk viðbrögð við snjóflóðahættu er upp kemur á hverju ári .
Nú verður að telja mjög ólíklegt að slys á borð við þau fyrrnefndu geti orðið .
Um önnur ofanflóð eða vatnavexti verður ekki fjallað hér .
Jarðskjálftasvæði landsins eru ólík innbyrðis .
Tvö þeirra eru hættulegust , þverbrotabeltið úti fyrir Norðausturlandi og Suðurlandsskjálftabeltið .
Þau eru af svipuðum toga , með sprunguhreyfingum sem líkjast því þegar tveimur fjölum er rennt þétt saman hvorri framhjá annarri ( sniðgengi ) .
Skjálftar geta þar náð stærðinni rúmlega 7 að því talið er eða heimildir eru fyrir en þeir eru miklum munt öflugri en síðustu Suðurlandsskjálftar ( 6,5 ) .
Hálft Richter-skalastig samsvarar u.þ.b. fimmföldun á aflinu .
NA-landsbeltið er að mestu á hafsbotni en samt nærri byggðum , einkanlega við norðanverðan Eyjafjörð og Tröllaskaga , í Grímsey , við Skjálfanda og Öxarfjörð .
Stórir skjálftar geta riðið þar yfir a.m.k. einu sinni til tvisvar á öld .
Nýliðnir Suðurlandsskjálftar minna á að hrinan þar telst gengin yfir og varla hætta á annarri í áratugi .
Vissulega geta orðið stórir skjálftar við enda svæðisins eins og 1912 ( eftir hrinuna 1896 ) í Landsveit og 1929 í Bláfjöllum / Brennisteinsfjöllum .
Svæðið í uppsveitum Borgarfjarðar er þekkt sem umbrotasvæði með jarðhræringum að stærð 5-6 og jafnvel aðeins þar yfir .
Önnur skjálftavirk svæði eru tilkomin vegna gliðnunarhreyfinga á plötuskilum ( fjalirnar tvær hreyfðar í sundur ) og þá innan eldstöðvakerfa í rekbeltunum ( Reykjanesskagi – Langjökull – Vatnajökull – NA-land ) eða vegna kvikusöfnunar og eldgosa , jafnt þar sem í hliðargosbeltunum ( Suðurland – Vestmannaeyjar og Snæfellsnes ) .
Á öllum rek- og eldgosasvæðunum verða skjálftar , allt að 5-5,5 stigum .
Hræringar að stærð 3 og minni mælast svo mörg hundruð eða yfir þúsund á mánuði á öllum skjálftasvæðum landsins .
Rannsóknum og skjálftaspám miðar fram þótt enn takist helst að vara við að spenna sé að ná hámarki á tilteknu svæði fremur en hvenær skjálfti verður .
Í þær mætti sannarlega setja enn meira fé .
Byggingar og viðbragðsáætlanir eru hins vegar með slíku sniði að vart verður betur gert að svo komnu máli .
Eins og Magnús Tumi Guðmundsson benti á í grein 6. ágúst hér í blaðinu er helst að bæta um betur á heimilum og vinnustöðum , með ýmsum varúðarráðstöfunum .
Margvíslegar rannsóknir fara fram á eldvirkum svæðum .
Fylgst er með kvikusöfnun í rótum eldfjalla og eldstöðvakerfa , uppsöfnun spennu í jarðlögum , landhæðarbreytingum og breytingum á skjálftamynstri og fleiru .
Þannig má nú horfa til Heklu , Grímsvatna , Eyjafjallajökuls , Kötlu og svæðis við Upptyppinga norðan Vatnajökuls og telja þar auknar líkur á eldgosum .
Sagan kennir ýmislegt um hegðun eldfjalla en margt af mælingum sem nú eru kleifar var ekki til fyrir fáeinum áratugum .
Þess vegna er oft erfitt að túlka með forspárgildi það sem menn sjá nú .
En bæði reynsla , aukin þekking og ný eða bætt mælitækni færa eldgosaspár nær .
Viðbragðsáætlanir á helstu hættusvæðum má telja fullnægjandi án þess þó að á þær hafi reynt í aldarfjórðung .
Hægar breytingar verða á tíðni storma og ofsaveðra og ein algeng stormvindátt víkur fyrir annarri .
Þetta getur orsakað landrof vegna ágangs sjávar þar sem áður var lítið um slíkt .
Önnur orsök nýs landbrots er svo hækkun sjávarborðs .
Hún verður vegna jöklabráðnunar á stórum svæðum ( eða heimsvísu ) , vegna landsigs og vegna hlýnunar sjávar .
Hækkunin hefur numið a.m.k. 2-4 millímetrum á ári eftir því hvar borðið er niður – eða u.þ.b. 30 cm á öld að meðaltali .
Tíma- og staðbundið verða síðan gríðarlegar sjávarborðshækkanir vegna stormlægða .
Sjó er þá ýtt upp að landi , öldum velt inn á það vegna mikils vindhraða og lágur loftþrýstingur leyfir aukahækkun sævarins .
Við þannig aðstæður munar mikið um hverja 10 cm meðalhækkun sjávarborðsins sem orðið hefur .
Landrof er alls staðar augljóst á Íslandi .
Það sést á jarðvegsbroti , nýjum malarkömbum og síðast en ekki síst á varnargörðum sem sveitarfélög standa fyrir , t.d. alls staðar á svæði frá Akranesi til Reykjanesbæjar .
Haldi áfram að hlýna og bæti dálítið í hlýnunina standast varfærnislegar spár um 50-100 cm hækkun á öldinni .
Vissulega gæti kólnað á ný en engin fyrirhyggja eða vörn er í þeirri hugsun .
Suðvestan ofsaveður getur leikið marga illa á SV-landi ( svo dæmi sé tekið ) nema tekið verði til að vinna að ýtrustu vörnum .
Það tekur bæði töluverðan tíma og kostar fé þannig að fljótlega verða yfirvöld , stofnanir og vísinda- og tæknisamfélagið að svara spurningunni aftur ( og aftur ) : – Hvernig verjumst við fyrirsjáanlegri sjávarborðshækkun til aldarloka .
Höfundur er jarðvísindamaður .
