NÚVERANDI efnahagskreppa á Íslandi byrjaði löngu fyrir hrun .
Hún á rætur sínar í frjálshyggju þeirri sem Davíð Oddson innleiddi í stjórnkerfið með dyggri aðstoð margra úr Sjálfstæðisflokki , Framsókn og Samfylkingu .
Af hjálparkokkum má nefna Halldór Ásgrímsson , Ingibjörgu Sólrúnu , Hannes Hólmstein o.fl. Ábyrgð þeirra er meiri en útrásarvíkinganna sem nýttu sér frelsið til að svala græðgi sinni .
Almennt er talað um tímann fyrir hrun sem góðæri , en það var byggt á sandi og þá stigu margir krappan dans .
Svo tala menn um kreppu eftir að efnahagskerfið hrundi en horfa framhjá því að samfélagið hefur batnað að mörgu leyti .
Kreppan og góðærið fyrir hrun Kreppan spratt úr þeirri blindu trú að heildinni myndi farnast vel ef einstaklingum væri gefinn laus taumurinn .
Lög , reglur og eftirlit var talið vera af hinu vonda , reyndar mestöll afskipti hins opinbera .
Græðgin varð drifkraftur samfélagsins , einkaeignarréttur allsráðandi , samhjálp og sameign ýtt til hliðar og lykilstofnanir samfélagsins eins og bankarnir og síminn selt einstaklingum á vægu verði .
Skefjalaus vöxtur og gróði var talið jákvætt , sjálfsagt að skulda sem mest en hófsemi og ráðdeild talin vera gamaldags .
Regluverk samfélagsins var endurskapað í þessum anda .
Upp úr aldamótunum hófst svo mikil efnahagsþensla sem nefnd var góðæri .
Peningaumsvif margfölduðust , einkum innflutningur og innstreymi erlends fjár .
Þetta fé var lánað út og suður , einkum til fjárfestinga , bygginga og lúxuseyðslu , allt frá íbúðarhúsum , fellihýsum og einkaþotum til stórvirkjana og stóriðju .
Verðbólga og vextir ruku upp og fólki var kennt að sniðganga háa innlenda vexti með því að taka lán í erlendri mynt .
Á þessu skeiði sem náði hámarki 2007 birtist kreppan eða ójafnvægið í offjárfestingum og skuldsetningu jafnt fyrirtækja sem einstaklinga , gríðarlegum halla á viðskiptum við útlönd , yfirvinnuþrældómi , náttúrueyðileggingu og sóun .
Gengi krónunnar var allt of hátt svo útflutningur barðist í bökkum .
Útflutningsfyrirtæki gáfust upp eða fluttu úr landi ( einkum þekkingariðnaður ) og þau sem þraukuðu söfnuðu skuldum .
Jafnvægi efnahagslífsins gekk algerlega úr skorðum og öllum mátti vera ljóst að slík brjálsemi gat ekki varað lengi .
Hrunið óhjákvæmilega Á eftir þessum öldutoppi hlaut að koma öldudalur .
Það gerðist 2008 .
Þá brotnaði aldan og steyptist niður í djúpan dal .
Dýpri og brattari dýfa en flesta óraði fyrir , en rökrétt afleiðing engu að síður .
Menn uppskáru eins og sáð var .
Það var lyginni líkast að horfa á Davíð Oddson sjálfan hafa forgöngu um að þjóðnýta bankana sem hann hafði lagt kapp á að koma í hendur einkaaðila .
Allt í einu var ríkið komið með met-umsvif undir forystu Sjálfstæðisflokksins ! Kapítalistarnir hlupu skelkaðir undir pilsfald mömmu , nefnilega ríkisins .
Þá sannaðist að við , þjóðin í landinu , erum okkar gæfu ( og ógæfu ) smiðir og þurfum að beita ríkisvaldi okkar meira og markvissar en frjálshyggjupostular viðurkenna .
Þannig tókst að halda flestum hjólum gangandi þó frjálshyggjumótorinn bræddi úr sér .
Það varð svo hlutskipti Vinstri grænna , þeirra sem allan tímann vöruðu við brjálæðinu , að taka til og tína saman brak hruninnar frjálshyggjuspilaborgar – með Samfylkinguna í eftirdragi .
Kreppan og góðærið nú Góðærið hrundi yfir sökudólgana og þá sem létu táldraga sig til að lifa í lúxus og safna skuldum , einnig yfir fólk sem átti ekki aðra sök en að hafa e.t.v. kosið yfir sig glámskyggn og spillt stjórnmálöfl .
Atvinnuleysi er nú hlutskipti alltof margra en er þó ekki meira en almennt tíðkast í draumalandinu Evrópubandalaginu .
Allir þurfa næstu árin að leggja sitt af mörkum til að borga reikninginn eftir brjálæðið , börnin okkar líka .
Engu að síður er bjart framundan .
Þjóðin er að læra meira af biturri reynslu og á mörgum sviðum hafa aðstæður batnað .
Fólk hefur tíma til að hugsa sinn gang og lifa lífinu á heilbrigðari hátt en með gegndarlausri peningasóun .
Um það vitna t.d. aukin ferðalög innanlands , garðrækt , almenn umræða og mikil aðsókn í ýmiskonar nám – annað en viðskiptafræði .
Á móti dýrum innflutningi kemur hátt verð fyrir útflutning svo útflutningur og ferðaþjónusta gengur mun betur en í " góðærinu " .
Ég held að á heildina litið sé ekki meiri kreppa nú en fyrir hrun .
Hún er bara öðru vísi og á öðrum sviðum .
Það er líka góðæri nú til lands og sjávar , bæði í náttúrunni og hjá mannfólkinu , nokkuð sem við eigum að beina augum okkar að og hætta öllu voli og væli .
Umfram allt að láta okkur annt um hvert annað og láta ekki niðurskurðarhnífinn eyðileggja velferðar- og menntakerfi okkar .
Svo bíður okkar það verkefni að fyrirgefa þeim sem vissu ekki hvað þeir gerðu – og líka þeim sem vissu hvað þeir gerðu – eftir að þeir hafa hlotið sinn dóm og bætt ráð sitt .
Höfundur er líffræðingur og grunnskólakennari .
