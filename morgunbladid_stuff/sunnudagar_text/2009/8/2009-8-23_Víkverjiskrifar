Það kom Víkverja engan veginn á óvart þegar fréttist að bandarískir vísindamenn hefðu komist að því að eldra fólk væri almennt hamingjusamara en þeir sem yngri eru .
Þetta hefur Víkverji vitað árum saman .
Sjálfur er hann vitrari í dag en hann var í gær og býst við að viska hans aukist enn með morgundeginum .
Samt gerir Víkverji ekki ráð fyrir að ná fullkomnun áður en hann deyr .
En vonast samt til að fá að halda áfram að þroskast og vitkast á himnum þegar þar að kemur , og er reyndar sannfærður um að svo verði .
Víkverji furðar sig oft á því hvað fólk er nöldurgjarnt og lætur alls konar óþarfa koma sér úr jafnvægi .
Víkverji þekkir jafnvel fólk sem gengur um með fýlusvip mest allan daginn .
Víkverji botnar ekkert í svoleiðis úthaldi .
Stundum fer Víkverji í fýlu og það er yfirleitt verulegt átak fyrir hann að halda fýlunni við í einhverjar klukkustundir .
Venjulega gefst hann upp og leyfir sér að komast í betra skap löngu áður en dagur er liðinn .
Víkverji getur endalaust skrifað um mat .
Honum finnst einfaldlega svo óskaplega gaman að borða .
Um daginn fór Víkverji með vinum sínum á Tapasbarinn .
Þar er gott að borða .
Alls kyns smáréttir fylltu borðið og Víkverji réð sér vart fyrir kæti yfir öllu gúmmulaðinu .
Það er viss sælukennd sem fylgir því að smakka góðan mat og maturinn á íslenskum veitingastöðum er yfirleitt góður .
Þjónustan mætti hins vegar stundum vera betri .
Á tímum eins og þessum , þegar allir reyna að bjarga sér , hlýtur að vera mikilvægt að fyrirtæki veiti góða þjónustu .
Ánægður viðskiptavinur kemur aftur á staðinn þar sem vel var tekið á móti honum .
Víkverji hrökk við þegar hann heyrði auglýsingu frá Húsgagnahöllinni þar sem talað var um " outlet " sölu .
Íslenskar verslanir hljóta að geta notað íslensk orð .
