Í MORGUNBLAÐINU 27. ágúst 2009 er furðuleg frétt sem fellur undir fyrirsögnina í grein þessari .
Fréttamaðurinn heldur því fram að fyrirtækið Eimskipafélag Íslands sem nú er talið gjaldþrota hafi verið stofnað 17. janúar 1914 .
Slík sögufölsun er með ólíkindum á öld þekkingar með aðgengi að öllum upplýsingum ef leitað er eftir því .
Það fyrirtæki sem ber nafn Eimskipafélags Íslands á ekkert sammerkt með óskabarni þjóðarinnar annað en nafnið .
Fyrirtæki þetta hefur verið í nafnaflakki og hét þegar það var stofnað 1988 samkvæmt kennitölu Atlanta hf. ( sjá skráningu fyrirtækjaskrár Ríkisskattstjóra ) .
Einu sinni eða tvisvar var nafni breytt eftir að útrásarvíkingar keyptu fyrirtækið .
Mistökin við að leggja Óskabarn þjóðarinnar , Hf. Eimskipafélag Íslands , niður með því að leggja það undir Burðarás sem síðan var skipt upp á milli Landsbankans og Straums sem hét eftir það Straumur-Burðarás var í ætt við framhaldið .
Framkvæmd þessara gjörninga varð á árunum 2004-2006 .
Það að Hf. Eimskipafélagi Íslands var lógað og það sett undir Burðarás var ekki hægt án þess að fyrirtækið Eimskipafélag Íslands væri aflagt .
Ef fyrirtækið var lagt til hliðar og eignir þess hirtar með færslu í annað fyrirtæki hefði verið um hreinan þjófnað að ræða .
Þar sem slíkur gjörningur að geyma fyrirtækið Eimskipafélag Íslands sem eitthvert skúffufyrirtæki fyrir útrásarvíkingana til notkunar seinna meir hefði verið brot á stjórnarskrá Lýðveldisins Íslands .
Eignarréttarákvæði stjórnarskrárinnar er það skýrt að skúffufyrirtækjavæðing útrásarvíkinganna hefði aldrei gengið upp vegna þess ákvæðis að eignir manna séu friðhelgar .
Við hluthafar í Hf. Eimskipafélagi Íslands sem ekki voru sáttir við gjörðir útrásarvíkinganna hefðum aldrei samþykkt slíkan skrípaleik .
Þar af leiðandi var Hf. Eimskipafélag Íslands stofnað 17. janúar 1914 lagt niður eins og fram kemur í gögnum fyrirtækjaskrár Ríkisskattstjóraembættisins .
Sú sögufölsun að reyna að eigna hinu sögufræga fyrirtæki sem gekk undir gælunafninu Óskabarn þjóðarinnar þá smán sem felst í því gjaldþroti sem boðað er í umræddri grein og þær upplýsingar að verið sé að stofna nýtt fyrirtæki sem bera á nafnið Nýja Eimskipafélag Íslands er mönnum ekki sæmandi og síst af öllu fréttamönnum sem telja sig flytja sannleikann og ekkert annað en sannleikann í sínum skrifum .
Nafnaflakkið á fyrirtækinu Atlanta hf. eftir að það komst í eigu útrásarvíkinga er eftir öðru á vettvangi íslenskra fjármála og er í anda skúffufyrirtækjaeigna þeirra sem taldir hafa verið útrásarvíkingar .
Hf. Eimskipafélag Íslands sem stofnað var 17. janúar 1914 á ekkert sameiginlegt með því fyrirtæki sem sagt er vera gjaldþrota nema nafnið hefur verið vakið upp eins og einhver vúdú gjörð uppvakninga .
Höfundur er fv. skipstjóri .
