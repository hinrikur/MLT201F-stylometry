Eftir Árna Matthíasson arnim@mbl.is Í FJÖRINU sem fylgt hefur falli bankanna hér heima hefur netið nýst vel til að dreifa sögusögnum , slúðri og ósannindum , ekki síður en að koma á framfæri upplýsingum um ýmislegt misjafnt .
Vandinn er að greina hvað er della og hvað er satt og það á ekki síður við ytra ; ekkert hefur nýst eins vel til að dreifa ósannindum , samsæriskenningum og almennri dellu en Netið , hvort sem það eru kenningar um að eðlumenn hafi lagt undir sig heiminn , bandarísk stjórnvöld hafi sprengt tvíturnana í New York eða að Elvis og Michael Jackson séu í felum saman á smáeyju í Karíbahafi ( alveg satt ! ) .
Samsæriskenningasmiðir Ekki er þó ástæða til að örvænta ! Víst er til legíó af bullsíðum , en það eru líka til síður sem fletta ofan af bullinu .
Frægust þeirra er snopes.com , sem menn eiga alltaf að byrja að skoða áður en þeir senda af stað fjölpósta um nýja vírusa , týnd börn , en aðrar eru líka til sem nálgast hlutina á annan hátt , til að mynda Swallowing the Camel , http://swallowingthecamel.blogspot.com / , vefsetur sem safnað hefur saman upplýsingum um rugludalla og samsæriskenningasmiði .
Heiti síðunnar vísar í Biblíuna , nánar tiltekið í Matteusarguðspjall 23:24 en þar segir : " Blindu leiðtogar , þér síið mýfluguna , en svelgið úlfaldann ! " Aðstandandi síðunnar er , að eigin sögn , kanadísk húsmóðir á fertugsaldri , en vitanlega á ekki að taka það of trúarlega frekar en annað á Netinu ; er ekki eins líklegt að hún sé starfmaður bandarísku leyniþjónustunnar ? Það hafa í það minnsta sumir haldið því fram þegar hún hefur spottað þá fyrir samsæriskenningar sínar .
Bull á bull ofan Meðal efnis á síðunni er listi yfir heimsins heimskulegustu samsæriskenningar sem við grípum aðeins niður í ( í sviga er nafn þess eða þeirra sem fyrstur hélt þessu fram ) : Bílstjórinn myrti John F. Kennedy ( William Cooper ) , Sálfræðihernaðarráð Bretlands sendi Bítlana til Bandaríkjanna til að spilla siðferði bandarískra ungmenna ( Lyndon LaRouche ) , Kristur var aldrei krossfestur heldur fór hann í felur með Maríu Magdalenu og átti með henni börn í Frakklandi ( Hugh Schonfield , Michael Baigent , Richard Leigh og fleiri ) , Kristur og lærisveinar hans voru á sífelldu sveppatrippi ( John Allegro ) , Stephen King myrti John Lennon ( Steve Lightfoot ) , fyrir milljörðum ára heilaþvoði illi alheimsalvaldurinn Xenu sálir okkar til að trúa helstu trúarbrögðum heims sem hann bjó til ( L. Ron Hubbard ) og Hitler flúði til norðurskautsins og býr þar í góðu samlæti með geimverum sem búa inni í jörðinni ( jörðin er hol að innan ) ( Ernst Zundel o.fl. ) .
Ekkert of ótrúlegt Svo eru það samsæriskenningar sem óljóst er um uppruna eða enginn vill kannast við að hafa komið af stað : Undir flugvellinum í Denver er gríðarmikið neðanjarðarbyrgi sem hýsir stjórnstöð alheimsráðsins sem tekur brátt völdin ( sönnun þess má sjá í mósaíkmyndum á flugvellinum ) , HIV-veiran var búin til á tilraunastofu / HIV-veiran veldur ekki alnæmi , sætuefnið aspartam , flúor , genabreyttur matur og bóluefni eru beinlínis búin til af illum yfirvöldum til að tryggja að mannkyn sé veiklulegt og auðsveipt .
Eins og sjá má er það ótrúlegast við þessar kenningar allar að fólk skuli yfirleitt trúa þeim , en það vantar ekki : Ekkert virðist vera of ótrúlegt til að vera satt sem sannast af þeim fjölmörgu sem skrifað hafa athugasemdir á síðuna þar sem þeir reyna að skjóta stoðum undir delluna .
