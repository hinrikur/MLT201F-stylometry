Árangur íslenska landsliðsins í knattspyrnu er ævintýri líkastur .
Með því að tryggja sér rétt til þátttöku á Evrópumeistaramótinu , sem nú fer fram í Finnlandi , komst íslenska kvennalandsliðið á spjöld knattspyrnusögunnar .
Liðið hefur sýnt mikla þrautseigju á undanförnum árum og iðulega farið á kostum .
Kvennaknattspyrna hefur ekki verið hátt skrifuð á Íslandi .
Þetta á ekki aðeins við um áhorfendur , heldur einnig þá , sem setið hafa við stjórnvölinn .
Þetta hefur meðal annars komið fram í því að ástæða hefur þótt til að veita hærri verðlaun fyrir afrek í karlaknattspyrnu heldur en kvennaknattspyrnu .
Nú er hins vegar að eiga sér stað rækileg hugarfarsbreyting .
Kvennalandsliðið hefur fengið góðan stuðning hjá knattspyrnusambandinu og metnaður hefur verið lagður í verkefni þess .
Gengi kvennaliðsins hefur orðið til þess að efla áhuga ungra stúlkna á knattspyrnu .
Á meðan þátttaka drengja stendur í stað fer þeim stúlkum fjölgandi , sem hefja æfingar í fótbolta .
Stúlkur , sem nú eru að hefja æfingar , þurfa ekki að leita sér fyrirmynda hjá körlum .
Þær geta fundið sér frábærar fyrirmyndir í íslenskri kvennaknattspyrnu – og það geta drengir vitaskuld einnig .
Margrét Lára Viðarsdóttir er til dæmis markaskorari á heimsmælikvarða , en eigi að nefna einhvern verður að telja upp allt liðið : Ásta Árnadóttir , Dóra María Lárusdóttir , Dóra Stefánsdóttir , Edda Garðarsdóttir , Erla Steina Arnardóttir , Erna B. Sigurðardóttir , Fanndís Friðriksdóttir , Guðbjörg Gunnarsdóttir , Guðný B. Óðinsdóttir , Guðrún Sóley Gunnarsdóttir , Hólmfríður Magnúsdóttir , Katrín Jónsdóttir , Katrín Ómarsdóttir , Kristín Ýr Bjarnadóttir , Ólína G. Viðarsdóttir , Rakel Hönnudóttir , Rakel Logadóttir , Sandra Sigurðardóttir , Sara Björk Gunnarsdóttir , Sif Atladóttir og Þóra B. Helgadóttir .
Kvennalandsliðið hefur unnið afrek , sem karlalandsliðið getur aðeins látið sig dreyma um .
Frammistaða liðsins í Finnlandi dregur ekkert úr árangri þess .
Íslenska liðið hafnaði í svokölluðum " dauðariðli " og gefur nafngiftin til kynna að mótherjarnir eru engir aukvisar .
Landsliðið hefur tapað báðum viðureignum sínum til þessa á mótinu , gegn Frökkum og Norðmönnum , en leikmenn þess geta borið höfuðið hátt .
Íslensku stúlkurnar hafa leikið vel , haft í fullu tré við mótherjana og sýnt að þær eiga fullt erindi á þetta stórmót .
Í dag leikur landslið Íslands við Evrópu- og heimsmeistara Þjóðverja .
Þjóðverjarnir hafa leikið af miklum yfirburðum gegn Norðmönnum og Frökkum og ljóst að við ramman reip verður að draga .
Á Íslandi teljast iðkendur kvennaknattspyrnu vera 4.500 en í Þýskalandi ein milljón .
Eins og Sigurður Ragnar Eyjólfsson , þjálfari landsliðsins , hefur bent á getur hvort lið um sig hins vegar aðeins stillt upp ellefu leikmönnum á vellinum í senn og í því liggja möguleikar Íslands .
En hvernig sem sá leikur fer á landsliðið hrós og þakkir skildar fyrir frábæran árangur .
Hjörtu landsmanna hafa slegið með íslenska landsliðinu á frumraun þess á Evrópumeistaramóti .
Sá stuðningur mun fylgja liðinu í dag og í næstu raun , sem snýst um að tryggja sér sæti á næsta heimsmeistaramóti .
