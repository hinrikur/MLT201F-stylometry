Cat Ballou , Cat Ballou , she is mean and evil through and through " sungu Nat King Cole og Stubby Kaye í samnefndri kvikmynd árið 1965 um hana Cat Ballou sem var , eins og þeir segja í söngtextanum , inn við beinið illskeytt og vond .
Kvikmyndin var sérlega vinsæl á Íslandi í langan tíma eftir að hún var frumsýnd enda var hún skemmtileg og skartaði úrvals liði leikara .
Jane Fonda fór með aðalhlutverkið , hinnar harðsnúnu Catherine Ballou , sem leitar leiða til að verja búgarð föður síns og síðar hefna hans eftir að hann er myrtur .
Lee Marvin leikur fyllibyttuna sem Cat Ballou ræður en líka vonda byssubófann sem herjar á fjölskylduna .
Reyndar stóð Lee Marvin sig svo vel að hann fékk Óskarsverðlaunin , verðlaun bresku akademíunnar og Golden Globe fyrir hlutverk sitt , nokkuð sem er fremur sjaldgæft í þessum geira kvikmyndanna .
Kvikmyndin var einnig tilnefnd fyrir klippingu , tónlist , lag og handrit og því mætti halda að um algert meistaraverk væri að ræða .
Cat Ballou virðist hafa tekist að sameina það sem helst prýðir góða kvikmynd , þó ekki hafi farið sérlega mikið fyrir alvarleikanum sem oft ræður ríkjum í verðlaunamyndum .
Kvikmyndin er þannig ekki dæmigerður vestri heldur miklu fremur gamanmynd með söngvamyndaívafi og átti hún hug margra upp úr 1970 þegar hún var sýnd í íslenskum kvikmyndahúsum .
