Björg Eva Erlendsdóttir , ritstjóri Smugunnar , birtir merkilegan pistil í vefritinu , þar sem hún fjallar meðal annars um skemmdarverkin á tilraunareit Orfs líftækni .
Lögbrot , öfgahópar , skemmdarverk og glæpastarfsemi eru vinsæl orð hjá þjónum valdsins þegar minnihlutahópar grípa til sterkari meðala en að skrifa greinar í blöð sem birtast eftir dúk og disk og enginn les , " skrifar Björg Eva .
Björg Eva kvartar undan því að í fjölmiðlum skuli þeir sem skemmdu byggreitinn í Gunnarsholti vera kallaðir öfgahópur og verknaðurinn skemmdarverk .
" Spyrja má hver viðbrögðin voru þegar öfgalaust fólk og sérfræðingar um erfðabreytt matvæli reyndu að kveikja umræðu um afleiðingar ræktunarinnar .
Fór hún fram ? " Svarið er : Já , sú umræða fór fram .
Morgunblaðið birti til dæmis margar fréttir og fréttaskýringar um málið , þar sem bæði sjónarmið komu fram .
Talsmenn beggja sjónarmiða í málinu skrifuðu líka margar greinar hér í blaðið – sem birtust áður en niðurstaða var fengin í málinu og vöktu sumar hverjar talsverða athygli .
Umhverfisstofnun tók sér aukafrest til að fjalla um leyfisveitingu til Orfs og hélt m.a. opinn fund um málið .
Pistill Bjargar Evu opinberar merkilegan þankagang .
Ef niðurstaða umræðunnar er okkur ekki að skapi , fór umræðan ekki fram .
Ef lýðræðislegar aðferðir , eins og að skrifa greinar í blöð , skila ekki árangri , grípum við til skemmdarverka .
Ef við kunnum ekki að meta niðurstöðuna úr löglegu ferli , tökum við lögin í eigin hendur .
