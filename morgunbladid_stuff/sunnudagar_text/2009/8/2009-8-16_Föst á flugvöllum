Eftir Ragnhildi Sverrisdóttur rsv@mbl.is Allmörg dæmi eru um , að fólk setjist að í flugstöðvum og haldi þar til mánuðum , jafnvel árum saman .
Í sumum tilvikum á fólk enga aðra kosti , það getur ekki snúið aftur til heimalands síns og fær ekki leyfi til að fara inn í annað land .
Í öðrum tilvikum er um heimilislaust fólk að ræða , eða fólk sem haldið er geðsjúkdómum .
Nýjasta dæmi um hið síðastnefnda er mál finnskrar konu , sem bjó á flugvöllum í Þýskalandi um átta mánaða skeið , en er nú komin undir læknishendur heima í Finnlandi .
Íraninn Merhan Karimi Nasseri er þekktasti flugvallarbúinn .
Hann hélt til á De Gaulle-flugvellinum í París frá 1988 til 2006 , eða í 18 ár .
Þá hafði honum reyndar löngu boðist að fara þaðan á brott , en árin höfðu tekið sinn toll af geðheilsunni og hann óttaðist umheiminn .
Nasseri var vísað frá Íran árið 1977 , fyrir að mótmæla keisaranum .
Hann flakkaði um Evrópu , en yfirvöld hvarvetna neituðu að taka við honum sem flóttamanni .
Árið 1981 fékk hann loks skilríki sem flóttamaður í Belgíu og ákvað nokkrum árum síðar að flytja til Bretlands og reyna að hafa uppi á ættingjum þar .
Nasseri fór til Parísar og þaðan um borð í vél til Lundúna , þrátt fyrir að vera ekki með nein skilríki á sér .
Hann sagði að þeim hefði verið stolið af sér á lestarstöð í París .
Þegar hann lenti í London fékk hann ekki að fara til landsins , heldur var vísað aftur til Parísar .
Þar var skilríkjalausum manninum ekki hleypt inn í landið .
Þannig hófst 18 ára dvöl Nasseri á flugvellinum .
Ótrúleg skriffinnska einkenndi allar tilraunir til að koma honum til hjálpar .
Belgísk yfirvöld samþykktu loks árið 1995 að hann gæti fengið ný skilríki , ef hann samþykkti að setjast þar að .
Nasseri kvaðst hins vegar vilja búa í Bretlandi .
Frönsk yfirvöld komust að þeirri niðurstöðu að ekki væri hægt að reka hann á brott af flugvellinum , en hins vegar væri ekki heldur hægt að leyfa honum að fara inn í landið .
Svo Nasseri var áfram í biðsalnum .
Árin liðu og í hvert sinn sem málið virtist ætla að leysast hafnaði Nasseri lausninni .
Hann var þá farinn að þræta fyrir að vera Írani og þóttist ekki skilja fyrrum landa sína þegar þeir ávörpuðu þá .
Hann neitaði því sífellt að skrifa undir pappíra , þar sem hann var sagður íranskur .
Nasseri veiktist og var fluttur á sjúkrahús árið 2006 .
Í janúar 2007 var hann aftur kominn á flugvöllinn , en að þessu sinni á hótel .
Í mars sama ár fékk hann inni í athvarfi fyrir heimilislausa í París , farinn að andlegri heilsu .
Með börnin í biðsal Landa Nasseri , Zahra Kamalfar , bjó á flugvellinum í Moskvu í tíu mánuði árið 2007 .
Hún var ekki að flýja stjórn keisarans , sem þá var löngu fallinn , heldur klerkastjórnina sem tók við .
Maður hennar hafði verið líflátinn og Zahra , sonurinn Davood , 10 ára , og dóttirin Ana , 17 ára , fóru til Tyrklands .
Þaðan flugu þau til Rússlands , með fölsuð vegabréf í farteskinu , og áfram til Þýskalands , en ætluðu sér til ættingja í Kanada .
Í Þýskalandi var för þeirra stöðvuð og fjölskyldan send aftur til Moskvu .
Rússar ætluðu að senda hana aftur til Írans , en ekkert varð af því .
Yfirvöld í Kanada samþykktu svo að taka við fjölskyldunni í mars 2007 .
Hvers vegna sú ákvörðun tók jafn langan tíma og raun ber vitni er illskiljanlegt þegar haft er í huga að samkvæmt kanadískum lögum er hægt að veita flóttamönnum flýtimeðferð , sem tekur aðeins 72 stundir .
Þar að auki eru sérstök ákvæði um konur í hættu .
Zahra og fjölskylda býr nú í Vancouver á vesturströnd Kanada .
Engir fastir í Leifsstöð Í millilandaflugstöð Íslendinga , Leifsstöð , eru engin dæmi þess að ferðamenn hafi setið fastir í biðsal í langan tíma , að sögn Stefáns Thordersen , framkvæmdastjóra flugverndarsviðs .
Fólk getur heldur ekki hafst við í brottfararsal Leifsstöðvar nema fram að þeim tíma þegar flugvél , sem það á bókað far með , fer frá landinu .
Stundum kemur fyrir að fólk kemur frá löndum utan Schengen-svæðisins og getur ekki framvísað vegabréfum , en slíkt er á ábyrgð flugrekstraraðila og þess lands sem fólkið kom frá .
Því er þá vísað til baka , en Stefán tekur fram að reynt sé að liðsinna fólki eins og kostur er .
Í innritunarsal Leifsstöðvar er engum heimilt að gista , svo ekki geta heimilislausir sest þar að .
Stefán segir koma fyrir að ferðalangar mæti mjög snemma í flug og ætli að láta fyrirberast í flugstöðinni fram að fluginu .
Þeim er bannað að koma sér fyrir eins og í útilegu , með dýnur og jafnvel taka til við matseld , eins og sumir hafi hugsað sér að gera .
Stiklur Nasseri í París og Zahra og fjölskylda í Moskvu eru dæmi um fólk , sem festist í biðsölum og kemst hvorki lönd né strönd .
Fleiri dæmi eru af fólki , sem sest að í flugstöðvum , án þess að ætla sér að komast annað .
Í júní í fyrra sögðu breskir fjölmiðlar að um 100 heimilislausir héldu til á Heathrow-flugvelli .
Þar væri hlýtt , aðgangur að baðherbergjum , farþegar skildu gjarnan eftir mat og drykk á borðum og illmögulegt fyrir flugvallarstarfsmenn að ráða í hver væri ferðalangur og hver væri heimilislaus .
Í september í fyrra settist Japaninn Hiroshi Nohara að á flugvellinum í Mexíkóborg .
Hann kom til landsins sem ferðamaður , með fullgilt vegabréf , en fór aldrei út af flugvellinum .
" Ég skil ekki af hverju ég er hérna .
Ég hef enga ástæðu til þess , " sagði hann í viðtali , en sat áfram sem fastast .
Í lok desember samþykkti Nohara að flytja heim til löndu sinnar , sem býr í Mexíkó .
Konan , sem mun ekki hafa þekkt Nohara fyrir , gaf þá skýringu að hún vildi að hann fengi að sofa í venjulegu rúmi .
Bandarísk flugfélög leigja mörg ódýrt íbúðarhúsnæði fyrir áhafnir sínar , en þar er oft þröng á þingi .
Vegna þessa er risin þétt byggð hjólhýsa og húsbíla við flugvöllinn í Los Angeles .
Þar búa flugmenn , vélvirkjar og flugþjónar .
Íbúðarkostnaður er lítill og stutt í vinnu .
Fox-fréttastofan hafði eftir eiginkonu vélvirkja að þetta væri fínt , þau byggju á afgirtu svæði með öryggisgæslu , rútur gengju til og frá vinnustað og þau hjónin hittust nær daglega , sem þau gætu ekki gert ef hún byggi annars staðar .
