Eftir Steinþór Guðbjartsson steinthor@mbl.is Í október í fyrra tók Erna Lúðvíksdóttir við starfi verkefnastjóra vegna uppbyggingar nýrra verslana IKEA í Kína .
IKEA opnaði fyrstu verslun sína í Kína fyrir áratug og nú eru sex slíkar verslanir í landinu en til stendur að opna 15 verslanir á næstu fimm árum .
" Það er mikill uppgangur hjá IKEA í Kína , " segir Erna , sem hefur yfirumsjón með öllu sem snýr að versluninni sem slíkri .
IKEA er með um 300 verslanir í 86 löndum .
Verslunin í Sjanghæ er með þeim stærstu , um 32.000 fermetrar að stærð , en IKEA í Garðabæ er um 20.670 fermetrar .
Erna segir að vöxturinn nú sé einna mestur í Asíu og þá helst í Kína og Japan .
IKEA finni samt vel fyrir heimskreppunni en alla tíð hafi kostnaði verið haldið í lágmarki og fyrirtækið standi vel .
Sjö ár í Svíþjóð Erna og Erwin Glauser , eiginmaður hennar , störfuðu hjá IKEA í Älmhult í Svíþjóð í sjö ár áður en þau tóku atvinnutilboði í Sjanghæ .
" Þetta var spurning um að festa rætur í Svíþjóð eða leita á ný mið og að vel athuguðu máli fannst okkur vera kominn tími til þess að breyta til , " segir hún um flutninginn .
Ingvar Kamprad skrásetti IKEA 1943 .
1958 opnaði hann fyrstu verslunina í Älmhult í Smálöndunum , um tveggja tíma akstur í norður frá Malmö , og þar hefur IKEA verið með eina af höfuðstöðvum sínum síðan auk þess sem miðstöð þróunar fyrirtækisins er þar , auk fleiri þátta .
Þar er meðal annars 5.000 fermetra sýningarsvæði , þar sem vöruúrvalið er reglulega kynnt fyrir starfsmönnum á sérstökum sýningum nokkrum sinnum á ári , en Erna var yfirmaður svæðisins fyrstu fjögur árin í Svíþjóð .
Árlega er þar stór sýning fyrir yfirmenn IKEA alls staðar í heiminum til að kynna þeim söluvörurnar á næsta ári .
Í þessu sambandi minnir Erna á að síðasta árið í Svíþjóð vann hún á samskiptasviði IKEA , IKEA Communications AB , sem sér meðal annars um alþjóðlegan vef IKEA á Netinu og alþjóðlega , árlega vörubæklinginn .
Hún bendir á að framleiðsla á öllum vörum , sem komi á markað 2010 , sé byrjuð enda sé vöruúrval í bæklingnum ákveðið með 12 til 18 mánaða fyrirvara .
Langflestar myndir í vörubæklingnum eru teknar í myndveri IKEA í Älmhult .
" Þetta er eitt stærsta myndver í Evrópu , " segir Erna , en hún var einnig verkefnisstjóri vegna breytinga á hótel- og veitingastað IKEA í Älmhult , IKEA Vardshus .
Älmhult er um 15.000 manna bær og um 80% íbúanna tengist IKEA á einn eða annan hátt .
Erna og Erwin bjuggu um 50 km fyrir utan bæinn og þau voru opin fyrir öllu , þegar þau ákváðu að breyta til .
" Það kom eiginlega allt til greina og þegar honum bauðst að vera innkaupastjóri í Kína ákváðum við að slá til , " segir Erna .
13 ár í Sviss Fyrir um 20 árum hélt Erna til Sviss til þess að spila handbolta , en á Íslandi hafði hún unnið hjá PON , Pétri O. Nikulássyni heildverslun .
" Ég hafði hugsað mér að ljúka handboltaferlinum þar og spila í Sviss í eitt eða tvö ár , " rifjar hún upp .
" Svo fór að ég spilaði þar í fimm ár og bjó í landinu í 13 ár að frátöldum tveimur árum , 1998 til 2000 , þegar ég var deildarstjóri útstillingadeildar IKEA í Holtagörðum .
Ég kynntist Erwin hjá IKEA í Sviss og þegar honum var boðið starf í Svíþjóð ákváðum við að flytja þangað .
" Fyrsta verslun IKEA utan Skandinavíu var opnuð í Spreitenbach í Sviss 1973 og vann Erna í útstillingadeild verslunarinnar í fimm ár .
" Ingvar Kamprad hafði stóra drauma og hann sagði á sínum tíma að ef IKEA gengi í Sviss þá gengi hugmyndin í öllum heiminum .
Þetta er ótrúlegur maður með mikla yfirsýn .
" Erna hefur starfað hjá IKEA í fjórum löndum .
Hún bendir á að erfitt sé að bera reynsluna saman vegna þess að hún hafi verið í ólíkum störfum á mismunandi stöðum .
" Allt sem viðkemur versluninni sem slíkri , búðinni , er svipað , því þar er verið að gera sömu hlutina úti um allan heim , en viðskiptavinirnir eru mismunandi eftir stöðum .
Það koma til dæmis talsvert fleiri í búðina í Sjanghæ en í Garðabæ .
Í búðum IKEA um allan heim eru gönguleiðir 200 til 250 sentimetrar á breidd en þrír metrar í Sjanghæ til að geta tekið á móti öllu fólkinu með góðu móti frá klukkan 10 til 22 alla daga vikunnar .
" Mikil uppbygging Skrifstofubygging er sambyggð versluninni í Sjanghæ og þar er Erna með aðstöðu .
Hún segir að mjög mikill hraði sé í allri uppbyggingu í borginni , " það sem tekur fimm ár í París gerist á einu ári í Sjanghæ , " segir hún og vísar til gífurlegra breytinga í Sjanghæ undanfarin 10 ár .
" Ég þekki fólk sem hefur búið í Sjanghæ í um 11 ár og það segir að borgin hafi algerlega skipt um lit – þau þekki hana ekki fyrir þá sömu .
Þau segja að þegar þau fluttu þangað hafi verið erfitt eða nær ómögulegt að finna vestrænan varning .
Nú fást allar helstu tískuvörur heims í borginni og hægt er að nálgast vestræn matvæli .
Í stærstu stórmörkuðunum og nokkrum sérverslunum er að finna sérstakar deildir með innfluttum matvælum .
" Svipuð bylting hefur verið í sjónvarpsmálum .
" Fyrir 10 árum var sjónvarpsefni aðeins svart , hvítt og eingöngu kínverskar stöðvar og kínverskt efni í boði .
Nú nást erlendar stöðvar en til þess þarf reyndar að vera með móttökudisk fyrir sjónvarpsrásir sem eru sendar um gervihnött .
Það sem kemur mér mest á óvart er hvað Kínverjar eru langt á eftir í tölvumálum .
Internetið er til dæmis ótrúlega hægvirkt og ekki er hægt að stunda bankaviðskipti á Netinu , borga reikninga og millifæra , svo dæmi séu tekin .
En það er spennandi að lifa uppganginn í Kína .
Heimssýningin EXPO 2010 verður í Sjanghæ og það snýst allt um að gera allt sem glæsilegast fyrir sýninguna , rétt eins og í Peking fyrir Ólympíuleikana í fyrra .
Heilu svæðunum hefur verið rutt í burtu og nýtt byggt í staðinn , byggingar , hraðbrautir , nýtt lestarkerfi og fleira .
Uppbyggingin er ólýsanleg .
" Sömu vandamálin Þýska , franska og ítalska eru opinberu tungumálin í Sviss .
Þegar Erna flutti þangað kunni hún ekkert þeirra .
Hún kunni heldur ekkert í sænsku þegar hún settist þar að og eftir að hafa búið í tæpt ár í Kína er kínverska enn kínverska fyrir henni .
" Fyrsta árið hefur verið erfitt í öllum þessum löndum og sömu vandamálin hafa komið upp á öllum þessum stöðum , " segir Erna .
Hún segir að tungumálið sé eðlilega erfiðasti hjallinn , en síðan séu alltaf sömu atriðin sem þurfi að koma sér inn í : finna út með læknisþjónustu , hvar sé best að kaupa í matinn , hvert eigi að fara í hárgreiðslu og svo framvegis .
Erna bendir á að í Sviss sé enska valfag í skóla og þar sem svissneska sé mállýska út frá þýsku geti verið erfitt að skilja hana .
" Besta leiðin til að læra tungumál er að búa í landinu , " segir Erna .
" Í raun þýðir ekkert annað en að dýfa sér strax út í djúpu laugina og það hef ég gert .
" Hún segist hafa lent í svipuðum tungumálavandamálum í Svíþjóð .
" Ég lærði dönsku í den og taldi mig færa í allan sjó en annað kom á daginn í Svíþjóð .
Samt var ég fljótari að ná sænskunni en þýskunni .
" Margir útlendingar vinna í höfuðstöðvum IKEA í Älmhult og þess vegna er enska aðaltungumálið í öllum samskiptum .
Erna bendir á að þetta eigi sérstaklega við um öll bréfasamskipti og tölvupósta .
" Ef erindið er skrifað á sænsku verður þýðing á ensku að fylgja fari efnið til þriðja manns .
Enska var því allsráðandi en í kaffitímum kom oft fyrir að maður talaði ensku við sessunautinn vinstra megin , sænsku við þann sem sat mér á hægri hlið og íslensku við Sigríði Heimisdóttur eða Siggu Heimis eins og hún er kölluð , en hún var hönnuður hjá IKEA og er nú hætt .
Það komst upp í vana að tala þrjú tungumál á sama tíma en í Kína er enska töluð á skrifstofunni .
Ég kann eitt og eitt orð á stangli í kínversku en stefni á að fara á námskeið fljótlega .
" IKEA-fjölskyldur Það er ekki ofsögum sagt að líf fjölskyldunnar snúist að miklu leyti um IKEA og hafi gert það í 20 ár .
" Það eru til margar IKEA-fjölskyldur eins og við erum , sérstaklega í hópi starfsfólks sem flakkar á milli staða .
Þetta gengur samt vel .
Við höfum aldrei unnið beint saman , þó við höfum unnið í sama húsi .
Við höfum alltaf verið í ólíkum verkefnum og náum vel að aðskilja vinnu og einkalíf .
En margt af okkar besta vinafólki er í sömu sporum og þetta er mjög spennandi .
Það þýðir samt ekki að við ætlum að bera beinin hjá IKEA , þó okkur líði mjög vel hjá fyrirtækinu .
Það gefur starfsfólkinu gríðarlega mikla möguleika á að breyta til sýni það áhuga , metnað og vilja til þess að takast á við ný verkefni .
IKEA færir engum starfsmanni neitt á silfurfati og því þýðir ekki að sitja og bíða eftir gullna tækifærinu , vegna þess að það kemur ekki , en gangi starfsmaður í málið og sýni að hann vilji eitthvað ákveðið fær hann aðstoð til þess að ná takmarkinu .
Ég vinn hjá traustu fyrirtæki og það hefur veitt mér tækifæri til að kynnast ólíkum menningarheimum .
Ég er þannig að eðlisfari að ég á erfitt með að hjakka í sama farinu of lengi .
Ég er kannski ekki til í allt en alltaf til í að prófa eitthvað nýtt .
Ég hafði aldrei komið til Kína þegar okkur bauðst að fara til Sjanghæ og það hristu margir höfuðið þegar við tókum tilboðinu .
Við byrjuðum á því að senda gáminn og fórum síðan til Sjanghæ að leita að húsnæði án þess að hafa nokkru sinni komið þangað áður .
" Ævintýri Erna hefur upplifað skemmtilegan tíma erlendis og segir að hún hefði ekki viljað fara á mis við hann .
" Þetta hefur verið hálfgert ævintýri .
Það hefur verið erfitt að ná fótfestu á mörgum stöðum en það var heldur ekki auðvelt að koma aftur til Íslands eftir að hafa verið níu ár í Sviss , þar sem mér leið almennt vel , þó ég hafi stundum haft heimþrá og viljað reyna eitthvað nýtt .
Hins vegar hafði ég aldrei flutt frá Íslandi heldur aðeins framlengt dvölina erlendis um eitt ár í einu og dótið mitt var alltaf í bílskúrnum hjá mömmu og pabba .
En góður vinur ráðlagði mér að flytja heim og komast þannig að því hvað ég vildi gera .
Þetta reyndist besta ráð sem ég hef fengið .
Ég flutti heim og vann í tvö ár hjá IKEA en þó það hafi verið æðislegt að vera heima komst ég að því að ég var ekki tilbúin að setjast strax að á Íslandi .
Ég fyllti tankinn , fór aftur út , gifti mig og eignaðist börnin .
Það hefur margt á dagana drifið og við höldum öllu opnu varðandi framtíðina .
Við gerðum samning til þriggja ára í Kína og verðum þar í mesta lagi í fimm ár en tíminn verður að leiða í ljós hvað gerist eftir það .
" Handboltinn skilaði sínu Erna Lúðvíksdóttir var mikil íþróttakona á árum áður og landsliðskona í handbolta og fótbolta um árabil , en handboltinn varð til þess að hún byrjaði að vinna hjá IKEA í Sviss fyrir um 17 árum .
" Ég lék mér ekki með dúkkur en var alltaf úti og leitaði mikið í Gunnar bróður , var mikið með honum , " rifjar hún upp , en á þessum árum voru strákarnir síst betri en hún í boltanum .
" Ég hreinlega bjó á fótboltavellinum eða niðri í íþróttahúsi þegar ég var lítil og mamma þurfti ekki að leita að mér .
Hún vissi hvar ég var .
" Í treyju af Þorgils Óttari Grótta á Seltjarnarnesi var uppeldisfélag Ernu í íþróttum , en meistaraflokkar í hennar greinum voru ekki til hjá félaginu og því gekk hún í Val .
Hún lék alla 13 landsleiki Íslands frá september 1982 til 1986 og var fyrirliði í síðustu fjórum leikjunum .
Auk þess var hún einn af burðarásum í sterku liði Vals en hætti í fótboltanum 1987 .
" Það var of mikið álag að vera á toppnum í bæði fótbolta og handbolta , " segir hún og bætir við að keppnistímabilið hafi líka lengst í báðum greinum á þessum tíma .
" Ég valdi handboltann vegna þess að það var meira um að vera í honum .
Slavko Bambir hafði tekið við landsliðinu og það var mikill uppgangur hjá því .
" Erna spilaði 98 landsleiki í handboltanum og það þótti mikið þá .
" Við söfnuðum fyrir landsliðsferðunum , " segir hún og bendir á að landsliðskonurnar hafi skafið timbur , selt rækjur , dreift bókum og nánast gert hvað sem var til að borga kostnaðinn .
" Frystikistan hjá mömmu og í raun allri fjölskyldunni var alltaf full af rækjum , en það óvenjulegasta var þegar við fórum ýmist fyrir eða eftir æfingu til þess að skafa timbur við stórt einbýlishús í Skerjafirði .
Við fengum lengi vel ekki eigin keppnisbúninga eins og nú tíðkast og þurftum oft að leika í treyjum af karlalandsliðinu .
Ég spilaði alltaf númer 2 í landsliðinu og var því oft í treyju af Þorgils Óttari Mathiesen .
" Tilviljun Þegar Erna var 28 ára segist hún hafa hugleitt að hætta líka í handboltanum .
" Ég var orðin svolítið þreytt á þessu , vantaði einhverja tilbreytingu , " segir hún .
Hún hafði kynnst stúlku í Sviss í gegnum landsliðið og úr varð að hún ákvað að fara þangað og leika með liði í neðri deild í eitt eða tvö ár .
" Þegar ég kom út frétti ég að félagið væri gjaldþrota en fyrst ég var komin á staðinn kom upp í mér íslenski naglinn , að gefast ekki upp .
Erfitt var að fá atvinnu- og dvalarleyfi í Sviss en félagið hafði lofað mér vinnu og tilskildum leyfum og úr varð að ég endaði hjá einu stærsta félaginu í Sviss , ZMC Amicitia Zürich .
Þar var verið að stofna kvennadeild og ég var með í að byggja þá deild upp .
Ég var eins konar mamma í liðinu og endaði með því að spila í efstu deild í fimm ár .
" Samfara því að spila handbolta vann Erna hjá svissneska bankanum Credit Suisse , einu helsta styrktarfyrirtæki félagsins , í tæplega tvö ár áður en hún hóf störf hjá IKEA .
" IKEA var að opna nýja verslun í Zürich og við stelpurnar í liðinu fengum vinnu við viku langa opnunarhátíðina , dreifðum gosi til gesta , blésum upp blöðrur og þar fram eftir götunum , " segir Erna .
" Ég tók verslunarstjóra verslunarinnar tali á opnunarkvöldinu og hann réð mig til IKEA á staðnum .
Þar með var tónninn gefinn .
" 