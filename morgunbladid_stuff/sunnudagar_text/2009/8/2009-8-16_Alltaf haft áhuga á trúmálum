Eftir Ingvar Örn Ingvarsson ingvarorn@mbl.is Ilmur Kristjánsdóttir útskrifaðist úr leiklistardeild Listaháskóla Íslands vorið 2003 og var hennar fyrsta titilhlutverk Lína Langsokkur .
Síðan þá hefur Ilmur tekið að sér afar fjölbreytt hlutverk og meðal annars hefur hún brugðið sér í skó Janis Joplin , Sölku Völku og svo lék Ilmur auðvitað í hinum drepfyndnu sjónvarpsþáttum Stelpurnar sem sýndir voru á Stöð 2 .
Ástæðan fyrir spjallinu við Ilmi nú er hinsvegar ekki endilega leiklistin , heldur trúin , því Ilmur er ein margra sem hafa lagt stund á guðfræði í Háskóla Íslands .
Þar hafa rúmlega 50 nemendur skráð sig í guðfræði- og djáknanám í haust en 31 í fyrra en að meðaltali hefur umsóknum í Háskóla Íslands fjölgað um 20% frá í fyrra .
Spurningar og fordómar Mér lék forvitni á að vita af hverju Ilmur valdi guðfræði fremur en eitthvað annað og af hverju guðfræðin væri svona vinsæl einmitt um þessar mundir .
" Ég var orðin mjög námsþyrst og skoðaði hvaða nám var í boði .
Ég hafði hugsað mér bókmenntafræði en las námskrá guðfræðideildarinnar .
Ég hef reyndar alltaf haft mikinn áhuga á trúmálum en þegar ég las námskrána uppgötvaði ég að þetta höfðaði mjög vel til mín .
Fólk á dálítið erfitt með trú .
Það eru miklir fordómar gagnvart trúnni sem er skiljanlegt þar sem það er ofstækið sem er mest áberandi í trúmálum .
Þegar svigrúm fyrir fordóma og hræðslu skapast þá verður svo mörgum spurningum ósvarað .
Ég fann það þegar ég byrjaði í náminu að ég áttaði mig á því að margar ákvarðanir sem höfðu verið teknar af mönnum hafa mótað trúna .
Með þeirri vissu er auðveldara að takast á við guðfræðina því þá getur maður kynnst sinni eigin afstöðu gagnvart trúnni .
" Spurð um hvaða stöðu trúin hefur í dag stendur ekki á svörunum hjá Ilmi .
Hún snarar fram bókinni Lífi og dauða með útvarpserindum frá 1940 eftir Sigurð Nordal sem gefin var út árið 1966 .
" Neisti heilags anda er að kafna í ösku útbrunninna kenninga og siða .
Engin andlegur leiðtogi hefur haft djörfung og þrek til þess að moka öskunni burt , " skrifar Sigurður .
" Finnst þér þetta ekki flott ? " segir Ilmur .
" Þetta talaði til mín og þetta finnst mér lýsa trúarástandinu .
" Einn guð leysir af annan Ilmur segir að hún hafi aldrei upplifað að þörf sé á að vera kristinnar trúar til þess að vera í guðfræðinni .
" Ég held að kennarinn hafi einu sinni vísað til okkar sem eru kristinnar trúar .
Fólk er þarna á ofsalega mismunandi forsendum .
Ég hef farið í islam-áfanga í guðfræðinni sem var mjög áhugaverður .
Um leið og maður fær að vita um eitthvað opnast hugur manns gagnvart þessum trúarbrögðum .
Maður dýfir tánum ofan í helstu trúarbrögðin en auðvitað er verið að mennta fólk til prests en það er ekki það eina sem er verið að gera – maður getur valið sér námsleið sem er BA og þetta er trúarbragðafræðadeild líka með mjög góða kennara .
" En hvað um þessar vangaveltur að fólk grípi til trúarinnar til þess að fylla tómarúmið sem nú hefur skapast ? " Trúarþörf mannsins er ekki ný .
Við náum að fylla þetta tóm , t.d. með því að gera Mammon að guði ef sá möguleiki er fyrir hendi .
Svo þegar við missum það þá held ég að fólk fari að leita í guðfræðina .
Trúarþörfin er hinsvegar staðreynd , en það er misjafnt hvernig við uppfyllum hana , " segir Ilmur sem segist telja að almennt leiti fólk mikið í hugvísindi um þessar mundir .
Mannlífsfræðsla Ilmur er sem kunnugt er að fara af stað með nýja sjónvarpsþáttaseríu á Stöð 2 hinn 19. ágúst um Ástríði og því hefur hún verið nokkuð upptekin undanfarið .
Hún segist hafa haft þörf fyrir að fara í annað umhverfi .
" Mig langaði að gera eitthvað annað en að leika , ég var orðin dálítið þyrst í eitthvað annað – grúska .
Þetta er náttúrlega eðal fag , besta grúskfagið .
Maður getur verið að grúska endalaust í þessu og mitt áhugasvið er örugglega þetta , hvað maðurinn gerir við þessa trúarþörf sína .
Hvað það í rauninni veitir manni .
Maður hefur til að mynda sterka þörf fyrir trúna þegar erfiðleikar steðja að og það þarf ekkert að gera lítið úr því fyrir vikið heldur segir það bara meira um hvað trúin er sterk í okkur .
12 spora kerfið útskýrir þetta að vissu leyti en það hef ég verið að skoða .
Þar ná þeir að útvíkka trúna , þinn skilningur á æðri mætti gerir fólki auðveldara að gangast einhverjum æðri mætti á hönd .
Það er verið að virkja þessa þörf og neysla , hvort sem það er á eiturlyfjum , áfengi eða peningum , stafar í rauninni af skorti á æðri mætti .
Við fyllum upp í þetta tóm með þessu öllu .
" Mun þetta nýtast þér í starfi ? " Þetta er náttúrlega þvermannlegt fag og víkkar minn sjóndeildarhring sem manneskju og það nýtist mér í starfi .
" Er Ástríður trúuð ? spyr ég .
Ilmur svarar snöggt og segir " já , örugglega " , hlær svo og eftir nokkra bið bætir hún við ; " nei , nei , hún er það eflaust en það er ekki til umfjöllunar " .
Ástríður er ung kona sem reynir að fóta sig í atvinnulífinu en erfitt getur verið að líkja henni við þekktar sögupersónur .
" Það er nærtækara að líkja Ástríði við Bridget Jones og Sex and the City en Derrick .
Þetta er um unga konu sem er að reyna að fóta sig í lífinu .
Þetta eru svolítið spaugilegar hliðar á þessum fjármálaheimi sem var okkar trúarbrögð fyrir hrunið .
Þetta er skrifað fyrir hrunið og gerist fyrir hrunið og Ástríður er sett inn í þetta umhverfi sem hún passar ekkert voðalega vel í .
Við flettum dálítið ofan af þessu .
Ástríður er jarðeðlisfræðingur , ekki með þennan hefðbundna bankabakgrunn .
Svo fjallar þetta náttúrlega bara um fólk .
Það er alveg sama hvar þú ert og einmitt vegna þess að fjármálaumhverfið var trúarbrögð þá voru þeir sem unnu í banka guðirnir .
Það kom mér því ekkert á óvart að þetta fag talaði til mín .
Nú eru stjórnmálamennirnir að verða guðirnir og Icesave fyllir tómið .
" Ilmur samsinnir því að um eins konar hringekju sé að ræða þar sem þátturinn er skrifaður fyrir hrun og nú hafi hlutirnir snúist við og þá gæti næsta þáttaröð , ef vel gengur , farið í hina áttina .
Þá væri hægt að taka bankahrunið fyrir og viðhorfsbreytinguna eftir hrunið sem á margan hátt er ekki minna kómísk en hrunadansinn sjálfur .
Hörmungar ? Ilmur bætir einnig við að viðbrögð fólks við ástandinu séu afstæð .
" Ég var í Mósambík þegar hrunið varð .
Þar var ég á vegum Unicef og hitti börn sem glímdu við mun alvarlegri vandamál en Íslendingar .
Á Íslandi voru fréttir af yfirtökunni á Glitni og Guð blessi Ísland heyrðist í sjónvarpinu .
Það voru allir að fara á límingunum á Íslandi og ég var í Mósambík og hugsaði – við erum með fisk í sjónum , heitt vatn og góð hús .
Það er aldrei hægt að segja að við séum í slæmum málum miðað við Mósambík .
Það þarf allavega ekki að leita langt frá Íslandi til að sjá alvöru hörmungar .
Við bankahrunið hrundi trúarheimur margra og þá myndaðist þetta tóm sem við höfum rætt .
Fólk var í alvörunni veikt .
Það er því líklega eðlilegt að fólk snúi sér að andlegri hlutum og mannrækt .
Ég var til dæmis ánægð með þjóðkirkjuna þegar hún bauð Dalai Lama að halda fund í Hallgrímskirkju , því hann er eini trúarleiðtoginn sem heldur því fram að öll trú sé af hinu góða sem andleg rækt .
Eins og segir í islam þá eru trúarbrögðin í sjálfu sér góð en mennirnir eru gleymnir .
" Það mætti segja að hægt sé að yfirfæra þessi lokaorð Ilmar yfir á margar athafnir mannanna og kannski er rót vandans nú einmitt sú að mennirnir eru gleymnir og því búa Íslendingar , og aðrar þjóðir vissulega , við sveiflur , t.d. á milli þess andlega og þess veraldlega .
Eilífa hringrás gleymsku og upprifjunar .
