NÚ LIGGUR fyrir Alþingi frumvarp til laga , svokölluð matvælalög , sem mun leggja dýralæknakerfið í landinu í núverandi mynd í rúst .
Kerfi sem hefur að mati undirritaðs þjónað bændum og dýraeigendum vel , verið ódýrt og hnökralaust í framkvæmd og leitt til þess að fengist hafa ungir dýralæknar til starfa á landsbyggðinni .
Til að útskýra kerfið eins og það er í dag , þá eru starfandi alls 15 héraðsdýralæknar á landinu og eru þrír þeirra þannig ráðnir að þeir skuli ekki sinna almennri dýralæknisþjónustu , en þeir eru í Reykjavík , á Selfossi og Akureyri , en hinir 12 héraðsdýralæknarnir sinna samkvæmt lögum , samhliða eftirlitsstörfum , almennum dýralæknastörfum , hver í sínu umdæmi .
Hugsunin við þessa skipan mála , sem komið var á með nýjum lögum um dýralækna og heilbrigðisþjónustu við dýr , sem komu til framkvæmda 1. desember 1999 , var að á þéttbýlustu svæðum landsins væri grundvöllur fyrir sjálfstætt starfandi dýralækna að hasla sér völl , þar sem þeir ættu ekki í samkeppni við dýralækna á launum frá ríkinu og einnig að þá væri unnt að sinna eftirlitsskyldu með framleiðslubúum og sláturhúsum á þéttbýlustu landbúnaðarsvæðum landsins , án þess að það bryti í bága við stjórnsýsluhætti .
Þessi skipan mála hefur reynst vel og hafa sjálfstætt starfandi dýralæknar komið sér fyrir með góðum árangri á Stór-Reykjavíkursvæðinu , á Suðurlandsundirlendinu austur undir Mýrdal og í Eyjafirði og Skagafirði .
Héraðsdýralæknarnir á þessum svæðum hafa sinnt eftirlitsþáttum , bæði til sveita og í sláturhúsum ásamt eftirlitsdýralæknum , sem starfa undir þeirra stjórn .
En hvernig yrði málum komið fyrir samkvæmt nýja matvælafrumvarpinu ? Þá yrði í fyrsta lagi öllum héraðsdýralæknum landsins sagt upp störfum og auglýstar nýjar stöður héraðsdýralækna , sex talsins fyrir allt landið , í stað 15 líkt og nú er .
Þessir sex héraðsdýralæknar ættu allir að sinna eingöngu eftirlitsstörfum , þeim væri ekki heimilt að stunda almennar dýralækningar .
Hugmyndin er að ráða sums staðar eftirlitsdýralækna undir þeirra stjórn í hlutastörf , eftir því hve stór eftirlitsþátturinn væri á hverju svæði .
Hugmyndin er að gera héraðsdýralæknana eingöngu að eftirlitsaðilum .
Hver á þá að sinna almennum dýralækningum á landsbyggðinni ? Jú , hugmynd ráðamanna er að það verði sjálfstætt starfandi dýralæknar .
Þetta hljómar kannski vel í eyru einkavæðingarsinna og jafnvel þeirra sem ekki þekkja til mála .
En málið er ekki svona einfalt .
Aðstæður eru þannig á Íslandi , að utan umdæma hinna þriggja núverandi eftirlitshéraðsdýralækna er ekki lífvænlegt fyrir sjálfstætt starfandi dýralækna .
Þar kemur fyrst til , að fjöldi dýra er ekki nógur , strjálbýli er of mikið og fjarlægðir of miklar .
Þetta kann að hljóma undarlega fyrir suma , en þegar betur er að gáð kemur í ljós að fæst af þessum núverandi 12 héraðsdýralæknaumdæmum hafa fleiri en 20 kúabú .
Menn segja kannski að á þessum svæðum sé sums staðar margt sauðfjár og hrossa , en bændur og dýralæknar sem til þekkja vita að af þeim hefur dýralæknir til sveita litlar tekjur .
Hver er þá niðurstaðan ef sá hluti frumvarpsins sem varðar dýralæknaþjónustu verður samþykktur óbreyttur ? Dýralæknar munu flytja burt úr héruðunum og leita sér vinnu annars staðar , ungir dýralæknar munu ekki koma til starfa vegna þess að þeir munu ekki geta framfleytt sér og fjölskyldu sinni .
Þjónusta við bændur og dýraeigendur mun snarversna og jafnvel verða engin á sumum svæðum .
Ég skora því á þingmenn að hafna þessum breytingum , þær munu skaða íslenskan landbúnað og byggðir landsins .
Ég skora líka á Bændasamtök Íslands að láta í sér heyra varðandi þetta mál , þetta er vissulega líka hagsmunamál fyrir bændur .
Ég trúi ekki að Evrópubandalagið muni ekki hafa skilning á strjálbýli landsins , sem allt liggur norðan 64. breiddargráðu , en það hefur gert undanþágur um landbúnaðarmál á svæðum norðan 62. breiddargráðu í Svíþjóð og Finnlandi .
Það er reyndar stórfurðulegt að samningamenn Íslands í umræðum um matvælalöggjöfina hafi ekki einu sinni reynt að fara fram á undanþágur varðandi þessi atriði .
Þeir hafa verið spurðir af hverju þeir leituðu ekki eftir undanþágum .
Svörin voru að það hefði verið óviðeigandi ! Þurfum við Íslendingar alltaf að innleiða Evrópulöggjöfina alls kostar óbreytta þó það sé okkur í óhag ? Ég held við þurfum ekki að vera kaþólskari en páfinn .
Höfundur er héraðsdýralæknir .
