Einn af risunum í suður-amerískri tónlist , og meðal helstu tónjöfra heimsins ef út í það er farið , er brasilíski tónlistarmaðurinn Caetano Veloso .
Hann sendi frá sér fyrstu breiðskífuna 1967 og hefur verið að síðan , plöturnar orðnar á sjötta tug , hljóðversskífur , tónleikaplötur og tónlist fyrir kvikmyndir og dans .
Caetano Veloso er þekktur fyrir ævintýramennsku í músík , átti á sínum tíma þátt í að bylta brasilískri dægurtónlist svo rækilega að þess sér enn stað , og hann heldur áfram að gera það sem honum sýnist eins og heyra má á síðustu þremur breiðskífum hans , þar sem hann er í senn nútímalegur og tilraunaglaður .
Veloso skildi við eiginkonu sína til tuttugu ára 2004 og það hefur greinilega orðið honum tilefni til endurskoðunar á ýmsu , þar með talið afstöðu sinni til tónlistar .
Fyrstu merki þess var platan A Foreign Sound , þar sem hann tók fyrir þau lög erlendra tónlistarmanna sem hann hefur haft dálæti á í gegnum árin , allt frá því hann hlustaði á Cole Porter og Elvis Presley sem ungur maður til Stevie Wonder og yngri tónlistarmanna á við Kurt Cobain .
Á A Foreign Sound leikur Moreno sonur Veloso á gítar og þegar Veloso hugðist taka upp næstu skífu leitaði hann til Moreno um hugmyndir til að fríska aðeins upp á plötuna .
Moreno gerði gott betur en að leggja til hugmyndir , því hann kynnti fyrir föður sínum spilafélaga sína , þar fremstan meðal jafningja gítarleikarann snjalla Pedro Sá .
Svo vel náðu þeir saman Veloso og Sá að Veloso hætti við nútímalega sambaplötu og gerði nútímalega rokkplötu – Cê , – Þú , sem kom út 2006 .
Músíkin er framúrstefnu- og naumhyggjulegt rokk , kryddað raftónlist , mun harðara en það sem Veloso hafði sent frá sér áður og reyndar framúrstefnulegra en það sem frá honum hefur komið í áratugi – helst að hægt sé að líkja því við " Araçá Azul " .
Eftir því var líka tekið að textarnir voru venju fremur frísklegir og býsna blautlegir sumir ; við blasti að skilnaðurinn hafði komið ýmsu af stað í einkalífinu .
Á skífunni lét Veloso nægja að hafa þrjá tónlistarmenn sér til stuðnings , Pedro Sá lék á gítar og slagverk , Ricardo Dias Gomes á bassa og hljómborð og Marcello Callado á trommur .
Þessi sveit varð svo tónleikahljómsveit Velosos næstu mánuðina og kemur fram á tónleikaskífunni Cê ao vivo sem kom út 2007 .
Breyttir tímar Þegar kom að því að taka upp nýja plötu , sem átti að vera nútímaleg sambaplata , ákvað hann Veloso að halda áfram að vinna með Cê-sveitinni en breyta um vinnubrögð ; nú vildi hann vinna plötuna frá a til ö með hljómsveitinni , hafa spilafélaga sína með í lagasmíðum og útsetningum , og einnig vinna plötuna fyrir opnum tjöldum .
Hann setti því upp vefsetrið Obra em progresso , " Verk í vinnslu " , obraemprogresso.com.br , þar sem hann bloggaði daglega um það hvernig verkinu miðaði , leyfði fólki að fylgjast með , heyra hugmyndir að lögum og einnig að greiða atkvæði um hvaða útsetning hentaði best fyrir sum laganna , enn önnur voru prufukeyrð og slípuð til á tónleikum .
Allt hafði þetta áhrif á skífuna eins og sambahugmyndin vék snemma fyrir rokkaðri hljómum , þó sambatakt sé víða að finna .
Skífan átti og að heita " Transamba " , en í takt við breyttar áherslur breyttist nafnið – platan nýja heitir Zie & Zii , sem er ítalska og útleggst frændur og frænkur .
Mannréttindabrot á mannréttindabrot ofan Ekki var bara bloggað um músík á Obra em progresso , því þegar síðum þar er flett má sjá að flest er undir , til að mynda hvaða stafsetningu sé best að nota á portúgölsku ( brasilíska , portúgalska eða einhverja enn aðra ) , uppruna orðsins mulata og svo má telja .
Veloso fer því um víðan völl í bloggfærslunum og aðdáendur hans brasilískir ( allt er á portúgölsku ) hafa líka tekið vel við sér því athugasemdir skipta hundruðum við sumar færslurnar og oft hiti í mönnum .
Eitt af því sem menn hafa deilt um á skífunni er lagið " Base de Guantánamo " , myrkt klifunarkennt lag sem fjallar um mannréttindabrot bandaríska hersins í Guantánamo-flóa á suðausturenda Kúbu .
Meðal þeirra sem gagnrýnt hafa lagið er sjálfur caudillo Kúbu , Fidel Castro , enda bendir Veloso á þá nöturlegu staðreynd í texta lagsins að mannréttindabrot Bandaríkjamanna séu framin í landi óvinveittu þeim , Kúbu , sem er meðal annars þekkt fyrir sín mannréttindabrot .
Þetta þótti Castro hið versta mál og vændi Veloso um að vera taglhnýting Bandaríkjamanna , leiguþý heimsvaldasinna og svo framvegis .
Veloso-fróðir heyra það vitanlega um leið að " Base de Guantánamo " er byggt á öðru lagi , " Haiti " , sem þeir sömdu saman Veloso og Gilberto Gil og finna má á Tropicália 2 ( kom út 1993 ) , en í því velta þeir fyrir sér ömurlegu hlutskipti íbúa Haítí sem glíma ekki bara við sjúkdóma , hungur og ofbeldi heldur eru þeir líka hrjáðir af kynþáttafordómum þar sem yfirstétt ljósra blökkumanna kúgar þá sem dekkri eru .
" Base de Guantánamo " er ekki eina lagið sem er endurgert á skífunni því Veloso tekur líka fyrir tvö gömul sambalög , annað eftir João Bosco og George Gershwin , " Incompatibilidade de gênios " , og hitt , " Ingenuidade " , er eftir Clementina de Jesus og Roberto Ribeiro .
Menningarlegt mannát Á sjöunda áratugnum var mikil gróska í brasilískri menningu ; ný kynslóð nýrrar stéttar , miðstéttarungmenni , vel menntuð og þokkalega fjáð , létu til sín taka í flestum listum , hristu af sér hlekki ferðarinnar og tóku til við að skapa nýja list , Tropicália .
Liststefnunni hefur verið lýst sem menningarlegu mannáti , allt mátti nota og allt var undir ; eins og segir í laginu " E Prohibido Prohibir " – " Það er bannað að banna " ( Veloso flutti þá herhvöt með Os Muntantes á sambatónleikum 1968 og allt varð vitlaust ) .
Tropicália-hreyfingin hafði mikil áhrif í Brasilíu og þótt hún hafi ekki lifað lengi í sjálfu sér , þá lagði hún grunninn að þeirri tónlistarstefnu sem ríkjandi var í Brasilíu næstu áratugina , MPB , eða Música Popular Brasileira .
Höfuðpaurar hreyfingarinnar eru jafnan taldir þeir sem komu við sögu á plötunni frægu Tropicália : ou Panis et Circencis : Caetano Veloso , Gilberto Gil , Nara Leão , Os Mutantes , Tom Zé , Rogerio Duprat og Gal Costa .
Getið er um Veloso hér til hliðar en hin eru flest að í músík ( Nara Leão lést 1989 og Duprat 2006 ) : Gilberto Gil hefur verið gríðarlega afkastamikill í gegnum árin og plötur hans eru á sjötta tuginn .
Hann hefur líka tekið þátt í stjórnmálum og var um hríð menntamálaráðherra í heimalandi sínu .
Hann sendi síðast frá sér breiðskífu 2008 , Banda Larga Cordel .
Lykilplata : Gilberto Gil frá 1969 ( hann gaf út þrjár plötur sem heita einfaldlega Gilberto Gil og komu út 1968 , 1969 og 1971 ) .
Os Mutantes hefur notið mikillar hylli utan heimalandsins og tónlistarmenn eru iðnir við að vísa í plöturnar sem sveitin gerði á áttunda áratugnum .
Hún hætti 1978 en sneri aftur í sviðsljósið fyrir tónleikaferð 2006 og sendi frá sér plötuna Haih um daginn .
Lykilplata : " Os Mutantes " frá 1968 ( fyrsta platan ) .
Gal Costa er fræg fyrir sínar furðulegu plötur á áttunda áratugnum .
Með sérkennilegustu skífum sem maður kemst yfir eru plöturnar Gal Costa , sem kom út 1969 , og Gal Costa , sem kom út síðar sama ár .
Síðasta plata hennar var tónleikaplatan " Gal Costa Ao Vivo " sem kom út 2006 .
Lykilplata : " India " frá 1973 .
Tom Zé er heldur eldri en þau hin sem hér er getið .
Hann hvarf nánast sjónum manna undir lok áttunda áratugarins , en David Byrne kippti honum í sviðsljósið aftur með safnplötunni " Brazil Classics , Vol .
4 : The Best of Tom Zé – Massive Hits " sem kom út 1990 .
Þar með var Tom Zé kominn aftur í gang og síðan hafa komið út með honum ellefu plötur , síðast " Estudando a Bossa – Nordeste Plaza " sem kom út á síðasta ári .
Lykilplata : " Fabrication Defect : Com Defecto De Fabricacao " frá 1998 .
Árni Matthíasson 