Það er ekki algeng sjón að sjá krakka leiða fullorðna um hálendið .
En þannig var ferðin sem Ósk Vilhjálmsdóttir og Margrét H. Blöndal stóðu fyrir um liðna helgi – þar gerðist allt á forsendum þeirra yngstu í hópnum .
Víst skiptust á skin á skúrir undir jökli , en það fylgir því að ferðast um hálendið og það kvartaði enginn .
Þvert á móti nutu börn og foreldrar þess að gista tvær nætur í tjaldi í Krókagili og ganga inn að Strútslaug , þar sem smáir og stórir böðuðu sig í heitri lauginni .
Og svo voru það öll hin ævintýrin ...
Eftir Pétur Blöndal pebl@mbl.is Áöræfum nefnast fjöllin Stórkonufell , Hattfell og Stórasúla – að ógleymdum Hvanngilshnausum , sem nokkrar fjölskyldur gengu um síðustu helgi .
Það var þriggja daga hálendisferð sem listakonurnar Ósk Vilhjálmsdóttir og Margrét H. Blöndal skipulögðu .
Tilgangurinn með ferðinni , sem verður fastur liður á sumrin , er sá að leyfa krökkum að upplifa hálendið og öræfaþögnina , en líka að opna augu foreldra fyrir því hvernig njóta má útivistar með krökkum , jafnvel þar sem allra veðra er von og náttúran bregður sér í allra kvikinda líki .
Ekkert frí frá krökkunum Í þessari ferð voru fullorðnir " pabbar " og " mömmur " .
Og strax í rútunni mátti finna að foreldrarnir höfðu stillt sig inn á nýjan þankagang .
" Mér var lofað að ekkert yrði talað um Icesave , " sagði einn pabbinn í áminningartón yfir sætisbökin .
" Krakkaferðirnar eru hugsaðar sem valkostur , " segir Ósk í samtali við blaðamann .
" Þegar við Ásta stóðum fyrir gönguferðum um Jöklu og Kringilsárrana tóku margir börnin með , en þau voru þar á forsendum fullorðinna .
Það getur tekið á börn að ganga Fljótsdalinn , 22 kílómetra leið .
Ef skilyrði eru óhagstæð , þá getur það jafnvel fælt börnin frá því að stunda útivist .
En það sem meðal annars kveikti áhugann hjá okkur Margréti var göngumenningin í Noregi .
Þar kynntumst við því að börn eru alin upp við útivistarferðir með foreldrum sínum .
" Margrét segir marga telja það of mikla fyrirhöfn að fara með börn á hálendið .
" Með þessum ferðum viljum við sýna fólki að þetta er vel mögulegt og að ekki þarf neitt rosalegan búnað til .
" " Þá erum við að tala um alla leið inn á hálendið , jökla , heitar laugar , svarta sanda – hálendið er svo örvandi fyrir krakkana , " segir Ósk .
" Stundum sér maður það á ferðalögum um landið að allt fullorðna fólkið situr í hnapp , en svo eru hoppukastalar fyrir börnin .
Þá geta fullorðnir grillað og fengið sér í glas – og börnin verið hoppandi á meðan .
Fyrir vikið er hópurinn ekki ein heild .
Í krakkaferðunum okkar eru þau félagar og tilheyra heildinni – þegar þau fara að sofa förum við líka að sofa .
Það tekur sér enginn frí frá börnunum , enda er ferðin á þeirra forsendum .
" Opnast nýr heimur En foreldrarnir fá alveg jafnmikið út úr ferðinni og börnin .
Það er ljúft að vakna við söng Óskar og Margrétar á morgnana eftir góðan nætursvefn .
Og ekki er haldið þéttar utan um dagskrána en svo , að maður fær á tilfinninguna að maður hafi allan tíma í heiminum .
Auðvitað er það líka svo , að það , sem börnum finnst áhugavert , finnst foreldrum áhugavert .
" Mér finnst það merkilegt , að þegar Ósk , sem er leiðsögumaður , talar við krakkana opnast nýr heimur fyrir mér , " segir Margrét .
" Mér finnst gaman að fá upplýsingar um það sem fyrir augu ber , en ekki síður að heyra hvernig þeim er miðlað til krakka – því þá eru þær oft settar í stærra samhengi .
Það er til dæmis gaman að tengja jarðhitann í þessu gjöfula landi við hitann í húsunum – þannig að börnin nái að tengja þessa tvo heima , náttúru og heimili .
" " Þetta snýst um að miðla grunntilfinningu fyrir landinu , jörðinni og jarðfræðinni – raunverulegum verðmætum , " segir Ósk .
" Ímyndarnefnd forsætisráðuneytisins komst að því að ímynd Íslands væri frelsi , friður og kraftur .
Það var niðurstaðan eftir margra mánaða yfirlegu .
Mér finnst það alltof loftkennt .
Tilfinningin fyrir landinu nær mun dýpra og við eigum að miðla henni til barnanna okkar .
Mér finnst það til dæmis áberandi í Noregi að skólakerfið er tengdara landi , sögu og menningu .
" " Þar þykir bara eðlilegt að fara með börnin í skógarferð og þarf varla að nefna það , " segir Margrét .
" Við förum hinsvegar í sparibúning þegar við lofsömum land og þjóð .
Ég held það sé tími til kominn að við spyrjum okkur , hversu mikilvægar ræturnar eru í uppeldi og menntun barnanna .
" Hún þagnar kankvís .
" En ég held það skipti miklu máli í svona ferð að við séum ekki að þröngva upplýsingum upp á leiðangurinn eða séum stressuð yfir því að það eigi eftir að segja frá þessu eða hinu , heldur látum stjórnast af flæðinu .
Það fer best á því að hver og einn eigi sína upplifun – eins og þegar krakkarnir tóku sjálfir upp á því um miðjan dag að skipuleggja leiki .
" Og það kemur Ósk ekkert á óvart þegar fimm ára drengur horfir yfir lækinn og segir hróðugur : " Ég stökkti bara yfir ! " " Þau eru svo dugleg , " segir hún .
" Allt frá átta ára aldri eru krakkar alveg jafnmikið göngufólk og foreldrarnir – eða meira ! Litlu börnin eru hinsvegar háðari foreldrum sínum ; það þarf að hvetja þau og stundum að halda á þeim .
En þá er lykilatriði að gefa sér nógan tíma .
" " Og það er undantekning ef börn eru ekki eins og heima hjá sér í þessum aðstæðum , " segir Margrét .
" Þeim líður bara svo vel ! " Óborganlegar samræður " Ég á eiginlega engar ömmur , " segir fjögurra ára stelpa .
" Hvað áttu við ? " spyr amma hennar , sem stendur fyrir aftan hana og hafði lagt sig í líma við að gera tilveru litlu stelpunnar sem notalegasta .
En stelpan gefur sig ekki .
" Það er af því að amma Dadda er alltaf að stríða mér .
Og hin amma mín , það ert þú , hún er svo gömul ! " Oft eru samræðurnar óborganlegar í ferðinni og foreldrar og börn kynnast með nýjum hætti – laus við höft og bönn borgarsamfélagsins , ágengt tifið í klukkum heimsins og síðast en ekki síst pípið í farsímum .
Engu að síður er margt framandi í óbyggðum , sem tekur tíma að venjast .
Þannig má heyra krakka segja þegar komið er að Strútslaug : " Ég sé hana ekki .
Hvar er rennibrautin ? " Ósk og Margrét eru líka með fimm daga námskeið , sem standa yfir frá níu á morgnana til sex á kvöldin fyrstu þrjá dagana og á fjórða degi er gengið út í Gróttu og gist þar .
" Krakkarnir eru alveg niður í sjö ára aldur , " segir Ósk .
" Við erum með rútu til umráða , keyrum út á Reykjanes , skoðum Hengilssvæðið og böðum okkur í heitri laug uppi á Hengli .
Svo móta krakkarnir sitt eigið land eftir ferðalögin og nýta sér þannig lærdóminn án þess endilega að vera meðvituð um það , allt í einu heyrist kannski : " Ég vil fá þunnfljótandi hraun yfir mitt land .
" " Þetta er góð leið til að átta sig á jarðfræðinni – þau snerta nánast á henni , " segir Margrét .
" Og það er hægt að upplifa ótrúlega margt í innan við 20 mínútna fjarlægð frá Reykjavík , " heldur Ósk áfram .
" Hápunkturinn er að gista úti í Gróttu , sem er eyja og land til skiptis .
Þegar flæðir að er tilfinningin svipuð því að gista á Flatey í Breiðafirði .
Það erum aðeins við , eyjarskeggjarnir .
Og svo er þetta yfirráðasvæði kríunnar sem verndar börnin sín .
" " Margir eru hræddir við kríuna , en það breytist gjarnan þegar krakkarnir sjá eggin hennar og litlu ungana – hvað þeir eru berskjaldaðir , " segir Margrét .
" Og krakkarnir taka litlu eyjarnar sem þeir hafa mótað með sér út í Gróttu .
Það eru ekkert endilega íslenskar eyjar , sumar eru suðrænar eldfjallaeyjar eða eyðieyjar .
Við nýtum svo efni úr Gróttu til að leggja lokahönd á verkið .
Allt er þetta ævintýri .
Krökkunum finnst til dæmis spennandi að hátta sig snemma og fara út á náttfötunum , fylgjast með þegar flæðir að .
" Kvæði sem fútt er í Ef einhver velkist í vafa um hvaða venjur og siðir gilda að fjallabaki , þá koma þeir fróðari heim úr ferðinni í Krókagil .
Þar er gert mikið af því að syngja , í rútunni , á göngunni og í samkvæmistjaldinu á kvöldin .
" Og það eru ekkert endilega lög sem flokkuð eru sem barnalög , heldur kvæði sem fútt er í , sjómannavísur , harmkvæði og rokklög , " segir Margrét .
" Þau litlu sperrtu eyrun í sjómannasöngvunum – þegar öldurnar breyttust í vín ! " segir Ósk .
" Það skapar líka samkennd að halda kvöldvökur með söng og lestri úr þjóðsögunum .
Þá viljum við gjarnan virkja fólkið í hópnum , því það eykur samkenndina .
Og það er ekki þannig að við séum skemmtikraftarnir , því í hverjum hópi er fólk sem er ýmislegt til lista lagt .
" Margrét getur ekki á sér setið : " Það eitt að sitja og borða saman verður upplifun í fjallakyrrðinni og einangruninni á fjöllum .
Það er svo fallegt við leiðangurinn – þetta samfélag sem ferðast saman .
" Og Ósk vekur máls á samskiptum foreldra og krakka , sem stundum eru unglingar .
" Stundum verður maður vitni að svo fallegum samskiptum .
Unglingsárunum fylgir oft mótþrói og mér fannst því gaman að heyra ungling spyrja ömmu sína : " Amma , er þér kalt ? Á ég að lána þér minn poka ? " Svo spyr hann mömmu sína , sem hann rífst við allan daginn , hvernig henni líði í blöðrunni á hælnum – hvort þau eigi ekki að fá sér kakó ? " Fjöllin græn í rigningunni Margrét tekur undir að ferðir á hálendið séu heilbrigð fyrir öll sambönd , líka sambandið við sjálfan sig .
Að borða þegar maður er svangur , sofa þegar maður er þreyttur og bara það að ganga niður að læknum til að bursta tennurnar .
" Það er ekkert áreiti , aðeins tilhugsunin um það sem gerist á augnablikinu .
" Fimm ára gutti mjakar sér varlega eftir sandkantinum meðfram ánni , skömmu áður en komið er að Strútslaug , og segir : " Pabbi , við erum komnir á tíunda borð .
En það er allt í lagi því ég er með orkumilljón .
" Þegar þangað er komið lítur annar stubbur á lappirnar á sér og segir undrandi : " Ha ? Er ég ekki í sokkum ? " " Það er skemmtilegt við svæðið í kringum Torfajökul hversu veðrabrigðin eru mikil , " segir Ósk .
" Það er ólíkt veðrinu norðan Vatnajökuls , þar sem nú er Hálslón , því við vorum alltaf í sólskinsferðum .
En úrkoman veldur því að fjöllin eru græn og hefur það líka í för með sér að fólk lærir að klæða sig vel .
" Það er áberandi að sveigjanleikinn er mikill þegar ferðast er með Ósk og Margréti .
" Við getum ekki verið með stífa og nákvæma dagskrá í svona ferð , " segir Ósk .
" Eina verkefnið er að fara í Strútslaug , en hvenær við komum í náttstað er opið og hvaða leið er farin þangað eða til baka fer bara eftir hópnum .
" Ósk stendur einnig fyrir skipulögðum hálendisferðum , sem ekki eru hugsaðar sérstaklega fyrir krakka .
" Þá fer ég til dæmis inn í Kerlingarfjöll og Þjórsárver og það má segja að hugmyndafræðin sé sú sama að því leyti , að þetta eru svæði sem hafa nánast einvörðungu verið opin jeppafólki .
Ég vil gera svona staði aðgengilegri fyrir göngufólk en ég hef veitt því athygli að konur eru mun duglegri að ganga en karlar .
Karlarnir eru meira fyrir jeppana .
Við leggjum líka upp úr þægilegum gönguleiðum með trússbíl , þar sem ekki þarf að bera allt á bakinu , þannig að flestir ættu að komast með .
" Og ferðirnar hæfa vel fréttaþyrstum , því staðirnir hafa oft verið í umræðunni út frá virkjunarmöguleikum , svo sem Skjálfandi , Kerlingarfjöll , Þjórsárver og Torfajökulssvæðið .
" Þessi svæði eru kannski á leið út af borðinu , en þau eru þar ennþá , " segir Ósk .
" En þau hafa verið lítt aðgengileg .
Ég veit ekki til þess að það hafi verið skipulagðar gönguferðir meðfram Skjálfandafljóti áður en við fórum þangað með hópa .
" Og sá hugsunarháttur er ríkjandi , að ekki sé verið að sigra eitt eða neitt .
" Við erum ekki að þessu til að sigra landið , " segir Margrét .
" Það eru teknar góðar hvíldir , asinn er enginn og allt er lagt upp úr því að njóta augnabliksins í fallegri náttúru .
" 