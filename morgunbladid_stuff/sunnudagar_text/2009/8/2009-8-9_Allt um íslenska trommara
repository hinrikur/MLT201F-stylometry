ÍSLENSKIR trommuleikarar eiga eins og aðrir sína eigin veröld á netinu .
Á síðunni trommari.is er að finna netsamfélag trommara og upplýsingasíðu þar sem hægt er að grennslast fyrir um íslenska trommara , skoða gamlar myndir af þeim allra bestu , lesa greinar um íslenska trommara , fá upplýsingar um trommuviðgerðir og jafnvel er þar að finna búð sem selur sérsmíðaðar íslenskar trommur .
Áhugaverðast á síðunni er liður er kallast trommari vikunnar .
Þar er stutt viðtal við þann íslenska trommara er verður fyrir valinu þá vikuna og þeim fylgir iðulega ítarlegur listi yfir þær græjur sem viðkomandi trommari notar .
Einnig gefa trommararnir góð ráð fyrir byrjendur jafnt sem lengra komna .
Dæmi um trommara er hafa verið teknir fyrir á síðunni eru Orri Páll Dýrason ( Sigur Rós ) , Sigtryggur Baldursson ( Sykurmolarnir ) , Ólafur Hólm ( Todmobile ) , Ásgeir Óskarsson ( Stuðmenn ) , Arnar Þór Gíslason ( Mugison , Ensími og Dr. Spock ) og svo auðvitað Gunnlaugur Briem .
Annar skemmtilegur dálkur er upptalning á íslenskum trommurum .
Þar er ítarlegur listi yfir trommuleikara er hafa sett sitt mark á tónlistarsöguna .
Aðall þess liðs er að hverjum trommara fylgir mynd og eru þar að finna margar gamlar myndir .
Sú elsta er af Poul Bernburg frá árinu 1925 tólf ára gömlum að spila á Austurvelli með hljómsveit föður síns .
Talið er að hann hafi verið fyrsti trommuleikari landsins .
Poul rak einnig hér á landi lengi hljóðfæraverslun undir eigin nafni .
Myndirnar eru ótrúlegar heimildir um rokklífernið hér á landi á síðustu öld .
