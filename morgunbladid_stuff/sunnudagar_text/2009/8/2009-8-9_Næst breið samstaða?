Annir fjárlaganefndarmanna Alþingis hafa verið meiri en annir annarra þingmanna að undanförnu , því allt kapp hefur verið lagt á það í nefndinni að ná breiðri samstöðu í nefndinni um þá fyrirvara sem hún leggur til að gerðir verði við samþykkt ríkisábyrgðar vegna Icesave-skuldbindinga .
Guðbjartur Hannesson , formaður fjárlaganefndar , segir hér í Morgunblaðinu í gær að mikil áhersla sé lögð á að ná breiðri samstöðu í nefndinni um afgreiðslu málsins .
Gríðarlega mikilvægt sé að fá stuðning allra við málið " þannig að Hollendingar og Bretar finni að það er einhuga þing á bak við það " , sagði Guðbjartur .
Þetta er ugglaust satt og rétt hjá Guðbjarti , þótt vissulega sé engin fullvissa um það , enn sem komið er , hverju fyrirvarar sem Alþingi setur við ríkisábyrgð geti hugsanlega skilað Íslendingum í frekari samningum við Breta og Hollendinga .
Samt sem áður hlýtur það að vera tilraunarinnar virði að reyna að ná þverpólitískri samstöðu á Alþingi í þessu mikilvæga máli .
Kristján Þór Júlíusson á sæti í fjárlaganefnd .
Hann sagði hér í Morgunblaðinu í gær : " Ég held að hlutir þurfi að breytast fljótt og vel til þess að hægt verði að taka málið fyrir á Alþingi fljótlega eftir helgi .
" Kristján hefur lög að mæla .
Þingheimur má ekki fara sér óðslega í þessu máli , heldur gefa sér allan þann tíma sem þörf er á .
