Eftir Ingvar Örn Ingvarsson ingvarorn@mbl.is Veitingastaðurinn Þrír frakkar hjá Úlfari við Baldursgötu var stofnaður árið 1989 og markaði sér strax sérstöðu með sjávarfangi og hefur haldið henni allar götur síðan .
Úlfar , sem hefur komið víða við síðan hann útskrifaðist sem matreiðslumeistari árið 1967 , hefur meðal annars starfað sem kokkur á Hótel Holti , í Leikhúskjallaranum , Laugaási og Pottinum og pönnunni .
Hann hefur verið eins konar sendiherra íslensks hvalkjöts en hann hefur líklega matreitt fleiri steikur úr hvalkjöti handa útlendingum en nokkur annar Íslendingur .
Í því sambandi lumar Úlfar reyndar á nokkuð skemmtilegri sögu frá tímabilinu sem fyrstu skrefin voru stigin á veitingastaðnum sem hann féllst á að segja mér .
" Þetta var þannig að það var verið að færa þrjá gáma í Hamborg úr íslensku skipi yfir í japanskt og þá hlekkjuðu meðlimir grænfriðunga sig við gámana .
Í kjölfarið hætti Kristján Loftsson við að senda gámana áfram og flutti þá heim .
Þetta voru síðustu gámarnir af kjöti ; einn fullur af rengi , annar af gúllasi og sá þriðji af kjötstykkjum .
" Úlfar segir kjötið , sem var langreyðarkjöt , mikinn herramannsmat .
Fínasta kjötið er svokallað " tail meat " eða sporðakjöt sem er mjög feitt og er það notað hrátt í sashimi-rétti með wasabi ( piparrót ) og sojasósu .
" Þetta var fyrsta flokks kjöt í einum gámnum og ég ræddi við Kristján um hvort ég gæti ekki fengið að hamstra kjötið fyrir milljón .
Þá segir Kristján við mig : " Þú átt enga milljón " .
Mig langaði nú bara að bíta í tunguna á mér fyrir að hafa þorað að segja þetta .
En tveimur dögum seinna þegar ég kom suður í Hafnarfjörð til að sækja kassa af kjöti , en það gerði ég reglulega , hitti ég fyrir verkstjórann á svæðinu .
Hann segir við mig : " Úlfar , þú ert ríkur maður .
" " Ekki get ég nú sagt það , " svaraði ég .
" Jú , " segir verkstjórinn .
" Hann Kristján kom hérna niður í gær og hann sagði : " Nú hættum við að selja allt kjöt úr þessum gámi , Úlfar á þetta allt saman og borgar þetta bara eftir hendinni .
" " Þannig var þetta nú , fjörutíu feta gámur og ætli þetta hafi ekki verið um tuttugu tonn .
Ég var þarna bara skipaður hvalkjötssendiherra landsins því þetta kjöt úr gámnum entist í sautján ár eða þangað til við byrjuðum að veiða hrefnu aftur .
Ef þeir hefðu byrjað viku seinna að veiða hefði ég orðið uppiskroppa með hvalkjöt í fyrsta skiptið í sautján ár og það var 2006 .
" Nýstárleg geymslutækni Úlfar segir að Kristján hafi fundið upp nýja tækni við að geyma matvæli .
Kjötið var í fimmtán kílóa kössum .
Það var tvíglasserað , síðan pakkað í loftþéttar umbúðir , sett í pappakassa og svo geymt við 24-26° frost .
" Þetta var alltaf alveg eins og nýtt .
Glasseringin er þannig að þú tekur frosið stykki , fimmtán kíló , á þessu hitastigi , 24-26° , og þetta er sett ofan í vatn og þá myndast klaki utan um .
Þetta er gert tvisvar og allt er þetta gert á færibandi .
Vatnið frýs um leið þegar þetta er gert svona .
Þegar ég nota kjötið læt ég það þiðna og á þriðja degi nota ég það .
" Úlfar er fullur fróðleiks um sjávarfangið enda mikill reynslubolti eftir veitingarekstur undanfarinna ára .
Hann segir að á sínum tíma hafi dýr á milli 50 og 60 fet verið meginuppistaðan á innanlandsmarkaði en núna séu dýrin stærri , 60-70 fet .
Þá munar nokkuð miklu í aldri dýranna , en talið er að langreyður geti orðið um hundrað ára gömul .
Hann segir kjötið sem hann notaði því hafa verið af yngri dýrum , sem henti betur .
Spurður hvort ferðamenn sæki í kjötið segir Úlfar svo vera – ekki virðist áróður grænfriðunga í gegnum árin hafa komið að sök .
" Ferðamennirnir hafa látið rosalega vel af hvalkjötinu .
Meira að segja hefur komið hingað sænsk kona sem var grænmetisæta og hún pantaði sér hvalkjöt .
Ég spurði hvort hún væri ekkert hrædd við að þetta færi illa í hana fyrst hún væri grænmetisæta , en það var hún nú ekki og á eftir sagði hún að þetta hefði farið vel í sig .
Oft lendir fólk sem borðar lítið kjöt nefnilega í því að það fer illa í magann á því þegar það smakkar það .
" Úlfar segist selja tvö til þrjú tonn á ári af hvalkjöti , 70-80% af gestunum séu útlendingar , og á t.d. sex manna borði séu oftast fjórir sem panta sér hval .
" Oft er það þannig að fólk fær sér hráan hval , sashimi til dæmis , og oft kaupir það tvo diska svo allir geti smakkað .
Það er mikil stemning fyrir þessu .
" Ég spyr hvort það sé þá mýta að grænfriðungar hafi haft mikil áhrif á fólk úti í heimi með áróðri sínum gegn hvalveiðum : " Ég get nú blásið á það .
Það hafa um 530 þúsund manns borðað hér síðan ég opnaði og sjö hafa gengið út vegna þess að það var hvalur á matseðlinum ! Þetta er ekkert annað en hávaði í fólki .
Fámennur hópur er að búa sér til eitthvað til að hrópa yfir .
Þetta fólk sem fer t.d. í hvalaskoðun , það hringir hingað til mín til að vita hvað það sé lengi að ganga hingað til okkar ! Fólk sem skoðar hvali borðar þá líka .
Fólk fer í húsdýragarðinn og fær sér lambakótilettur á eftir ! Það má ekki segja að þetta sé bara svart og hvítt .
En eitt verðum við að passa því ef við förum í Evrópubandalagið þá falla hvalveiðar sjálfkrafa niður .
Við megum t.d. ekki selja hvalafurðir til Evrópusambandslanda .
" Fjölbreyttir möguleikar í matseld Úlfar er þekktur sem einn fremsti fiskréttasérfræðingur landsins og því býr hann yfir mikilli þekkingu t.d. þegar kemur að matreiðslu hvals .
" Ég nota hvalinn meðal annars í sashimi og gef kjötið hrátt eins og Japanir hafa það .
Svo eru piparsteikurnar mjög vinsælar , þá með piparsósu .
Þetta er líka geysilega skemmtilegt kjöt á grill , " segir Úlfar og ítrekar að kjötið sé bæði hreint og hollt .
" Ég var spurður að því af blaðamanni frá Independent hví í ósköpunum ég sem fiskréttamaður væri að bjóða upp á hvalkjöt .
Ég sagði blaðamanninum að það væri ósköp einfalt að segja frá því : Ég veldi hreinasta rauða kjötið sem til væri í heiminum .
Það er ekki búið að sprauta neinum lyfjum gegn blóðkreppusótt eða búið að gefa þessu hormóna .
Þá sagði blaðamaðurinn : " Því í ósköpunum hefur enginn sagt þetta áður fyrst þetta er svona ? " – því þetta fannst henni athyglisvert .
Ég gat ekki svarað því en hún sagði að þessu ættum við að halda á loft .
Auðvitað ætti þetta að vera merki grænfriðunga , meðal annarra , að setja ekki hvaða drasl sem er ofan í sig heldur leita að hreinustu afurðinni .
Þeir berjast gegn kjarnorkuverum vegna mengunar en svo er ráðist á aðferðina við að skjóta hvalinn og þetta er hreinasta afurðin sem við setjum ofan í okkur .
" 