Víkverji hefur engan skilning á þeim laxveiðum sem stundaðar eru víða um land þessar vikur og mánuði .
Af hverju vilja menn spretta upp fyrir allar aldir , vaða út í á og standa þar tímunum saman meðan þeir rembast við að veiða fisk ? Það er svo miklu þægilegra að fara bara í næstu fiskbúð og kaupa dauðan lax .
Ekkert hangs og ekkert vesen fylgir því .
Þegar laxveiðimenn hittast tala þeir eins og þeir hafi orðið fyrir opinberun .
Sérkennilegur glampi kemur í augu þeirra , þeir verða óðamála og nær óskiljanlegir og virðast vera í eins konar vímu .
Þegar Víkverji kemur að laxveiðimönnum þar sem þeir stinga saman nefjum er hann fljótur að forða sér .
Þar er ekki von á vitsmunalegu kompaníi .
Víkverji veit vel að til að hann geti borðað lax þarf einhver að veiða hann .
En laxveiðar sem hobbí eru tóm vitleysa .
Það verður þó að viðurkennast að laxveiðar eru aðeins skárri íþrótt en golf .
Golf er íþrótt hins lata .
Það er kannski ágætt að þeir lötu eigi sínar stundir en samt fær þetta dútl þeirra fullmikla athygli .
Svo er sjónvarpað frá golfmótum þar sem milljónir eru í verðlaun og það eina sem menn verða að gera er að slá kúlu og tölta svo á eftir henni .
Víkverji er sannfærður um að þetta er nokkuð sem hann gæti svo auðveldlega gert .
Víkverji er þeirrar gæfu aðnjótandi að fá hið merka tímarit Séð og heyrt sent til sín einu sinni í viku .
Áskrift Víkverja að tímaritinu hefur mjög aukið vinsældir hans .
Til hans streymir fólk á hverjum fimmtudegi sem vill fá að vita hverjir hafa tekið saman og hverjir skilið .
Víkverji verður að viðurkenna að hann er alveg hissa hvað það eru mörg brostin hjörtu í Séð og heyrt .
Getur ekki verið að alltof margir séu að skilja ? 