UNDIRRITAÐUR er fæddur og uppalinn á Snæfjallaströnd , norðan megin við Ísafjarðardjúp á Vestfjörðum .
Margir Íslendingar leggja árlega land undir fót og fara hringinn svokallaða .
En hvaða hring fara þeir ? Litla hringinn eða þora þeir einnig að taka hringinn um Vestfirði ? Sem sagt allan hringinn í kringum landið ? Aðgengi fatlaðra á ferðalögum Á norðanverðum Vestfjörðum kemst um miðjan ágúst í gagnið ný brú um Mjóafjörð sem styttir þjóðleið um Djúpið um meira en 30 km .
Nú er ég hlutdrægur en hugsa og vinn að list ýmiss konar , jafnvel þótt ég tilheyri ekki sérstökum samtökum listamanna .
Starf listamannsins er ekki lögverndað .
Það er mín skoðun , sem listamanns , að besta útsýnið verði ekki á hinni nýju leið um Djúpið heldur er það hvað best á sólríkum sumardegi frá Snæfjallaströnd .
Vissulega verður það mikil nútímans list að geta ekið yfir nýja brú í Mjóafirði , á samfelldu slitlagi alla leið frá Hólmavík til Ísafjarðar , en allt nyrðra inndjúpið , sem er talsvert tengt sagnfræði , er malarvegur sem endar við bæinn Tyrðilmýri , æskuheimili mitt .
Annað áhugamál mitt , fyrir utan listrýni í náttúruna á ferðalögum , er aðgengi fatlaðra .
Ég á sjálfur við fötlun að stríða og á því gott með að setja mig í spor annarra , en ég þarf þó ekki á hjólastól að halda .
Fatlaðir sem eru í hjólastól lenda oft í miklum vanda , sérstaklega til að komast á salerni .
Í grein sem Jóna Guðmundsdóttir skrifaði í Morgunblaðið 2. júní segir hún í lokin : " Í Ameríku er aðgengi mjög gott , enda er hægt að láta loka stað ef aðgengi er ábótavant .
Ég ræddi við eldri konu sem sagði að þetta hefði ekki alltaf verið svona en þegar hermennirnir fóru að koma illa farnir úr stríði , hún nefndi sérstaklega Víetnam , var öllu breytt .
" Ég er með þá framandi hugmynd að vestur á Snæfjallaströnd verði einhvern daginn komin á lifandi ferðamannamenning fyrir fatlaða jafnt sem ófatlaða .
Með breyttum og vonandi bættum efnahag komandi kynslóða væri óskandi að komin verði ný þjóðbraut með bundnu slitlagi um Snæfjallaströnd , Hornstrandir og Jökulfirði .
Árið 1900 var íbúafjöldi á Snæfjallaströnd um 350 manns en nú býr þar enginn .
Ég sé fyrir mér að eftir nokkra mannsaldra gæti íbúafjöldi orðið sá sami og aðalatvinnuvegurinn væru ferðamál með sérstakri menningu : Við hönnun staðarins yrði litið til hinna fornu torfbæja en með nútímalegu ívafi eins og glers , grjóts og þakna , og tekið fullt tillit til allra þarfa fatlaðra .
Atvinnulífið myndi byggja auk hefðbundins ferðamannaiðnaðar á verslun , fjölmiðlun , vefhönnun og almennri endurhæfingu líkama og sálar .
Það væri yndislegt að gefa fleiri Íslendingum kost á að njóta útsýnisins og undursins á sólríkum degi á Snæfjallaströnd .
Nútíð og framtíð gera kröfur um netið og umferð á bundnu slitlagi hvert og hvenær sem er , það er því óskandi að í framtíðinni verði komin umferðargöng undir Djúp , frá Ísafirði og norður á Snæfjöll og þar með betri þjónusta , – en rándýr kostur fyrir alla sem kjósa " nútímahraða framtíðar " en með útsýni yfir frjálsar gönguleiðir út um bílgluggann .
ATLI VIÐAR ENGILBERTSSON , fjöllistamaður .
Frá Atla Viðari Engilbertssyni 