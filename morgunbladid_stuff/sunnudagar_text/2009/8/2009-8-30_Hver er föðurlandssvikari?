Ekki er langt síðan Vigdís Hauksdóttir , þingmaður Framsóknarflokksins , skrifaði grein í Morgunblaðið , nánar tiltekið laugardaginn 15. ágúst .
Þar kom fyrir þessi setning : " Ég hef lengi verið þeirrar skoðunar að verið sé að knésetja okkur sem þjóð með hjálp föðurlandssvikara .
" Ekki er með góðu móti hægt að sjá hvaða hópur Íslendinga það er sem flokkast í huga Vigdísar sem föðurlandssvikarar .
En þetta langa orð : " föðurlandssvikari " er þarna notað eins og ekkert sé sjálfsagðara en að slíkir hópar séu grasserandi í landinu .
Maður hlýtur að spyrja sig í hvers lags hugarheimi þingmaðurinn lifir .
Í Vikulokunum á RÚV sagði svo Jón Baldvin Hannibalsson að þáttastjórnandi ætti að hætta að tala um vinaþjóðir Íslendinga , það væru engir vinir .
Ekki var þetta viturlegt innskot frá fyrrum utanríkisráðherra landsins .
Hann á reyndar til að vera fljótfær og vonandi hefur þarna verið dæmi um það .
Rétt eins og maður vonar að Vigdís Hauksdóttir hafi ekki áttað sig á því hvað hún var í rauninni að segja þegar hún notaði orðið " föðurlandssvikari " .
Hvað er dæmigerður nútíma föðurlandssvikari á Íslandi ? Er það sá sem lítur á nágrannaþjóðir sem vinaþjóðir ? Og einnig sá sem lítur svo á að málstaður Íslendinga í Icesave-málinu sé ekkert sérstaklega góður ? Ef svo er þá úir og grúir af föðurlandssvikurum hér á landi .
Eða eru það viðskiptajöfrar í útrás og fyrrum bankastjórar sem fá þennan dóm hjá þingmanninum ? Eða ríkisstjórnin ? Þingmaður Framsóknarflokksins ætti að gæta að sér og hætta að tala í ofstækisfullum upphrópunarstíl um föðurlandssvikara .
Reyndar hefur orð eins og þetta heyrst of oft upp á síðkastið , eins og orðið landráðamaður , og er engum til sóma sem það notar .
Menn geta rifist um Icesave og verið þeim ósammála sem telja að Íslendingar eigi að standa við skuldbindingar sínar .
Menn geta líka verið ósammála þeim sem vilja ganga í Evrópusambandið .
Menn geta skammað útrásarvíkinga , bankastjóra , stjórnmálamenn og hverja sem er .
En að kalla þá landráðamenn og föðurlandssvikara ber vott um ofstækisfulla heift sem á ekkert erindi í opinbera umræðu .
Við lifum ekki í andrúmslofti seinni heimsstyrjaldar .
Stöðugt tal um það að Íslendingar eigi enga vini meðal annarra þjóða er einnig dæmi um umræðu á villigötum .
Íslendingar hafa rækilega klúðrað sínum málum og eiga sér réttlætingar fáar .
En það er ekki eins og enginn vilji lána Íslendingum , þær þjóðir sem það vilja gera hins vegar þá kröfu að þjóðin sýni fram á að hún ætli að standa við skuldbindingar sínar en ekki hlaupast frá þeim .
Eða flokkast kannski undir landráð og föðurlandssvik að tala á þennan hátt ? kolbrun@mbl.is Kolbrún Bergþórsdóttir 