Eftir Sindra Sverrisson sindris@mbl.is Léttleikinn og lífsgleðin lekur hreinlega af stelpunum okkar , kvennalandsliðinu í knattspyrnu , eins og þjóðin hefur vísast tekið eftir síðustu vikur og mánuði og það sást glögglega á lokaæfingu liðsins hérlendis , degi fyrir brottförina til Finnlands þar sem stóra stundin rennur loksins upp á morgun .
Þá mætir liðið Frakklandi í fyrsta leik íslensks landsliðs í úrslitakeppni Evrópumóts í knattspyrnu .
" Þetta verður örugglega mjög einstök lífsreynsla .
Maður hefur aldrei prófað mót í líkingu við þetta áður , " sagði Edda Garðarsdóttir sem virðist gegna nokkru leiðtogahlutverki í hópnum enda ein af reynsluboltunum .
Hólmfríður Magnúsdóttir , fyrrverandi liðsfélagi Eddu hjá KR en núverandi andstæðingur hennar í sænsku úrvalsdeildinni , tekur í svipaðan streng .
" Nú ætlar maður bara að fara út og blómstra á vellinum ; sýna hvað maður er búinn að æfa vel og hvað maður getur gert .
Við ætlum okkur stóra hluti og vitum að sama hver andstæðingurinn er þá getum við alltaf barist og það munum við gera .
" Eins og Edda bendir á hefur liðið aldrei tekið þátt í jafnstóru móti áður en reynsla liðsins af sterku árlegu æfingamóti í Portúgal hjálpar til .
Leikmenn hafa einnig farið í fjölda annarra keppnisferða saman og renna því ekki beint blint í sjóinn varðandi næstu daga og hvað þeir munu hafa í för með sér annað en leiki við nokkrar af sterkustu þjóðum heims .
Á ég að gæta systur minnar ? " Ég verð alltaf að hafa bók meðferðis því þegar það kemur hvíld á daginn og litlu grislingarnir fara að sofa þá þarf ég að hafa eitthvað að gera .
Ég var að klára Karlar sem hata konur og ævisögu Baracks Obama en er í smávandræðum með að velja mér bók núna .
Ég enda líklega á að taka Á ég að gæta systur minnar ? " sagði Edda og ekki annað hægt að segja en það val sé vel við hæfi .
" Við spilum , förum í göngutúra , kíkjum í pottinn ef það er hægt og svo erum við náttúrlega stelpur þannig að við getum líka bara spjallað endalaust .
Þetta er aldrei leiðinlegt hjá okkur því þetta eru svo frábærar stelpur .
Svo reynir maður bara að hvíla sig vel og fara í nudd því þetta mun auðvitað taka alveg rosalega á , " bætti Edda við en yfirleitt líða aðeins tveir frídagar á milli leikja hjá liðinu .
Þeir eru nýttir í margt fleira en að spila og fara í göngutúra segir Rakel Hönnudóttir sem er eina landsliðskonan sem býr " úti á landi " en hún er frá Akureyri .
Fjölskyldan fær takmarkaðan tíma " Það verður oft leiðinlegt að hanga svona inni á hótelherbergi þannig að við erum alltaf með spilastokk og reynum að finna eitthvað að gera .
Maður hangir líka eitthvað á facebook og svo hlusta ég örugglega á tónlist að meðaltali þrjá tíma á dag .
Ég hlusta eiginlega á allt nema óperur .
Við stelpurnar erum allar með mjög mismunandi skoðanir á tónlist þannig að við gerðum saman lista yfir lög til að hlusta á fyrir leiki og völdum tvö lög hver .
Ég valdi Stanslaust stuð með Páli Óskari en svo man ég ekki hvað hitt lagið var en það var eitthvað gamalt , íslenskt og skemmtilegt .
Við fáum svo smá dauðan tíma daginn eftir leiki , svona tvo tíma eða svo , og þá getum við hitt okkar nánustu .
Mamma fer með mér og hún hefur alltaf stutt við bakið á mér .
Við erum fegnar að fá þennan tíma til að hitta fjölskyldu og vini , og geta aðeins farið af hótelinu og í annað umhverfi , " sagði Rakel og Hólmfríður er sammála því .
" Óverdósa " af Kristal-Plús " Það er um að gera að hugsa ekki of mikið um leikina þessa daga á milli þannig að maður reynir að dreifa huganum eins og hægt er .
Ég sef alltaf mikið á milli leikja til að hvíla mig en svo er maður bara duglegur að spila og spjalla , og kíkja á facebook til að senda fréttir heim , " sagði Hólmfríður .
Hún er alveg með á hreinu hvað það er sem ekki má gleymast að pakka , svona fyrir utan takkaskó og legghlífar .
" Það verður nóg til af Egils Kristal-Plús inni á herbergi hjá mér og Guggu [ Guðbjörgu Gunnarsdóttur markverði ] .
Ég veit að hún tók góða verslunarferð í Bónus fyrir ferðina .
Við söknum þess mikið að geta ekki drukkið þetta í Svíþjóð þannig að í hvert skipti sem einhver mætir þangað er hann beðinn að koma með nokkrar flöskur , " sagði Hólmfríður sem kann því vel að hafa Guðbjörgu sem herbergisfélaga .
" Við erum bestu vinkonur og erum alltaf saman á herbergi sem er bara mjög gott .
Það er eiginlega enginn galli við hana sem herbergisfélaga en hún leyfir mér reyndar ekki alltaf að sofa eins lengi og ég vil , " sagði Hólmfríður létt .
Makar leyfðir inni á herbergjum ? Edda er í svolítið sérstakri stöðu hvað herbergisfélaga varðar því hún deilir herbergi með unnustu sinni , bakverðinum Ólínu G. Viðarsdóttur .
Stundum er það svo í svona mótum að mökum er meinað að hitta keppendur á meðan á því stendur en slíkt væri líklega ansi erfitt í þessu sambandi .
" Ég held bara að hún sé sú eina sem gæti þolað mig því ég er eins og gömul kona með svefninn og svona , " sagði Edda kankvís .
" Eftir að Siggi Raggi [ Sigurður Ragnar Eyjólfsson þjálfari ] tók við hafa verið settir saman í herbergi leikmenn sem passa mjög vel saman og það skiptir mjög miklu máli , " bætti hún við , en fyrir þá sem standa utan hópsins virðist einmitt sem leikmennirnir passi allir mjög vel saman og stemningin sé frábær .
Maður reynir sitt besta til að halda utan um grislingana " Það er ótrúlegt hvað hópurinn er orðinn samstilltur .
Við erum allar , hver ein og einasta , einbeittar að sama takmarki og sjáum allar um að peppa hver aðra upp fyrir og eftir leiki .
Edda hefur reyndar ansi oft gefið manni klapp á bakið , sem er svolítið vont , en við tökum bara á þessu allar saman , " sagði Hólmfríður .
Rakel er hins vegar alveg viss um hverjar það séu sem haldi uppi mesta fjörinu .
" Edda og Katrín Ómarsdóttir eru mikið í því að peppa hópinn upp .
Þær eru mjög hressar , og það er náttúrlega mikilvægt að hafa svona trúða , " sagði Rakel létt og Edda gengst alveg við hlutverkinu sem sá aðili sem stappar stálinu í liðsfélagana .
" Það er erfitt að koma öllum í gang eftir tapleiki og svona en maður reynir sitt besta til að halda utan um grislingana .
Þetta er samt það góður hópur að það hjálpast bara allir að þegar það gengur illa .
" Sigurður Ragnar grafalvarlegur Öfugt við þær Eddu og Hólmfríði þarf sú norðlenska oft að verma varamannabekkinn í leikjum og hún segir stemninguna góða þar þrátt fyrir að spennan verði oft ansi rafmögnuð .
" Við reynum að halda uppi góðri stemningu .
Við tökum til dæmis skemmtilega upphitunarleiki þar sem við keppum í að halda á lofti og sú sem tapar þarf að leika eitthvert dýr og svona .
Þetta er mjög hressandi , " sagði Rakel sem þvertekur fyrir að varamennirnir séu eitthvað að trufla þjálfarann meðan á leik stendur , og benda honum vinalega á að það sé kannski kominn tími á skiptingu .
" Nei við þorum ekkert að trufla Sigga Ragga á meðan leikur er í gangi .
Hann er svo einbeittur að það er alveg svakalegt , " sagði Rakel sem var á leiðinni að sækja stundatöfluna í sínum nýja skóla , Tækniskólanum .
" Já , það er gott að byrja skólann á því að biðja bara um frí .
Við ætlum náttúrlega að komast sem lengst og viljum vera þarna í þrjár vikur þannig að maður gæti þurft að biðja um ansi mikið frí .
" " Fáránlega erfiðir leikir " Leikmannahópurinn allur hefur reyndar þurft að fórna miklu fyrir þá miklu þolraun sem framundan er .
Allt frá því að sigur vannst á Írum í undarlegum leik á klakabundnum Laugardalsvelli í nóvember síðastliðnum hafa leikmenn einsett sér að vera upp á sitt besta þær vikur sem framundan eru .
" Þetta eru fáránlega erfiðir leikir og við verðum að reyna eins og við getum að borða rétt og sofa , og svo eigum við alltaf að klára okkar skammt af orkudrykkjum .
Svona eins og á leikskóla , " sagði Hólmfríður og hló .
" Svo tökum við ísbað með út og ég er orðin alveg háð því , " bætti hún við en Ísland leikur á einni viku gegn gríðarsterkum liðum Frakklands , Noregs og Þýskalands .
Óskandi er að öll sú vinna sem nú liggur að baki þessum frábæra leikmannahópi muni skila sér í góðum árangri á mótinu þar sem stefnan hefur verið sett á að komast upp úr riðlinum og í 8-liða úrslitin og Hólmfríður er bjartsýn á að það takist .
Allt eins og best verður á kosið " Ég efast ekki um að við séum allar búnar að æfa og undirbúa okkur eins vel fyrir þetta mót og hugsast getur .
Ég er til dæmis búin að vera í einkaþjálfun og æfingum tvisvar á dag síðan ég kom frá Svíþjóð og farið í heita potta og gufu þess á milli .
Siggi Raggi hefur þar að auki séð mjög vel til þess að allt sé eins og best verður á kosið fyrir okkur og ég held að við gætum ekki verið betur tilbúnar .
" Katrín er Sudoku-meistari hópsins " Ég reyni bara alltaf að vera hress og kát en það er náttúrlega erfitt að vera alltaf kölluð " stuðboltinn " því maður þorir varla að setja upp fýlusvip , " sagði Katrín Ómarsdóttir en svo er að heyra að liðsfélagar hennar titli hana sem mesta stuðbolta landsliðshópsins .
" Ég er bara alltaf svo glöð og kát og það eru svo sannarlega fleiri í landsliðinu en maður reynir að passa sig að vera rólegur þegar það á við , " bætti Katrín við og hún er komin með nokkrar hugmyndir að afþreyingu þessa daga sem landsliðið dvelur í Finnlandi á EM .
" Maður er með sudoku-bækur og spil og svona ýmislegt til að stytta sér stundir .
Ég myndi segja að ég væri sudoku-meistari landsliðsins en ég held að Katrín Jónsdóttir yrði ekki ánægð með það , " sagði Katrín létt og áréttar að þó að landsliðsfyrirliðinn sé vissulega læknismenntaður þá sé það ekki lykilatriði í Sudoku-þrautum .
Athygli vekur að Katrín deilir jafnan herbergi með Dóru Stefánsdóttur en þær eru í harðri baráttu um byrjunarliðssæti .
" Það er svolítið spes en við erum góðar vinkonur og látum samkeppnina ekki hafa nein áhrif á okkur .
Þetta er líka ekki hennar val þannig að það þýðir lítið að gefa henni illt auga .
Ég stari bara á Sigga Ragga í staðinn .
" Hjólabuxur fram yfir þvengi MARGIR íþróttamenn eiga sér uppáhaldsklæðnað sem þeir mega helst ekki vera án á leikdegi ef ekki á illa að fara .
Það virðist þó lítið um slíka hjátrú hjá stelpunum okkar en fyrirliðinn Katrín Jónsdóttir spilar þó í eldgömlum legghlífum sem maður hennar Þorvaldur Makan Sigbjörnsson hefur notað sem og KR-ingurinn Guðmundur Benediktsson .
Klæðnaður stelpnanna er enda að mestu í boði Knattspyrnusambands Íslands en þær nota þó að sjálfsögðu eigin undirföt og afar óformleg könnun leiddi í ljós að þar hafa hjólabuxur vinninginn fram yfir g-strengi og blúndunærföt .
" Mér fannst alltaf betra að spila í g-streng en svo þroskaðist maður upp úr því og núna spila ég bara í hjólabuxum , " sagði einn leikmaður og annar bætti við : " Það er mun þægilegra að vera bara í hjólabuxunum .
Þá þarf maður ekki alltaf að vera að laga nærbuxurnar til .
" Allt sem þú þarft að vita um EM Á EM í Finnlandi keppa tólf bestu þjóðir Evrópu um Evrópumeistaratitilinn en Þýskaland er núverandi handhafi hans .
Þýskaland , sem leikur í riðli með Íslandi , hefur reyndar unnið keppnina fjögur síðustu skipti og sex sinnum í þeim níu keppnum sem haldnar hafa verið frá árinu 1984 þegar fyrsta keppnin fór fram í Svíþjóð .
Þetta er í fyrsta sinn sem tólf lið leika í keppninni en áður voru þau átta talsins .
Liðunum var raðað upp í styrkleikaflokka og síðan var dregið í þrjá fjögurra liða riðla og er Ísland í riðli með heims- og Evrópumeisturum Þýskalands , silfurliðinu frá síðasta Evrópumóti ; Noregi , og loks Frakklandi sem lék einmitt í riðli með Íslandi í undankeppni mótsins þar sem þjóðirnar unnu hvor sinn sigurinn .
Riðill Íslands er B-riðill en í A-riðli eru heimamenn í Finnlandi ásamt Úkraínu , Hollandi og Danmörku .
Í C-riðlinum eru svo lið Englands , Ítalíu , Svíþjóðar og Rússlands .
Fyrsti leikur Íslands er gegn Frakklandi á morgun , mánudag , og sá næsti gegn Noregi á fimmtudaginn .
Lokaleikurinn í riðlinum er svo við Þýskaland á sunnudaginn eftir viku .
Til að komast örugglega upp úr riðlinum og í 8-liða útsláttarkeppni þarf Ísland að enda í 1. eða 2. sæti riðilsins en einnig gæti dugað að enda í þriðja sætinu því tvö stigahæstu liðin sem enda í þriðja sæti síns riðils komast einnig áfram .
Úrslitakeppnin í Finnlandi fer fram á fjórum stöðum , Helsinki , Lahti , Turku og Tampere .
Ísland leikur við Frakkland í Tampere en heldur svo í suðausturátt til Lahti og leikur við Norðmenn .
Lokaleikur riðilsins er svo í Tampere .
Úrslitaleikur keppninnar fer fram á ólympíuleikvanginum í Helsinki .
Helgi Björnsson sér um einkennislagið LÍKT og margir íþróttamenn nýta stelpurnar okkar sér tónlist til að koma sér í rétta gírinn fyrir leiki .
Tónlistarsmekkur manna er hins vegar misjafn og því var brugðið á það ráð að hver leikmaður fengi að velja tvö lög á lagalistann sem settur er í gang í búningsklefanum fyrir leiki .
Kennir þar ýmissa grasa og ljóst að gleðigjafinn Páll Óskar Hjálmtýsson er vinsæll en á listanum eru einnig lög á borð við evróvisjónlag Jóhönnu Guðrúnar .
Lagið sem þær virðast hins vegar allar elska kemur úr smiðju Helga Björnssonar og félaga í SSSÓL og heitir Vertu þú sjálfur .
" Við hlustuðum mikið á þetta fyrir leikina í undankeppninni og laglínan " farðu alla leið " er í sérstöku uppáhaldi , " sagði Katrín Ómarsdóttir .
" Það var náttúrlega það sem við ætluðum okkur að gera , að fara alla leið , og það er alltaf vel tekið undir þegar þessi lína heyrist .
Það syngja allir vel með í klefanum og ég held að þetta sé akkúrat einkennislag fyrir íslenska kvennalandsliðið .
Við erum við sjálfar og ætlum okkur að fara alla leið , " bætti hún við ákveðin .
Lagalisti stelpnanna er sem hér segir og um að gera fyrir fólk að sækja lögin til að komast í gírinn með stelpunum : Vertu þú sjálfur – SSSÓL Gaggó Vest – Eiki Hauks Is it True – Yohanna Nei eða já – Stjórnin Nostradamus – Ný dönsk Stanslaust stuð – Palli Smooth Criminal – MJ Single ladies – Beyonce Betri tíð – Stuðmenn You can do whatever you like – Ty Eitt lag enn – Stjórnin Personal Jesus – Depeche mode Simply the best – Tina Turner International – Palli Starlight – Muse David – Gus Gus Radio – Beyonce Minn hinsti dans – Palli Map of the problematique – Muse Tutti Frutti – Little Richard Flottur jakki – Raggi Bjarna Keep winning – Ray Lavender ft. Archie Party up in here – DMX Blame it on the alcohol – Jamie Foxx Get back up – Neyo ft. Keri Hilson Rap Das Armas – Cidinho & Doca La Bamba – Ritchie Valens Við hverju má búast af stelpunum ? Ég er í eðli mínu mjög bjartsýnn maður og hef fylgst með þróuninni hjá stelpunum í gegnum tíðina sem hefur verið alveg rosalega skemmtilegt .
Ég hef notið þess vel að fylgjast með þeim á vellinum og sjá hvað þær hafa tekið miklum framförum , " sagði fjölmiðlamaðurinn Hermann Gunnarsson um stelpurnar okkar .
Hann er þó hóflega bjartsýnn fyrir keppnina í Finnlandi .
" Ég er eldri en tvævetur í þessu og þekki það vel hvað væntingarnar verða alltaf miklar hjá okkur sem þjóð .
Við erum búin að vinna Evróvisjon fyrirfram frá árinu 1986 og erum oft með alveg fáránlega drauma en auðvitað setja stelpurnar markið á að komast upp úr riðlinum .
Leikurinn við Frakka er lykilleikur upp á það hvort við á annað borð verðum með í þessari baráttu .
Árangurinn er góður sama hvernig þetta fer allt saman en takist okkur að leggja Frakka þá getur hið ótrúlega gerst .
Ég held að Þýskaland sé of mikil maskína fyrir okkur en stelpurnar hafa staðið sig gegn Noregi og ég veit að þær geta unnið kraftaverk , " sagði Hermann .
Það er voðalega erfitt að segja til um þetta en auðvitað vona ég bara að þær vinni sem flesta leiki og komist upp úr riðlinum .
Ég held að það hljóti að vera fyrsta skrefið hjá þeim og það væri bara frábær árangur .
Þær hafa sýnt og sannað að þær eru alveg svakalega góðar og þær standa sig bara þvílíkt vel , " sagði stangarstökkskonan Þórey Edda Elísdóttir sem þekkir það vel að mæta til leiks á stórmót en hennar síðasta var Ólympíuleikarnir í Kína á síðasta ári .
Hún veit því að það þarf meira til en íþróttahæfileika .
" Ég trúi ekki öðru en að þær séu búnar að vinna vel í sálfræðihlutanum og ef þeim tekst að höndla pressuna vel eru þær í góðum málum .
Það var náttúrlega í fyrsta lagi frábær árangur að komast í mótið og það má auðvitað ekki setja of mikla pressu á þær en þær þurfa sjálfar að setja sér hærri markmið eftir að hafa náð því markmiði að komast á mótið .
Það er alltaf hættulegt að vera búinn að ná því .
Ég spái því að þær fari upp úr riðlinum og vonandi vinna þær fleiri leiki eftir það , " sagði Þórey Edda .
Einn af silfurdrengjunum úr íslenska handboltalandsliðinu frá Ólympíuleikunum í Peking á síðasta ári er Sigfús Sigurðsson og hann er sammála Þóreyju hér að ofan um að hugarfarið muni skipta miklu máli .
" Þær eru gríðarlega sterkar allar saman og þegar kemur út í svona mót þar sem þær eru með svipaða getu og hin liðin þá er það sem skiptir máli hvernig hugurinn er .
Þær hafa sýnt það síðasta eitt og hálft árið að þær standa alveg jafnfætis sterkustu liðunum , " sagði Sigfús sem er bjartsýnn á gott gengi .
" Persónulega finnst mér að þær eigi að geta náð í verðlaunasæti ef hlutirnir detta aðeins með þeim í leikjunum .
Ég hef fulla trú á þeim og hef alltaf verið mikill keppnismaður fyrir þeirra hönd .
Þær hafa staðið sig frábærlega og ég ætlast auðvitað til að þær leggi sig 100% fram eins og þær gera alltaf og þá munu þær ná langt .
Það er góður karakter í þessu liði og sem hópur þá eru þær bara mjög góðar .
" Þóra Tómasdóttir úr Kastjósinu kynntist stelpunum vel við gerð heimildamyndarinnar Stelpurnar okkar .
" Ég hef trú á að þær noti alla spennuna og væntingarnar varðandi þetta mót til góðs .
Þær vita alveg hvað þetta skiptir rosalega miklu máli og eru ekkert saddar þótt þær séu komnar í þessa úrslitakeppni .
Án þess að ég viti nokkuð um fótbolta þá veit ég hvernig þær tala .
Þær eru búnar að vera í markvissri vinnu að því að vera ekki bara " litla " liðið í leikjum sem leggst í vörn , og það er alveg ljóst að þær eru ekki þjakaðar af neinni minnimáttarkennd , " sagði Þóra og henni líst vel á mótið .
" Ég býst bara við að þær komist í 8-liða úrslitin .
Ég held að það sé alveg raunhæft að búast við að þær nái einum sigri í þessum riðli .
" 