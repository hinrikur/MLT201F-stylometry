Stjórn ríkisins hefur síðan í haust flutt málstað Íslands úr heimi laga og réttar í heim aflsmuna .
Það gerist þannig , að því er ekki ansað að leita réttar að lögum , þegar mest á ríður gagnvart öðrum ríkjum , þar sem er verulegur aflsmunur , heldur mál útkljáð á annan hátt .
Fremstu kunnáttumenn landsins í lögum og rétti eru sniðgengnir .
Forseti lagadeildar Háskóla Íslands , Björg Thorarensen prófessor , sagði í erindi á fullveldisdaginn 1. desember síðastliðinn , að í ljós hefði komið þá um haustið , að Ísland átti engan vin , ekki einu sinni á Norðurlöndum .
Tilefnið var viðbrögð við því , að Bretland beitti hryðjuverkalögum gegn Íslandi , sem reyndar voru sett til að verjast samtökum eins og al-Qaeda .
Alþjóðalög og reglur sem giltu um fullvalda ríki að þjóðarétti , bæði stór og smá , hafi verið látnar víkja fyrir pólitískum þrýstingi og ofurafli ríkja sem telja eigin hagsmunum betur borgið með því .
Björg hefur gefið sig sérstaklega að mannréttindum og stjórnskipunarrétti .
Ég hef hér eftir henni eitt atriði af mörgum í erindinu : " Með aðgerðum breskra stjórnvalda var í raun brotið bæði gegn þjóðréttarskyldum í samskiptum við annað ríki , sem er sjálfstætt skoðunarefni , sem íslenska ríkið getur sótt rétt sinn vegna .
Auk þess var brotið gegn réttindum íslenskra aðila , sem þannig eignast kröfu á hendur breskum stjórnvöldum .
Um það síðarnefnda eru afdráttarlausar skyldur leiddar af Mannréttindasáttmála Evrópu , sem Bretland hefur gengist undir og jafnframt leitt í lög .
" Ekkert hefur verið gert með eindreginn málflutning deildarforsetans .
Annað stórmál , þar sem stjórn ríkisins fór ekki á braut réttlætis , er IceSave-krafa Bretlands og Hollands .
Fremsti maður lagadeildar Háskólans í Evrópurétti , Stefán M. Stefánsson , hefur ásamt öðrum lögfræðingi flutt það mál hvað eftir annað , að Bretland og Holland eigi ekki rétt til kröfu á íslenska ríkið .
Í vor sendu þeir alþingismönnum áskorun í grein í Morgunblaðinu um að sinna rökum þeirra .
Mér sýnist af samhenginu , að um hafi verið að ræða meira en áskorun , greinin hafi verið ákall í örvæntingu .
Kunnátta í Evrópurétti í aldarþriðjung var einskis metin .
Í réttarríki er hagað svo til , að málsaðilar standi jafnt að vígi fyrir dómi og reynt að draga úr hættunni á , að neytt sé aflsmunar .
Í samskiptum ríkja hér um slóðir hefur verið leitast við , að mál megi leysast á sama hátt , án aflsmunar , og komið skipulagi á slíka málsmeðferð .
Margir munu líta svo á , að ekki síst flokkar jafnaðarmanna víða um heim hafi beitt sér fyrir því , að einstök ríki og heimurinn allur mætti mótast á þennan hátt af lögum og rétti , þannig að ekki gæti aflsmunar .
Þess vegna er það óvænt , eins og ýmislegt annað að undanförnu , að jafnaðarmenn á Íslandi og í Bretlandi skuli einhuga hafa hagað málum svo , að örlög Íslands skuli nú ráðast í heimi aflsmunar , en ekki í heimi laga og réttar .
Stjórn ríkisins , sem vill flytja Ísland aftur í heim laga og réttar , getur gert erindið , sem Björg Thorarensen flutti 1. desember , að stefnuskrá sinni .
Höfundur er dr. scient .
