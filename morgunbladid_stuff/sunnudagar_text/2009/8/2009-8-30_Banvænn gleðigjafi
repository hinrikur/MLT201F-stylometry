ALDREI er það nauðsynlegra en nú á tímum þrenginga , jafnt í þjóðarbúskapnum sem og jafnvel enn frekar hjá mörgum heimilum í landinu , að fólk velji og hafni af skynsemi og yfirvegun .
Þá gildir framar öðru að raunveruleg lífsgæði séu tekin fram yfir hégómann , að ekki sé nú talað um það sem veldur skaða , líkams- og sálartjóni , allt yfir í tortímingu .
Aldrei hefur verið ríkari ástæða til að hafna eiturefnum hvers konar og fá þannig notið lífsins lystisemda , raunverulegra og heilbrigðra lystisemda sem lífið hefur upp á að bjóða .
Mikilvirkast og skæðast , en jafnframt lúmskast allra skaðvalda af þessu tagi er áfengið óumdeilanlega .
Ekki skal dregið úr hættunum sem stafa af tóbaksneyzlu sem hvarvetna eru deginum ljósari og enn síður ógn ólöglegra eiturefna , sem sumir vilja nú hefja til skýjanna , hversu ótrúlegt sem það nú er , en hinn falski áfengisljómi er þeim glöggur leiðarvísir .
Alls staðar er það auðgræðgin sem stýrir eyðileggingarferlinu , sem kostar falsið , felur afleiðingarnar .
Undir fyrirsögninni " Banvænn gleðigjafi " birtist fregn í Morgunblaðinu í júnílok , sem vakti athygli mína þó ekki væru þar svo sem nein ný sannindi sögð .
Mér þykir rétt að undirstrika nokkur atriði þessarar fregnar .
Þar er það sagt blátt áfram , stutt gildum rökum , að tíunda hvert dauðsfall í Evrópu sé rakið til áfengisneyzlu , allt yfir í það að sjöundi hver Rússi deyi af völdum " gleðigjafans " .
Ég reikna með að vínunnendur , spunameistarar blekkinganna , spyrji um staðreyndirnar að baki fullyrðingunum , þó þeir hinir sömu færi aldrei rök fyrir sínu fimbulfambi .
Þá skal því strax til svarað að hið virta læknatímarit Lancet er borið fyrir þessari bitru fregn og að baki liggja vandaðar rannsóknir , staðreyndir sem verða ekki hraktar .
Þar er líka óhikað sagt að þær byrðar sem ofneyzla áfengis leggur á heilbrigðiskerfið fari vaxandi og geti orðið illbærilegar .
Allt þetta kemur ekki á óvart þeim sem fylgst hafa með ógnvænlegri þróun svo víða , m.a. hér á landi , sem lýsir sér í vaxandi drykkju kvenna og eldra fólks , sem raunar er orðið að meðferðarvandamáli .
Við erum enda allt frá tilkomu bjórsins sífellt að " skora " hærra í áfengisneyzlu á mann , svo nú erum við að komast upp að hlið þeirra þjóða þar sem vandamálin eru verst vegna ofneyzlu .
Áfengisauðvaldið er sterkt , það kemur víða við og teygir anga sína víða , einnig hjá okkur .
Hjá því auðvaldi þekkjast engin siðræn takmörk , bjórauglýsingar í öllum mögulegum miðlum og umfjöllunin um " gleðigjafann " sanna siðleysið , sakleysið og gleðin eru allsráðandi , blekkingin fullkomin , allar skuggahliðar vandlega faldar .
Auðvitað spyr maður sig að því hvaða árangri muni skila svona grein gamals bindindismanns , þó efniviðurinn sé svo raunsannur sem Lancet greinir frá .
En vissa mín er sú að einskis eigi að láta ófreistað til að vekja athygli á þeirri vá sem vínið veldur .
Og vel á minnst : Mikið var ánægjulegt að heyra á dögunum vitnisburð Ólafs Sigurjónssonar í Forsæti í sjónvarpinu um bindindi sitt og hverja lífsfyllingu það hefur gefið honum .
Mættum við eiga sem flesta slíka vitnisbera .
Höfundur er form .
fjölmiðlanefndar IOGT .
