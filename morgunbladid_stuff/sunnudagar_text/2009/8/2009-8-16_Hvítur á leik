Ó , og hversu mikið höfum við dauðleg ekki grætt á því að snillingurinn Jack White getur ekki verið kyrr ? Auk fjölda sveita og verkefna tekur hann upp , leikur í bíómyndum , eignast börn , rekur útgáfufyrirtæki og Guð má vita hvað .
Síðasta White Stripes-plata , Icky Thump , kom út 2007 , og margir orðnir langeygir ( eða kannski lang- eyrðir ) eftir nýju efni frá þeim ofuröfluga dúett .
White hefur þó af einhverjum sökum ekki mátt vera að því að sinna honum að undanförnu , þar sem að önnur plata Raconteurs ( sjá fylgju ) kom út í fyrra .
Og sosum ekki hægt að kvarta neitt yfir því , enda frábær skífa þar á ferðinni ( sem minnir mig á það , hefur White einhvern tíma skjöplast að ráði ? ) .
Útlit fyrir White Stripes-plötu á þessu ári er þá ekki gott , því að enn önnur sveit hefur nú komið sér fyrir í hjarta White , The Dead Weather , en fyrsta breiðskífa hennar , Horehound , kom út fyrir stuttu .
Trukkað Líkt og með Raconteurs er Dead Weather skipuð fólki sem er þekkt fyrir störf sín með öðrum batteríum , misþekktum þó .
Söngkona Dead Weather er að ósekju þekktust , en þar fer Alison Mosshart , söngkona The Kills .
The Kills er suddablúsrokkdúett sem Mosshart er í ásamt Jamie Hince .
Dúettinn lék eitt sinn hérlendis , á Airwaveshátíðinni , og Hince þessi er unnusti Kate Moss .
Aðrir meðlimir eru Dean Fertita , sem leikur með Queens of the Stone Age ( gítar ) , og svo Jack Lawrence , félagi White úr Raconteurs ( bassi ) .
White leikur sjálfur á trommur , en hann hóf feril sinn sem slíkur .
The Kills höfðu einhverju sinni verið að spila með Raconteurs og White hafði lóðsað Mosshart upp á svið þar eð hann réð ekki við að klára lögin sjálfur sökum eymsla í hálsi .
Mosshart trukkaði í gegnum helstu slagara Raconteurs eins og að drekka vatn og músíkalskt ástarsamband var hafið .
Sveitin kom svo fyrst saman í hljóðveri White , Third Man Studios í Nashville ( nafnið nikkar til annars rekstrar sem White stundaði í árdaga , bólstrunar ( sjá fylgju ) ) .
Sveitin djammaði þá ómarkmiðsbundið saman en stemningin var slík að liðinu var hóað saman aftur og þá var tekið til við að semja og taka upp .
White hefur lýst því sem svo að hlutirnir hafi svo gott sem gerst ósjálfrátt .
Bandið hélt svo sína fyrstu tónleika þegar skrifstofur Third Man Records , sem er útgáfufyrirtæki Whites , voru opnaðar í Nashville í mars á þessu ári .
Hugmyndasmiður Á þeim tónleikum var fyrsta útgáfa sveitarinnar kynnt , sjötomma með laginu " Hang You from the Heavens " , sem var og fyrsta útgáfa Third Man Records .
Nokkrar smáskífur komu út til viðbótar , allar á forminu fullkomna .
Horehound kom svo út um miðjan júlí .
Með Raconteurs leyfði White þriggja gripa smellasmiðinum að fljúga frjálsum , poppaði sig með öðrum orðum upp , en með The Dead Weather fer hann í þveröfuga átt , fær útrás fyrir myrkari kenndir en hann leyfir sér með White Stripes .
Tónlistin er ljót og hörð , skítugt blúsrokk og lagabyggingar opnar og djammkenndar .
White lætur sér líka nægja að sitja í baksætinu á plötunni að mestu , semur aðeins eitt lag , og gegnir frekar hlutverki nokkurs konar hugmyndasmiðs .
Bæði White og Mosshart hafa lýst því að sveitin hafi orðið til algerlega óvart , en galdur mikill sé óneitanlega bundinn í fereykið .
Svo áreynslulaust og gjöfult hefur samstarfið verið að önnur plata er víst klár .
Ekkert hefur verið gefið upp um hvort og hvenær hún verður hins vegar gefin út .
Æ , viltu nú ekki koma þessari White Stripes-plötu frá samt fyrst Jack ? Eða ætlarðu kannski að stofna enn eina hljómsveitina ? arnart@mbl.is Það veður á White HÉR á eftir fer samantekt á nokkrum öðrum hljómsveitum sem Jack White hefur starfað með – og eru þá ekki allar upptaldar ! The White Stripes Þessi magnaði dúett Jacks Whites og fyrrverandi konu hans , Meg , myndar undirstöðuna í ferli Whites og hefur í raun réttri gert honum kleift að sinna ýmsum öðrum hugðarefnum .
Almennar vinsældir náðust með plötunni Elephant ( 2003 ) og næsta plata kemur " kannski " út á næsta ári að sögn Whites sjálfs .
The Raconteurs Sveit sem White stofnaði ásamt vini sínum Brendan Benson árið 2005 sem hafði til þess tíma rekið farsælan sólóferil utan alfaraleiða markaðarins .
Raconteurs sló hins vegar í gegn með fyrsta laginu sem þeir félagar sömdu saman , " Steady , As She Goes " .
Poppaðri útgáfa af White Stripes ? The Upholsterers Annar dúett en afskaplega stuttlífur .
Eftir hann liggur ekki nema ein þriggja laga sjötomma sem kom út árið 2000 .
Kallast hún Makers Of High Grade Suites .
Dúettinn stofnaði White ásamt Brian nokkrum Muldoon en þeir unnu saman sem bólstrarar ( en nafn dúettsins er Bólstrararnir upp á hið ylhýra ) .
White rak á sínum tíma eigið bólstrunarfyrirtæki sem kallaðist Third Man Upholstery .
Slagorð þess var " Húsgagnið þitt er ekki dautt " eða " Your Furniture ' s Not Dead " .
Og nei , ég er ekki að búa þetta til ...
Arnar Eggert Thoroddsen 