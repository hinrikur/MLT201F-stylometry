Eftir Kristján Jónsson kjon@mbl.is Tveir ungir Norðmenn , fyrrverandi liðsmenn hersins , eru nú fyrir rétti í borginni Kisangani í Austur-Kongó og eru sakaðir um morð , morðtilraun , vopnað rán , njósnir , samsæri og ólöglegan vopnaburð .
Mennirnir voru handteknir í maí og norskir fjölmiðlar hafa fylgst vel með þessu undarlega máli ; sama er að segja um stjórnvöld Ósló .
Þau hafa sent eigin fulltrúa til að fylgjast með réttarhöldunum ; Norðmenn treysta varlega réttlætinu í þessu stríðshrjáða og fátæka Afríkulandi .
Jonas Gahr Støre utanríkisráðherra hefur látið hafa eftir sér að ásakanirnar um njósnir séu fjarstæða .
En afstaða margra Norðmanna til mannanna tveggja er blendin enda margt illskiljanlegt í framburði þeirra .
Á fimmtudag krafðist saksóknari í A-Kongó hins vegar að norska ríkið greiddi skaðabætur vegna meintra njósna , hvorki meira né minna en 500 milljarða dollara ! Það er talsvert hærri fjárhæð en allur olíusjóður Norðmanna .
Talsmaður utanríkisráðuneytisins í Ósló vísaði kröfunni þegar á bug .
En hvað voru þeir Tjostolv Moland , 28 ára og Joshua French , 27 ára , að gera í A-Kongó , landi þar sem háð hefur verið einhver blóðugasta borgarastyrjöld í heiminum undanfarin ár .
Landinu þar sem Sameinuðu þjóðirnar hafa nú sitt fjölmennasta friðargæslulið á jarðarkringlunni , landinu þar sem sorgin og kvölin hafa ríkt í yfir hundrað ár ? Þeir eru hvorki fréttamenn né hjálparstarfsmenn en kannski er hægt , með góðum vilja , að kalla þá ævintýramenn .
Mennirnir höfðu stofnað öryggisgæslufyrirtæki , SIG Uganda , í grannríkinu Úganda og hugðust færa út kvíarnar í A-Kongó , að eigin sögn .
Þegar þeir voru handteknir voru þeir með á sér útrunnin persónuskilríki frá norska hernum og önnur frá SIG Uganda .
Ákæruvaldið í A-Kongó ákvað að réttað yrði yfir mönnunum fyrir herrétti .
En síðar mun þeirri ákvörðun hafa verið breytt og nú herma fregnir að höfðað verði borgaralegt mál gegn þeim .
Vitni fullyrða að Norðmennirnir hafi myrt bílstjóra sinn .
Sjálfir segjast þeir Moland og French ekki vita hverjir hafi skotið umræddan mann .
Þeir hafi farið á mótorhjóli frá Úganda til Kisangani .
Markmiðið hafi verið að stofna útibú SIG Uganda í A-Kongó .
Hjólið hafi bilað og þeir þá leigt sér pallbíl með bílstjóra fyrir heimferðina .
Hann hafi haft aðstoðarmann , einnig hafi verið með í för farþegi af svæðinu , maður sem þeir þekktu ekki .
Eftir að skotárás hafi verið gerð á ferðalangana hafi þeir flúið en síðan tekið bílinn traustataki á ný vegna þess að þeir hafi vitað að án hans myndu þeir ekki eiga neina möguleika á að komast um skógivaxið landið aftur til Úganda .
En þeir voru fljótlega handteknir og hafa síðan hírst í fangelsi .
Tengdust mennirnir baráttu um olíu ? Fjöldi vestrænna fyrirtækja stundar skuggalega starfsemi á jaðri laganna í þessum hluta Afríku vegna þess að þarna er geysimikið af dýrmætum efnum í jörðu .
Oftast er um að ræða samstarf við áhrifamenn í Afríkulöndunum sjálfum sem hagnast vel á viðskiptunum .
Ýmsar sögusagnir hafa farið af stað í A-Kongó og víðar vegna máls Norðmannanna .
Er meðal annars sagt að tvímenningarnir hafi átt samstarf við annað gæslufyrirtæki í Úganda , Sarecen , sem fyrrverandi málaliði frá Suður-Afríku rekur .
Bróðir forseta Úganda , Yoweri Museveni , er sagður eiga hlut í Sarecen sem annist gæslu fyrir olíuleitarfyrirtækið Heritage .
Það er með starfsemi við landamæri Úganda og A-Kongó .
Deilt er um landamæri á þessum slóðum og hefur komið til bardaga milli herja ríkjanna tveggja vegna málsins , að sögn Aftenposten .
Einnig berjast nokkrir ættbálkar á svæðinu um eignarréttinn á olíunni .
Norska ríkisútvarpið , NRK , segir að þarna sé því mikill markaður fyrir vopn .
Ef til vill hafi ungu mennirnir tveir komið við sögu í vafasömum viðskiptum er tengst hafi samstarfi þeirra við áðurnefnda Sarecen-menn .
Blóðug átök um efni í farsíma RÍKISSAKSÓKNARINN Jean Blaise Bwa Mulundu í Austur-Kongó [ formlegt nafn landsins er Lýðræðislega lýðveldið Kongó ] segir að auk annarra glæpa sem þeir hafi drýgt hafi Moland og French , sem notuðu fölsk nöfn og útrunnin skilríki , gengið erinda skæruliðahópsins LRA sem hefur aðalstöðvar handan landamæranna í Úganda .
Innanlandsstríð sem hófst 1997 og er ekki fyllilega lokið enn hefur kostað á að giska 5,4 milljónir manna lífið í A-Kongó .
Það er þriðja víðlendasta ríki Afríku og íbúar um 66 milljónir .
Grannríki A-Kongó hafa haft mikil afskipti af átökunum , sum beinlínis til að græða fé .
Geysimikil námuauðæfi eru í landinu , málmar af mörgu tagi en einnig sjaldgæf efni eins og tantalum .
Úr því eru unnin mikilvæg efni sem notuð eru í rafeindatækjum , þ.á m. farsímum .
Eru erlendir kaupsýslumenn oft taldir ýta undir átök til að klófesta þetta eftirsótta efni fyrir lítið .
Tortryggni í garð útlendinga er því mikil og saga Kongó , sem varð eign konungs Belgíu , Leópolds annars , á 19. öld , ýtir undir hana .
Konungur græddi offjár á þessari eign sinni en hann lét handbendi sín rækta þar gúmmí með aðstoð þræla .
Til að halda innfæddum við efnið var þeim refsað með því að höggva af þeim hönd eða fót ef þeir unnu ekki nógu vel að mati þrælapískaranna .
Talið er að milljónir Kongómanna hafi látið lífið undir stjórn Leopolds .
Framferði konungs komst loks í hámæli í Evrópu um aldamótin 1900 .
Að lokum varð Kongó belgísk nýlenda í stað einkaeignar konungs en fékk sjálfstæði 1960 .
Hófust þá mikil innanlandsátök sem lauk 1965 með valdatöku Mobutu Sese Seko .
Hann breytti nafni landsins í Saír en heitinu var aftur breytt í Kongó .
En hver myrti Kasongo ? GEÐSJÚKUR saksóknari og spilltur dómstóll , " segir French um þá sem rétta í málinu í Kisangani .
Moland og French segja að bílstjórinn Abedi Kasongo , sem þeir fengu til að aka sér að landamærunum að Úganda , hafi skyndilega numið staðar um kvöldið .
Þeir segjast ekki vita hverjir hafi hleypt af fyrsta skotinu .
Vitnin , aðstoðarmaður bílstjórans og farþeginn , segja Norðmennina hafa skotið Kasongo .
Norðmennirnir flúðu á brott á pallbíl Kasongos og segjast ekki hafa haft minnstu ástæðu til að myrða Kasongo .
Á leiðinni til Kisangani hafi þeir farið um Okapi-þjóðgarðinn og kynnst vörðunum og treyst þeim .
Þeir hafi nú ákveðið að halda þangað og segja vörðunum þar frá atburðunum .
Þeir tjölduðu í rjóðri sem notað var sem bækistöð gullgrafara en snemma næsta morgun réðst herflokkur í bláum vörubíl á þá .
" Þetta voru um 10 manns , þeir stukku af bílnum með frumskógarsveðjuna í hendinni og greinilegt að þeir ætluðu ekki að tala neitt við okkur , " segir French .
Einhver hafði sagt til Norðmannanna ungu .
Flúið í kúlnahríð Norðmennirnir flúðu á bílnum lengra inn í skóginn en skildu hann síðan eftir og gengu margra kílómetra leið um skóginn .
Moland fleygði frá sér byssu sem hann hafði haft með sér til að " verjast glæpamönnum og villidýrum " .
Hundur í einu þorpinu gelti er hann heyrði í þeim .
Herflokkurinn réðst aftur á þá , French náðist , hann var barinn og hæddur .
" Kannski ætti ég að taka þig af lífi , " sagði liðsforingi .
Moland slapp naumlega inn í skóginn , bakpokinn var í tætlum eftir skothríðina .
Honum tókst að fela sig í sjö daga en náði loks að hringja heim til sín með farsíma .
Þá frétti hann að French væri á lífi og ákvað að gefa sig fram .
