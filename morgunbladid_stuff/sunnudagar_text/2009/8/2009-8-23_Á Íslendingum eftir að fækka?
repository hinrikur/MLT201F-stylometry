Eftir Egil Ólafsson egol@mbl.is Það hrukku margir við þegar Hagstofan birti upplýsingar um að Íslendingum væri tekið að fækka og að leita þyrfti 120 ár aftur í tímann til að finna fordæmi fyrir mannfækkun á Íslandi .
Fækkunina nú má að einhverju leyti skýra með efnahagshruninu , en meiri áhrif eru af því að hin gríðarlega fjölgun útlendinga hér á landi á árunum 2005-2008 er að ganga til baka .
Framfarir í efnahags- og atvinnulífi landsmanna voru hægar framan af 19. öld og landsmönnum fjölgaði hægt .
Á fyrstu tveimur áratugum aldarinnar fækkaði fólki t.d. í 9 ár af 20 .
Heilbrigðisþjónustan var léleg og dánartíðni há .
Sjúkdómar hjuggu stór skörð í raðir landsmanna með reglulegu millibili .
Árið 1846 reið mislingafaraldur yfir og fækkaði þá þjóðinni um 2% á einu ári .
Næstu ár voru þjóðinni hagstæð og fólki fjölgaði ár frá ári .
Heldur dró úr fjölgun árið 1856 þegar fjárkláði lagði annan aðalatvinnuveg landsmanna , sauðfjárrækt , í rúst um stóran hluta landsins .
Á árunum 1859-60 gengu tveir afar skæðir faraldrar yfir landið , taugaveiki og barnaveiki , sem leiddi til þess að 1860 fækkaði landsmönnum um næstum þúsund manns .
Stöðnun á tíma Vesturferðanna Árið 1871 fara landsmenn í fyrsta skipti yfir 70 þúsund , en nú voru hins vegar að ganga í garð erfiðir tímar .
Guðmundur Jónsson , prófessor í sagnfræði , segir að 8. og 9. áratugir 19. aldar séu " dramatískustu áratugir í íslenskri mannfjöldasögu " .
Á þessum árum standa vesturferðirnar sem hæst en talið er að frá 1874-1905 hafi 15-20 þúsund manns flust til Ameríku .
Guðmundur segir að harðindi hafi verið á Íslandi á 9. áratugnum sem hafi leitt til þess að heiðarjarðir og býli sem voru á mörkum byggðar hafi lagst af .
Þetta hafi leitt til mestu fækkunar á Norður- og Austurlandi síðan á tímum móðuharðindanna .
Til viðbótar gekk alvarlegur mislingafaraldur yfir landið 1882 .
Landsmönnum fjölgaði ekki neitt frá 1870 til 1890 , en þá batnaði ástandið mikið .
Saman fór betra tíðarfar og framfarir í sjávarútvegi og landbúnaði .
" Um miðjan 10. áratug 19. aldar hefst eitt mesta fólksfjölgunarskeið sem um getur í Íslandssögunni og það stendur alveg til 1965 þegar fer að draga úr fæðingartíðni , " segir Guðmundur .
Í fólksfjöldafræðum er oft talað um fjögur stig .
Á fyrsta stiginu er fæðingartíðni há og dánartíðni há .
Á öðru stiginu lækkar dánartíðnin en fæðingartíðni er áfram há .
Við þessar aðstæður fjölgar fólki mikið .
Á þriðja stigi dregur úr fæðingartíðni .
Á fjórða stigi eru báðar tölurnar , fæðingartíðni og dánartíðni , lágar .
Tímabilið frá 1945-1965 hefur verið kallað tímabil barnasprengjunnar .
Þjóðinni fjölgaði þá um u.þ.b. 2% á ári .
Þetta má þakka hárri fæðingartíðni og framförum í læknisfræði , bólusetningu og fleira .
Guðmundur Jónsson segir að þó að fæðingartíðni íslenskra kvenna hafi lækkað sé hún ennþá mun hærri en í flestum öðrum ríkjum Evrópu .
Í öllum kreppum á Íslandi hefur fæðingartíðni lækkað , en enn eru ekki komnar fram vísbendingar um að það sama muni gerast nú .
Raunar bárust fréttir af því á dögunum að fæðingum á Landspítala hefði fjölgað .
Ekki jafnmikill aðflutningur síðan á landnámsöld Það sögulega sem hefur gerst á síðustu árum er gríðarlegur aðflutningur fólks frá útlöndum á árunum 2005-2008 .
Hann er meiri en til hinna Norðurlandanna og raunar segir Guðmundur að það þurfi að fara aftur til landnámsaldar til að finna viðlíka aðflutning fólks til landsins .
Eftir að stórum verkefnum á sviði uppbyggingar stóriðju lauk og bankarnir hrundu hefur stór hluti þessa fólks flust frá landinu .
Tölur Hagstofunnar sýna að karlmönnum fækkar mun meira en konum og að fækkun er mest á Austurlandi .
Þetta bendir til þess að fækkun nú megi að stórum hluta skýra með því að útlendingar , sem komu í góðærinu til að vinna , séu að flytja frá landinu .
Hafa þarf í huga að síðustu áratugina hafa yfirleitt fleiri Íslendingar flutt frá landinu en til þess , líka í góðæri .
Stór þáttur í þessu er að margir landsmenn sækja menntun til útlanda .
Sum ár , eins og t.d. á áttunda áratugnum þegar barnasprengjukynslóðin var að mennta sig , hefur þetta haft greinileg áhrif á tölur um fjölda landsmanna .
Það á eftir að koma í ljós í hversu miklum mæli Íslendingar eiga eftir að flytja frá landinu í kjölfar hrunsins .
Ef fæðingartíðni lækkar á sama tíma og fólk flytur frá landinu mun landsmönnum fækka .
Ljóst er að staða efnahagsmála ræður miklu um þróunina .
Fólk tekur ekki ákvörðun um að flytja úr landi með stuttum fyrirvara og þess vegna hefst brottflutningur ekki fyrr en líður á kreppuna og eins er þekkt að þeir halda áfram í talsverðan tíma eftir að efnahagslífið er byrjað að lagast .
Guðmundur á þó ekki von á jafnmiklum breytingum og í lok 19. aldar .
" Ég á ekki von á að við munum upplifa viðlíka breytingar og þá .
" 