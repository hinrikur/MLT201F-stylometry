2. september 1979 : " Núverandi ríkisstjórn hefur lagt áherzlu á að takmarka fjárfestingu í landinu , sem var orðin of mikil .
Það hefur hún gert með ýmsum hætti , m.a. með því að leggja á sérstakt nýbyggingargjald .
Það er í hróplegri andstöðu við þessa stefnu ríkisstjórnarinnar , að hún skuli nú leyfa Framkvæmdastofnun að hefjast handa um byggingu stórhýsis .
Verulegur þáttur í baráttu gegn verðbólgunni er einmitt að halda opinberri fjárfestingu innan ákveðinna marka .
Það verður að ætlast til þess að stofnun á borð við Framkvæmdastofnun og Þjóðhagsstofnun , sem á að fá inni í stórhýsi Framkvæmdastofnunar , gangi á undan með góðu fordæmi og hefjist ekki handa um byggingarframkvæmdir , þegar skynsamleg stefna er sú að halda að sér höndum .
" 3. september 1989 : " Heimildir manna til að nýta sér hinar hefðbundnu auðlindir okkar , landið og hafið , hafa nú verið takmarkaðar með þeim hætti , að bæði úr sjávarútvegi og landbúnaði heyrast raddir um að of naumt sé skammtað og með ranglátum hætti .
Æ fleiri lýsa efasemdum um að þessi hafta- og skömmtunarstefna samtímans sé nokkru betri en sú stefna sem rekin var um miðbik aldarinnar og þar til fyrir þrjátíu árum og takmarkaði rétt manna til að kaupa vörur .
Enn eru hér leifar gjaldeyrishafta sem eiga rætur að rekja til sama tímabils í Íslandssögunni .
Lítum við nú á það skeið ofstjórnar og skammsýni , þar sem athafnaþrá og framkvæmdagleði einstaklinganna hafi verið hneppt í of mikla fjötra .
Frjálsræðisins hafa menn einkum notið í þéttbýli og ekki síst í Reykjavík eftir að hætt var að úthluta þar lóðum á pólitískum forsendum .
Frá þeirri skömmtunarstefnu var ekki horfið fyrr en fyrir tæpum átta árum .
Á því tímabili sem síðan er liðið hefur staða höfuðborgarinnar , ekki síst fjárhagslega , styrkst verulega , svo mjög að mörgum vex það í augum .
" 