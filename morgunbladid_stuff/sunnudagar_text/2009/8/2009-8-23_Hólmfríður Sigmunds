Hólmfríður Sigmunds fæddist í Görðum í Gerðahreppi 15. febrúar 1932 .
Hún lést á Landspítalanum við Hringbraut 6. ágúst sl. og fór útför hennar fram frá Kópavogskirkju 17. ágúst .
Elsku Fríða mín , Það er erfitt að átta sig á að þú ert ekki lengur hér á meðal okkar .
Við kynntumst á Sólheimum fyrir rúmum 52 árum , þegar ég fór að vinna þar .
Og þú , dóttir Sesselju , komst að sjálfsögðu oft þangað með þína fjölskyldu .
Næstu ár vorum við oft samtíða þar og urðum miklar vinkonur .
Við sátum oft saman með handavinnu ef tími gafst til .
Þú sagðir að ég hefði kennt þér að draga upp snið úr Burda-blöðum , en ég veit ekki hvor kenndi hvorri hvað , við vorum báðar að læra , eins og að prjóna upp úr erlendum blöðum o.m.fl .
Samvera okkar spannaði mörg ár með hléum , en við héldum alltaf góðu sambandi og fylgdumst með fjölskyldum hvor annarrar alla tíð .
Þú hafðir mjög ákveðnar skoðanir á hlutunum og hikaðir ekki við að láta þær í ljós .
Sérstaklega þegar Óli og Margit voru hér á landi og fengu eitt sinn saltfisk að borða , að eigin ósk , og seinna bjúgu .
Fríðu minni var nú slétt sama um hvað þau vildu .
Því " svona gerir maður ekki " , þetta er ekki mannamatur ! Þú varst afskaplega listræn og fallegt heimili ykkar Sigga bar þess glöggt vitni .
Ég sakna þín sárt , elsku vinkona , og allra símtalanna í gegnum tíðina , það síðasta daginn áður enn þú veiktist .
Elsku Siggi , Sessý , Einar , Magga , Elva , Stjáni , Simbi og fjölskyldur Ég votta ykkur innilega samúð , og megi minning um yndislega konu , sem elskaði sína stórfjölskyldu af öllu hjarta , veita ykkur huggun í sorginni .
Steina Einarsdóttir .
Nokkur orð til að minnast mætrar konu og nágranna til margra ára .
Hún var kjördóttir Sesselju Sigmundsdóttur á Sólheimum í Grímsnesi .
Ég kynntist staðnum sem Lionsmaður og byrjaði að starfa þar árið 1969 með klúbbfélögum .
Það kom fljótt í ljós að helstu bakhjarlar Sesselju voru hjónin Hólmfríður og Sigurður .
Þegar Sesselja féll frá í október árið 1974 var það mikið áfall fyrir íbúa Sólheima og lán að þau Hólmfríður og Sigurður tóku að sér daglegan rekstur því engir aðrir gátu hjálpað íbúum Sólheima eins vel á þessari sorgarstundu .
Þau hjón sáu um Sólheima fram á sumarið 1975 .
Hólmfríður sat í fulltrúaráði Sólheima í mörg ár .
Eldri íbúar spyrja mig oft um Hólmfríði því þau vissu að við bjuggum í sömu götu lengi vel .
Ég flyt Hólmfríði og fjölskyldu hennar innilegar þakkir frá íbúum og stjórnendum Sólheima og votta Sigurði og fjölskyldu dýpstu samúð .
Tómas Grétar Ólason .
