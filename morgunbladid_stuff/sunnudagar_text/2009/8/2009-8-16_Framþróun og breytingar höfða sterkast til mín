Eftir Freystein Jóhannsson freysteinn@mbl.is Ég er fædd í Madríd 1966 , dóttir lögfræðings , faðir minn var sérfræðingur í stjórnsýslurétti , og listamanns , móðir mín var píanóleikari .
Bróðir minn , elzta systkinið , er líka lögfræðingur og kvæntur rússneskri konu , en systir mín , sem er fimm árum yngri en ég , er gift Spánverja .
Þau búa í Frakklandi .
Það má segja að ég hafi frá æsku fengið tvöfalt sjónarhorn á lífið , lagalegt og listrænt .
En Madríd var aldrei mín borg .
Margir Madrídbúar segja að Madríd sé bezti staður í heimi .
En ekki ég .
Hún er of stór og einu bernskuminningarnar sem ég á um borgina eru um malbik og aftur malbik .
Ég kvartaði oft yfir þessu en foreldrar mínir og vinir sögðu að svona væri þetta alls staðar .
Ég neitaði að trúa því .
Sem betur fer áttu foreldrar mínir hús á Norður-Spáni , þar sem við dvöldum þrjá mánuði á hverju ári , frá 15. júní til 15. september .
Þar leið mér vel , ég fékk svolitla norðursál í mig .
Mér líður ekkert vel í mikilli sól , en á N-Spáni rignir meira og þar er allt grænt og þar var ég í essinu mínu .
Það sem bjargaði mér frá malbikinu í Madríd var hálendið norður af borginni .
Frá tólf ára aldri gekk ég þar á fjöll , skólavikan var rétt svo búin þegar ég hélt til fjalla .
Föðurafi minn var foringi í hernum og móðurafinn læknir .
Þeir dóu báðir í spænsku borgarstyrjöldinni , 1936-39 .
Einsog var um svo margar aðrar fjölskyldur á Spáni réðu bústaður og starf örlögum fjölskyldna minna .
Móðurfjölskyldan mín bjó á Norður-Spáni , sem sveitir Francos lögðu fljótlega undir sig .
Læknirinn og hans fólk höfðu nóg að bíta og brenna og upplifðu fátt til að vera hliðholl hægristjórn Francos .
Föðurfjölskylda mín var í Madríd og afi minn þjónaði vinstrisinnuðum lýðveldishernum sem tapaði borgarastyrjöldinni .
Madríd var lengi umsetin , endalok stríðsins urðu þegar sveitir Francos unnu borgina .
Madrídbúar lifðu við sult og seyru .
Þegar flugvélar Francos flugu yfir borgina var brauði varpað niður til sveltandi almúgans .
Fjölskylda föður míns þjáðist mikið af völdum stríðsins .
Þetta tvöfalda upplag hefur kennt mér að taka hlutunum með ró og friði .
Foreldrar mínir lifa báðir og búa í Madríd .
Þau hafa ferðazt mikið , komið tvisvar til Íslands og segja að Ísland sé eina ferska og ósnortna landið sem þau þekkja .
Þar er ég þeim hjartanlega sammála .
" Marco Polo var fyrirmyndin " Þegar stúdentsprófinu lauk var það efst á blaði hjá mér að ferðast og læra tungumál .
Draumur minn var að verða hirðingi og ferðast um einsog Marco Polo ; ég færi að heiman um tvítugt og kæmi aftur heim um sjötugt eftir mikil og ströng ferðalög ! En foreldrar mínir hvöttu mig til náms og valið stóð á milli sagnfræði og stjórnmálafræði , lögfræði og hagfræði .
Mér leizt hvorki á sagnfræðina né hagfræðina , taldi þau ekki tungumálavæn fög , og valdi lögfræði sem ég taldi gefa mér færi á tungumálanámi með .
En þar sem ljóst var að draumurinn um fótspor hirðingjans og Marco Polo myndi ekki rætast valdi ég næstbezta kostinn ; að gerast diplómat .
Faðir minn hvatti mig til þess að klára lögfræðina á Spáni og fara síðan í framhaldsnám til útlanda þar sem ég gæti bætt á mig tungumálum .
Ég hafði áhuga á diplómatíu og þess vegna fór ég til Frakklands en franska var eitt af stóru tungumálunum í diplómatíunni .
Ég fékk styrk frá spænska utanríkisráðuneytinu og þurfti að mæta reglulega í spænskt konsúlat .
Þar fann ég að verkefnin voru of hversdagsleg fyrir minn smekk .
Þá gaf ég diplómatíuna upp á bátinn .
En í framhaldsnámi mínu í lögfræðinni kynntist ég gagnrýnni hugsun Frakka sem mér fannst spennandi nálgun við lögfræðina .
Í París fékk ég smjörþefinn af Evrópuréttinum sem átti eftir að verða mitt meginviðfangsefni og lifibrauð Í millitíðinni fór ég heim til Spánar og starfaði þar á alþjóðlegri lögfræðistofu sem meðal annars annaðist mál fyrir tryggingarisann Lloyds .
Þau mál héldu mér þó ekki lengi hugfanginni og ég ákvað að fara til Kaliforníu .
Þar nam ég þjóðarrétt og vann fyrir mér með rannsóknastarfi fyrir bandarískt lyfjafyrirtæki .
Ég rannsakaði einkaleyfis- og vörumerkjamál í Evrópu svo fyrirtækið kæmist hjá því að eiga við tólf mismunandi lagaumhverfi í einu .
Þetta var 1991 þegar aðildarríki ESB voru tólf talsins .
Ástfangin í snjóblindunni Lögfræðingar á Spáni eru formlegir einsog þeir íslenzku , Frakkar eru líka hefðbundnir en um leið mjög gagnrýnir , í Kaliforníu var létt yfir hlutunum , lögfræðin var tekin háalvarlega einsog annars staðar , en andrúmið var frjálsara og glaðværara , meira í ætt við spænsk-miðjarðarhafsupplag mitt og því féll ég strax vel í hópinn .
Ég á afskaplega góðar minningar frá dvöl minni í Bandaríkjunum .
" " Árið 2001 var ég að undirbúa fjallaferð til Nepals .
Í hópnum var Íslendingur og við fórum í æfingaferð til Noregs .
Þar fékk ég snjóblindu , vaknaði bara blind einn morguninn .
Mér brá heiftarlega og bað grátandi um hjálp .
Þá kom Íslendingurinn einsog miskunnsami Samverjinn og hugsaði svo vel um mig að ég komst til Himalaya og kleif þar fjöll einsog ég hafði hugsað mér .
Ég varð ástfangin af þessum bjargvætti og nú er hann , Sigurður Hreinn Sigurðsson kvikmyndatökumaður , eiginmaður minn og við eigum eina dóttur ; Dolores Oddrúnu .
Við bjuggum í tvö ár á Spáni en fluttum svo hingað til Íslands .
Það var mér ekki auðveld ákvörðun að flytja til Íslands .
Margir , þar á meðal móðir mín , töldu mig ekki með öllum mjalla .
Ég iðrast ekki , en verð að viðurkenna að ef ég hefði vitað hversu erfið íslenzkan er hefði ég hugsað mig betur um .
Tungumálið tafði mig í að falla inn í íslenzkt samfélag .
Fyrstu tvö árin voru verulega erfið .
En að læra nýtt tungumál er stórkostleg reynsla sem breytir þér til frambúðar .
Einsog heimspekingurinn Wittgenstein sagði setur tungumálakunnáttan heimi þínum skorður .
Nýtt tungumál færir þér nýtt líf , nýja menningu , nýtt þjóðfélag og nýja lífssýn .
Nepalbúar myndu bæta við : reyndu ekki að breyta heiminum , leyfðu heiminum að breyta þér .
Ísland hefur svo sannarlega breytt mér og íslenzkan gefið mér nýja rödd .
" " Nám mitt og starf hefur verið mjög fjölbreytt .
Kynni mín af evrópskri lagamenningu hafa aukið mér sveigjanleika í lagalegum þankagangi og aðferðafræði .
Ég hef lært lög í þrennskonar lagamenningu ; spænskri , franskri og bandarískri .
Ég hef starfað sem ráðgjafi og rannsóknamaður á Spáni , í Lúxemborg , London , í Bandaríkjunum , bæði á austur- og vesturströndinni , og á Íslandi .
Ég hef hitt ólíka lögfræðinga sem hafa haft áhrif á mig og störf mín .
Sjálf hef ég reynt að endurgjalda allt sem ég fékk með því að hjálpa ungu fólki að fóta sig á lærdómsbrautinni .
" Einsog brimbrettabrun í Kyrrahafinu " Af hverju sérfræðingur í Evrópurétti ? Evrópurétturinn er einsog brun á brimbretti í Kyrrahafinu ; þú keppir alltaf að því að ná sjóndeildarhringnum .
Það er bæði ögrandi og spennandi .
En það er ekki nóg að þekkja lögin heldur verða menn líka og ekki síður að hafa sýn á það hvernig lögin eiga að vera og taka næsta skref ; leggja á ráðin um það hvernig lagavirkið á að vera næstu 5 til 10 árin fyrir 500 milljón manns .
Þetta er endalaus leit og leiðarstjörnurnar margar .
Og allt er þetta stöðugum breytingum háð þar sem 27 mismunandi lagahefðir skerast .
Samrunaferli Evrópu hefur verið skilgreint sem eitt skref áfram og tvö aftur á bak .
Það eru framþróunin og breytingarnar sem höfða sterkast til mín .
Það er bara engin leið að láta sér leiðast á þessari sameiningarvegferð .
Við vitum til dæmis ekki enn hvað verður um Lissabon-samninginn .
Munu Írar samþykkja hann í annarri þjóðaratkvæðagreiðslu í október nk. ? Svona er þetta allt í deiglunni og það er það sem gerir Evrópuréttinn svo lifandi og skemmtilegan .
Ég á mér nokkur áhugasvið í Evrópuréttinum .
Mestan áhuga hef ég á evrópsku sameiningunni og ég á mér þann draum að beita menntun minni og færni til betri framtíðar fyrir Evrópubúa .
En ég geng ekki um með bundið fyrir augun .
Ég veit að Evrópusambandið er ekki fullkomið og ég hef gagnrýnisradarinn stöðugt á .
Hvenær sem gagnrýni er þörf er ég þar fremst í flokki .
" Því fleiri svör þeim mun fleiri spurningar " Ég er þjálfuð í því að beita lögum í þágu evrópska þjóðfélagsins , stundum hef ég kennt og rannsakað , stundum starfað sem lögfræðingur og stundum starfað fyrir Evrópusambandið eða hinar ýmsu stofnanir og fyrirtæki og stundum hef ég tekið þátt í ákvarðanaferlinu á Evrópusviðinu og stundum tekið þátt í málflutningi fyrir Evrópudómstólnum .
Allt eru þetta ólík störf og ég hef notið þess að fara á milli landa og stofnana og auka þannig við menntun mína og víðsýni .
Af öllu mínu starfi í Evrópurétti hefur mér lærzt auðmýkt , það er ekkert endanlegt , því fleiri spurningum sem þú færð svar við þeim mun fleiri spurningar vakna .
Og í dagslok rennur upp fyrir þér að þú veizt ósköp lítið miðað við alla þá óvissu og aragrúa þversagna sem við blasa .
Í mínum huga , og ég á mér marga skoðanabræður í því , verður að líta á Evrópuréttinn í samhengi við annað , hann verður ekki einskorðaður við eitthvert fastákveðið kerfi því ekkert slíkt skýrir fortíð hans , nútíð eða framtíð .
Hann tekur mið af stjórnmálum , efnahagsmálum og öðrum þjóðfélagsvísindum og jafnvel félagsfræði .
Þetta er ástæða þess að ég er í tygjum við Evrópsku háskólastofnunina í Flórens þar sem Evrópurétturinn er kannaður út frá þessari hugmyndafræði ; " law in context " .
Esjan á listanum " Það hefur orðið minna úr fjallgöngum hér en ég hefði viljað .
Ég hef ekki einu sinni gengið á Esjuna .
En ég hef ferðast talsvert um landið .
Og það er ákveðið á listanum að ganga á Esjuna einn góðan veðurdag .
" Röng aðferðafræði í Evrópumálum " Það má eiginlega segja að ég hafi verið í losti síðan í október .
Ég er íslenzkur ríkisborgari .
Ég valdi að búa í þessu landi og ég treysti því að ríkisstjórnin og stofnanir sinntu vinnunni sinni .
Ég skulda af húsnæði og er með fjárhagslegar skuldbindingar einsog hver annar .
Ég kom með sparifé mitt til Íslands .
Aldrei flögraði það að mér að ég myndi einn góðan veðurdag vakna upp í þeirri efnahagsmartröð sem Ísland býr nú við .
Ég hef verið gagnrýnin af því mér finnst það skylda mín að fjalla um Icesave-málið út frá evrópskum sjónarhóli og segja að sú lausn sem fyrir liggur sé ekki rétt fyrir samrunaferlið í Evrópu , hún hefur áhrif á innri markaðinn einsog hann leggur sig .
Ég skynja rangindi í því að Evrópusambandið hafi ekki beitt sér með afgerandi hætti .
Ég hef ásamt fleirum sagt mína skoðun á þessu og nú verða stjórnmálamennirnir að finna forsvaranlega lausn .
Ég er sannfærð um að þetta eru sögulegir tímar fyrir okkur Íslendinga og við megum sízt af öllu þegja yfir staðreyndum , sama hversu óþægilegar þær eru .
Lýðræði okkar og reisn á erfiðum tímum eru grundvallaratriði sem við megum aldrei gefa frá okkur .
Það verður að líta á gagnrýni mína í þessu ljósi .
Þegar ég fór að kynna mér stöðu Icesave sem er stærsta Evrópumálið hér á landi þessa dagana kom það mér í opna skjöldu hvað íslenzka stjórnsýslan var fjarlæg fólkinu í landinu .
Evrópusamstarf og aðild Íslands að því voru ekki rædd og það var ekkert hlustað á almenning .
Evrópusambandið kemur ekki við sögu í þeim lausnum sem til tals komu .
Þetta er röng aðferðafræði að mínu mati .
Það gengur ekki að ætla að keyra svona hluti ofan í fólk þegjandi og hljóðalaust .
Það endar bara á versta veg .
Annað sem vakti athygli mína var að ríkisstjórnin virtist ekki hafa gert sér far um að kynna sér innra gangverk Evrópusamstarfsins en litið framhjá öllum möguleikum á að kynnast því og koma sínum málum þar á framfæri .
Hafi eitthvað verið gert þá hefur það ekki skilað sér til almennings á Íslandi .
Ég hef ekki séð sönnur þess að skrifleg beiðni um aðstoð Evrópusambandsins hafi verið send og ég hef heldur ekki séð sönnur þess að Ísland hafi mótmælt því að Bretar , Þjóðverjar og Hollendingar misnotuðu aðstöðu sína í Evrópuráðinu til að sannfæra spænska fulltrúann , Joaquín Almunia , um að Ísland þarfnaðist ekki fjölþjóðlegs efnahagspakka sér til björgunar einsog hann lagði til í nóvember 2008 .
Hvað hefur eiginlega gerzt ? Hvað sem líður ábyrgð efnahagsstofnana nokkurra landa , ekki bara Íslands , get ég ekki fallizt á að stofnanir Evrópusambandsins bregðizt almenningi í því að sjá til þess að innri markaðurinn virki .
Til þess liggja of mörg saklaus fórnarlömb í valnum .
Ég hef spurt margra spurninga af því að ég vil vera viss um að Icesave-samningarnir séu eina leiðin út úr ógöngunum og mér er spurn hvort allir aðrir möguleikar á lögfræðilegum / pólitískum lausnum hefðu verið kannaðir og ræddir á æðstu stöðum .
Ég hef enn ekki fengið sannanir fyrir mörgum hlutum .
Ég hef ekki aðgang að leyniskjölum , en það er mín auðmjúk afstaða að íslenzk stjórnvöld hafi brugðizt í því að ræða við Evrópusambandið á þeim nótum sem þarf til að leysa þetta mál .
Nú stöndum við uppi með Icesave-samninga , sem eru svo fjarri því að vera ásættanlegur kostur í stöðunni .
Og ef við ekki breytum um kúrs er hætta á að framhaldið verði ekki skárra .
Það er ekkert grín að fóta sig í Evrópusamstarfinu , það má segja að við séum á gráu svæði sem gangi inn á ESB-rétt , EES-rétt og alþjóðalög .
Það er því að mörgu að hyggja og eins gott að menn viti hvað þeir eru að gera .
Ég hef gífurlegar áhyggjur af þessu .
Ég ætti kannski bara að vera heimsk og hamingjusöm en það er of mikið í húfi .
" Lög á sex tungumálum Hún lauk lögfræðinámi við University Complutense í Madríd 1989 og fékk 1991 meistaragráðu í Evrópurétti frá University Paris II-Pantheon Assas í París og framhaldsgráðu í alþjóðalögum frá University of the Pacific .
Mc George School of Law , Sacramento , Kaliforníu .
1997 varð hún doktor í Evrópurétti frá University of Alcalá de Henares .
Madrid Á tíunda áratugnum og fram yfir aldamótin starfaði hún að ýmsum rannsóknum á Spáni , í Bandaríkjunum og London og hjá Evrópunefndinni í Lúxemborg .
Hún starfaði fyrir heilbrigðisráðuneytið í Reykjavík á árunum 2002 og 2004 og þar á eftir vann hún að útgáfumálum fyrir Evrópunefndina í Lúxemborg .
Hún varð lektor við lagadeild Háskóla Íslands 1997 og dósent í Evrópurétti frá júní 2009 .
Hún er fjöltyngd ; talar spænsku , frönsku , ensku , ítölsku og þýzku og er á góðri leið með að verða almælt á íslenzku .
Hún hefur skrifað lögfræðibækur og tímaritsgreinar á sviði Evrópuréttar og í september kemur út eftir hana ( á ensku ) bókin EB- og EES-réttur .
Samanburðarrannsókn á virkni Evrópuréttar .
