LEIKARINN og leikstjórinn Mel Gibson er fjölhæfur maður , að minnsta kosti ef marka má nýjustu fregnir af kappanum .
Gibson er nefnilega gestasöngvari á væntanlegri plötu kærustunnar sinnar , rússnesku söngkonunnar Oksana Grigorieva , en platan nefnist Beautiful Heartache .
Hann lætur þó ekki þar við sitja , heldur hefur hann nú þegar leikstýrt fjórum myndböndum við lög af plötunni .
" Mel er magnaður listamaður .
Og hann er með frábæra rödd og er algjör hugsjónamaður , " segir Grigorieva sem gengur með áttunda barn Gibsons .
" Myndböndin eru eins og dramatískar stuttmyndir – uppfullar af spennandi en björtum skotum .
" Það var í apríl á þessu ári sem Gibson tilkynnti um skilnað sinn og eiginkonu sinnar , Robyn , en saman eiga þau sjö börn .
Nokkrum vikum seinna greindi hann frá sambandi sínu við Grigorieva , sem er 28 ára , en sjálfur er Gibson 53 ára .
Grigorieva segist hins vegar ekki hafa borið neina ábyrgð á skilnaðinum .
" Það var ekki eins og ég væri að reyna þetta sérstaklega .
Ég hélt að hann væri hamingjusamur í sínu hjónabandi en svo kom annað í ljós .
Í kjölfarið gerðist þetta , " segir Grigorieva .
