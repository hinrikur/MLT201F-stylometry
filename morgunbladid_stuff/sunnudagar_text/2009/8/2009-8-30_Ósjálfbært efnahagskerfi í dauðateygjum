EFNAHAGSKERFI heimsins sem kennt er við kapítalisma berst ekki aðeins í bökkum heldur stefnir að óbreyttu í strand .
Þeim fjölgar eðlilega sem setja spurningarmerki við undirstöður og leikreglur efnahagslífsins .
Áberandi er hins vegar hversu margir stjórnmálamenn og þorri fjölmiðla forðast þá umræðu .
Í stað þess að reyna að grafast fyrir um rætur kreppunnar og ræða um framtíðina fer mest fyrir fréttum og umræðu um liðna viðburði , kollsteypur fyrirtækja , hlut fjárglæframanna í hruninu og þá erfiðleika sem blasa við skuldum hlöðnum almenningi .
Vandinn er vissulega ærinn í bráð en ekki síður í lengd þegar horft er til aðsteðjandi vistkreppu , loftslagsbreytinga og auðlindaþurrðar .
Hér verður vikið nokkrum orðum að framtíðinni og ríkjandi efnahagskerfi .
Hnattvæðing og skuldasöfnun Eðli yfirstandandi kreppu er um margt það sama og á fyrri samdráttarskeiðum kapítalismans á öldinni sem leið .
Þó var bólan sem leiddi til fjármálakreppunnar haustið 2008 skrautlegri en áður hefur sést og andvaraleysi stjórnkerfis Bandaríkjanna og Bretlands með hreinum ólíkindum .
Aðdragandi núverandi kreppu hefur verið óvenju langur eða nærri þrír áratugir sem einkenndust af hnattvæðingu fjármagnsins og frjálshyggju sem leiddi til gífurlegra offjárfestinga á heimsvísu .
Á þessum tíma átti sér stað á Vesturlöndum stórfelld eyðing framleiðsluverðmæta og tilfærsla til láglaunasvæða í þróunarríkjum með tilheyrandi væntingum fjárfesta um gróða .
Bandaríkin urðu á þessu tímabili stærsti skuldunautur í heimsviðskiptum og Kína að sama skapi öflugur lánardrottinn .
Stuttu fyrir hrun fjármálamarkaða haustið 2008 sagði fjármálaráðherra Bandaríkjanna , Henry M. Paulson : " Þetta er án samjafnaðar öflugasta efnahagskerfi á veraldarvísu sem ég hef séð á mínum viðskiptaferli .
" Alan Greenspan seðlabankastjóri gaf honum lítið eftir og herskarar milljarðamæringa og smærri spámenn tóku undir .
Útþensla og náttúruleg takmörk Á síðustu þremur áratugum hefur efnahagskerfi veraldar mælt í hefðbundnum hagvexti þrefaldast , bólgnað út frá því að vera um 13 trilljónir á áttunda áratugnum í 36 trilljónir á miðju ári 2008 .
Flestir hagfræðingar virtust líta svo á að þessi veisla gæti haldið ótrufluð áfram .
Á umræddu tímabili hrönnuðust hins vegar upp viðvaranir þess efnis úr mörgum áttum að takmarkaðar náttúruauðlindir plánetu okkar stæðu engan veginn undir slíkum vexti til frambúðar .
Á slíkar raddir var lengst af lítið hlustað enda hefðbundinn hagvöxtur og það sem að baki honum býr talinn af ráðandi öflum jafn ómissandi og loftið sem við öndum að okkur .
Viðbrögð við kreppunni í Bandaríkjunum og víðar hafa að undanförnu endurspeglað þessa trú og ómældum upphæðum af skattpeningum hefur verið dælt úr opinberum sjóðum til bjargar bönkum og fjármálakerfi .
Skyndilega urðu bannorð eins og þjóðnýting gjaldgeng í þessu Guðs eigin landi .
Allt miðar þetta að því að geta haldið leiknum áfram þar sem frá var horfið , að vísu með óljósum fagurgala um að draga beri lærdóma af hruninu .
Hlýnun , olíuþurrð og vatnsskortur Ekki er liðinn áratugur frá því að stjórnmálamenn á Vesturlöndum fóru loks að taka aðvaranir vísindamanna um loftslagsbreytingar alvarlega .
Forysta Bandaríkjanna var í afneitun hvað þetta varðaði allt fram á síðasta vetur .
Þó stendur heimsbyggðin frammi fyrir því verkefni að draga úr og stöðva sem frekast má verða losun gróðurhúsalofts .
Talið er að olíuframleiðsla sé senn að ná hámarki og á þessari öld muni olíulindir jarðar ganga til þurrðar .
Þær horfur munu neyða alþjóðasamfélagið til róttækrar stefnubreytingar eigi ekki illa að fara .
Vatnsskortur er einnig orðinn brennandi vandamál á sumum svæðum og veðurfarsbreytingar samfara hlýnun eiga eftir að auka á vandann .
Við þetta bætist hraðfara eyðing náttúrulegra vistkerfa og lífverutegunda með hruni líffræðilegrar fjölbreytni á stórum svæðum .
Fyrirsjáanleg fjölgun jarðarbúa um 50% á einum mannsaldri gerir þessa glímu við umhverfistakmarkanir enn örðugri .
Þrátt fyrir auðsæjar blikur leyfa flestir forystumenn þjóða sér samt að feta troðna slóð með hagvöxt knúinn áfram af rányrkju náttúruauðæfanna sem leiðarvísi og lausnarorð .
Áhrif mannlegra umsvifa á náttúru og auðlindir eru áfram í engu metin í þjóðhagsreikningum .
Jafnvægi í stað ósjálfbærs hagvaxtar Lengi hafa blasað við afleiðingar ósjálfbærs vaxtar og neysluhyggju sem alið er á til að knýja áfram hjól efnahagslífsins .
Ekkert sýnir betur haldleysi ríkjandi kerfis en sú staðreynd að heilbrigðir lífshættir , hófsemi og tillitssemi við umhverfið eru nánast bannorð .
Gangverkið byggir á sem hraðastri umsetningu varnings og þjónustuafurða því að ella blasi við hrun .
Viðfangsefnið , samhliða því sem glímt er við afleiðingar umhverfisbreytinga af mannavöldum , ætti að vera að hverfa sem fyrst frá ríkjandi efnahagsstefnu og einbeita kröftum sem flestra að því að ná jafnvægi í samskiptum við náttúruna .
Til þess þarf að fjarlægja marga gullkálfa og kasta hagvaxtartrú og lífsháttum sem hún nærir fyrir borð .
Höfundur er náttúrufræðingur .
