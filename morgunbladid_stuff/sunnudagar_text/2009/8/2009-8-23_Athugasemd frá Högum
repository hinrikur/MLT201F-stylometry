" VEGNA fréttar Morgunblaðsins í dag [ laugardag ] vilja Hagar koma á framfæri að rangt er að félagið sé í gjörgæslu eins og slegið er upp á forsíðu blaðsins .
Þvert á móti hefur rekstur Haga gengið vel .
Ljóst er að félagið getur staðið við allar sínar skuldbindingar .
Nýliðinn júlímánuður var einn sá besti í sögu félagsins .
Því er augljóst að stefna félagsins að bjóða sama verð um land allt fellur viðskiptavinum vel .
Hagar harma að Morgunblaðið skuli vinna með þessum hætti , þar sem augljóst er að markmið blaðsins er að kasta rýrð á öflugt og traust fyrirtæki , sem er í góðum rekstri .
Afstaða Morgunblaðsins gagnvart félaginu og framsetning á umræddri frétt er með ólíkindum , þar sem í fréttinni kom skýrt fram hjá undirrituðum að verið er að framkvæma árlegt virðisrýrnunarpróf vegna ársuppgjörs félagsins .
Virðisrýrnunarpróf er viðamikil úttekt á rekstri og efnahag fyrirtækja og hluti af reikningsskilum .
Virðisrýrnunarpróf er ein af forsendum þess að endurskoðendur undirriti ársreikninga félagsins .
Í ár er prófið framkvæmt af fyrirtækjaráðgjöf Nýja Kaupþings , en í síðasta uppgjöri var prófið framkvæmt af Capacent .
Virðisrýrnunarprófið í ár staðfestir traustan rekstur félagsins .
Með kveðju , Finnur Árnason .
" Aths. ritstj .
Morgunblaðið byggir frétt sína á áreiðanlegum heimildum og stendur við hana í einu og öllu .
Í henni er sagt frá staðreyndum ; engin afstaða til fyrirtækisins kemur fram .
