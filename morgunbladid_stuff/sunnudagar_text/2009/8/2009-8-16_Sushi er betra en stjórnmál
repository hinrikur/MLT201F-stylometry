Hver sushi-kokkur á sína uppskrift , sem er algjört hernaðarleyndarmál .
Ég eyddi mörgum mánuðum í að prófa mig áfram með suðu á hrísgrjónum og smakka til edikið , sem fer saman við þau , í alls kyns hlutföllum .
Þótt ég sé mjög sátt við uppskriftina að grjónunum , sjálfu sushi-inu , taka bitarnir og innihald þeirra sífelldum breytingum .
Við erum sífellt að þróa nýjar sósur og samsetningar hráefna með grjónunum .
Þegar mér finnst takast sérstaklega vel til ratar sú samsetning á matseðilinn .
En hann breytist þó sífellt , eftir því hvaða hráefni er ferskast hverju sinni , " segir Stefanía Ingvarsdóttir , einn eigenda Sushismiðjunnar við Geirsgötu .
Þar hefur loks verið opnað lítið veitingahús , en undanfarin þrjú ár hefur verið hægt að kaupa þar sushi-bakka , stóra sem smáa .
Betra með hverjum bita Stefanía er heldur óvenjulegur sushi-kokkur .
Hún lærði stjórnmálafræði , en finnst sushi greinilega bragðbetra og áhugaverðara en stjórnmálin .
" Ég féll fyrir sushi þegar ég bjó í New York og er alltaf jafnhrifin af því .
Raunar er sushi þeirrar náttúru að eftir því sem maður borðar það oftar , því betra er það .
" Faðir Stefaníu , Ingvar Ágústsson , féll líka fyrir sushi á ferðum sínum í útlöndum .
Þau feðginin ákváðu því að framleiða sushi , sem var fryst og flutt til Finnlands .
" Við fórum í læri hjá japönskum sushi-kokki í London .
Hann veitti okkur líka góð ráð um hvaða búnað við þyrftum til að framleiða gott sushi og við getum enn leitað í smiðju hans , þegar okkur vantar upplýsingar , " segir Stefanía .
Ingvar faðir hennar segir að því miður hafi útflutningurinn til Finnlands ekki gengið upp .
" Við sátum hins vegar uppi með allan búnað og ákváðum að halda áfram að framleiða sushi , en nú fyrir innanlandsmarkað , " segir hann .
Feðginin og Vesturbæingarnir Ingvar og Stefanía leituðu ekki langt yfir skammt .
Þau fengu inni í verbúð 9 við Geirsgötuna og opnuðu þar veisluþjónustu árið 2005 .
" Í fyrstu gerðum við aðallega sushi fyrir fjölmennar veislur , en svo færðist sífellt í vöxt að einstaklingar bæðu um minni skammta .
Við sáum því að það hlyti að vera grundvöllur fyrir að selja litla sushi-bakka og sú sala hefur sífellt aukist frá 2006 .
" Ekki verra að fá hvítvínsglas Á meðan Stefanía og eiginmaður hennar , Josue Martins , framleiddu sushi fyrir veislur og á minni bakka austan megin í verbúð 9 var beitingaskúr vestan megin í húsinu .
Þau fengu augastað á þeim hluta hússins fyrir veitingastað .
Hann er vissulega lítill , tekur um 25 manns í sæti , en hefur gengið mjög vel frá opnun nú í júlí .
Sú velgengni kom þeim ekkert á óvart , enda höfðu þau oft séð fólk rölta með sushi-bakkana sína niður á hafnarbakkann og borða úr þeim þar .
Þeim fannst því sjálfgefið að fólki þætti ekki verra að geta tyllt sér niður á veitingastað og jafnvel keypt hvítvínsglas með matnum .
Þau vilja hvergi annars staðar vera og segjast ekki hafa nokkurn áhuga á að færa út kvíarnar og stofna Sushismiðjur um allar koppagrundir .
" Við viljum vera hérna við höfnina , " segir Stefanía .
Ingvar bætir við , að verbúðirnar séu mjög sérstakar og þær ætti að friða .
Til allrar hamingju hafi þær staðið af sér " framfarir " góðærisins .
" Ég vil halda í gömlu hafnarmyndina við Ægisgarð og helst vildi ég hafa fiskmarkað á torginu við hliðina á okkur , í stað bílastæðis .
Það væri frábært ef fólk gæti komið og keypt fisk beint úr báti .
" Stutt frá báti á borð Ungt fólk er traustir viðskiptavinir Sushismiðjunnar , en fólk á öllum aldri sporðrennir þar laxi , túnfiski , risahörpuskel , hval og alls konar rúllum .
" Þetta er hollasti skyndibitinn , " segir Ingvar .
Stefanía bætir við að hér á landi sé hægt að gera ferskara sushi en víða annars staðar .
" Fiskurinn er alltaf glænýr .
Víða erlendis er löng leið frá báti á borð neytandans , en hérna gæti sú leið ekki verið styttri .
" rsv@mbl.is 