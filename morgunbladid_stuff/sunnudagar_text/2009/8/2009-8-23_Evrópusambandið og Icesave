ÞAÐ ER athygli vert hvernig ríkisstjórnarflokkarnir og þeirra starfsmenn hagræða allri upplýsingaþjónustu til almennings .
Það er gert einvörðungu í því augnamiði að láta eins og þessir aðilar séu að vinna að þjóðarheill , en þegar nánar er að gætt eru þeir allir að vinna að falli lýðveldisins .
Evrópusambandið vinnur nákvæmlega eins og gert er ráð fyrir í hinum upprunalega Rómarsáttmála , en þar stendur í 108 gr. : " Gagnkvæmur stuðningur aðildarríkjanna verður einkum þessi ; a ) samræmdar aðgerðir með tilliti til annarra alþjóðlegra stofnana , sem aðildarríkin eiga aðgang að ; b ) ráðstafanir , nauðsynlegar til að forða röskun á farvegum viðskipta , þegar ríki í greiðsluvandræðum hefur sett höft á viðskipti við lönd utan bandalagsins ; c ) lán frá öðrum aðildarríkjum .
Hvað segir þessi grein okkur Íslendingum um það af hverju lokað er fyrir öll lán til landsins ? Evrópusambandið stendur og verður að standa sameinað skv. 108 gr. A í Rómarsáttmálanum , gegn því að við fáum lán frá nokkurri þjóð , eða alþjólegri stofnun , þar með talið Norðurlöndunum , þar til við höfum samið við Englendinga og Hollendinga um greiðslur til allra þeirra sem áttu peninga á Icesave-reikningum LÍ .
Þessi krafa er réttlætt með því að ríkisstjórn Ingibjargar Sólrúnar Gísladóttur og Geirs Haarde settu neyðarlög sem kveða á um að íslenskur verkalýður skuli greiða íslenskum fjármagnseigendum alla þá peninga til baka sem þeir áttu í bönkum og sparisjóðum , þegar fjármálakerfi landsins hrundi – en hver heimilaði þetta rán frá almenningi ? Rétt er að taka fram að enginn þeirra þingmanna sem þá voru á Alþingi Íslendinga mótmælti þessu ráni stjórnvalda frá hinni vinnandi stétt þessa lands .
Þegar núverandi ríkisstjórn komst til valda þá neyddi forsætisráðherra , Jóhanna Sigurðardóttir , því sem næst alla stjórnarþingmenn VG til þess að greiða atkvæði gegn sannfæringu sinni , og brjóta þannig stjórnarskrárlög landsins .
Íslendingar skulu , samkvæmt skoðunum samfylkingarmanna , kyssa á vönd Evrópusambandsins , sækja um aðild og greiða allar skuldir LÍ í Evrópusambands-löndunum þrátt fyrir að í tilskipun bandalagsins 94/19/EB frá 31 maí 1994 eru skýr ákvæði um það að aðildarríki eða lögbær yfirvöld bera ekki ábyrgð á innistæðum gagnvart innistæðueigendum .
Aðildarríkin bera aðeins ábyrgð á því að stofnaðir verði innistæðu-tryggingasjóðir , sem innlánastofnanir bera ábyrgð á að greitt sé í samkvæmt lögunum .
Hins vegar er hægt að krefjast þess að öll aðildarlönd Efnahagssambandsins njóti sömu greiðslu þegar banki verður gjaldþrota , og þar koma vandræði okkar Íslendinga ; það er rán ríkisstjórnar Samfylkingar og Sjálfstæðisflokks sem veldur því að við erum að slást við Englendinga og Hollendinga .
Ef ríkisstjórn Ingibjargar Sólrúnar Gísladóttur og Geirs Haarde hefði ekki ákveðið að verkalýður landsins ætti að endurgreiða fjármagnseigendum alla þá fjárhæð sem þeir áttu í bönkunum , þá hefði þjóðin aldrei lent í stríði við Hollendinga , þetta rán er upphafið að stórum hluta þessara vandræða , og í stað þess að endurskoða þessi lög og stöðva ránið , þá hefur núverandi ríkisstjórn ákveðið að halda áfram að þvinga og neyða hinn almenna borgara til þess að borga af þessu ráni í allt að 50 til 100 ár , en því ættu alþingismenn landsins að taka tillit til almennings núna ? Þeir hafa gert og krafist þess sem þeim sýnist af almenningi alla tíð frá stofnun lýðveldisins .
Fyrir utan það sem áður er getið þá er ótrúlegt að enn skuli rætt um samning við Englendinga , sem settu hryðjuverkalög á Ísland og Íslendinga með tilheyrandi tjóni fyrir land og lýð .
Þessi löggjöf hefur þegar valdið Íslendingum ómælanlegu tjóni , þess vegna á ekki að semja við England um greiðslur til þegna þeirra , það á að krefjast skaðabóta fyrir hryðjuverkalögin sem þeir settu á friðsama þjóð , sem varð fyrir þessu tjóni sem við urðum fyrir vegna þess að hér voru tekin upp lög Evrópusambandsins um frjálsa fjármagnsflutninga og frelsi allra þegna EES til að setja upp fyrirtæki , hvar sem er á Efnahagssvæðinu .
Þessi ríkisstjórn hefur því miður brugðist almennum borgurum þessa lands og vinnur gegn hagsmunum þjóðarinnar bæði með umsókn að Evrópusambandinu og að eyða milljörðum króna í aðildarumsókn , þegar ekki er hægt að reka þjónustustofnanir landsins á sómasamlegan máta .
Í kosningu þar sem alþingismenn Vinstri grænna upplýstu þjóðina um hvernig þeir brutu lagagreinar stjórnarskrárinnar og greiddu atkvæði gegn eigin samvisku og þingmenn Framsóknar , Sif Friðleifsdóttir , Birkir Jón Jónsson og Guðmundur Steingrímsson , gengu gegn samþykktum eigin flokks .
Þetta fólk á allt að yfirgefa Alþingi og biðja kjósendur sína afsökunar .
Þingmenn Vinstri grænna vegna brota á stjórnarskrá og svika við kjósendur sína .
Framsóknarþingmennirnir vegna þess að þeir sviku kjósendur sína og samþykktir flokksþings , sem þeir voru aðilar að ásamt öðrum fulltrúum .
Er ekki kominn tími til að komið verði á nýrri stjórnmálastefnu í landinu , stjórnmálum sem byggjast á jafnrétti þegnanna , í stað flokksræðis-græðgi ? Höfundur er tæknifræðingur og var einn af stofnendum Samtaka um jafnrétti milli landshluta 1982 , var formaður þeirra þar til hann tók við formensku Þjóðarflokksins 1987 .
