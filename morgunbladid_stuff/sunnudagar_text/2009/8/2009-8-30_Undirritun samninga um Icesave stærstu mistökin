Eftir Steinþór Guðbjartsson steinthor@mbl.is , , UNDIRRITUN Icesave-samninganna voru að mínu áliti stærstu mistök sem nokkur ríkisstjórn Íslands hefur gert , " sagði Bjarni Benediktsson , formaður Sjálfstæðisflokksins , á opnum stjórnmálafundi í Valhöll í gærmorgun .
Hann sagði jafnframt að ef fyrirvörunum sem Alþingi samþykkti yrði hafnað , þá yrði ríkisstjórnin að segja af sér .
Sjálfstæðisflokkurinn boðaði til fundarins og var fullt út úr dyrum .
Bjarni sagði ljóst að leita yrði meiri samstöðu á þingi en gert hefði verið ef ekki ætti illa að fara .
Þingflokkur Sjálfstæðisflokksins hefði lagt áherslu á að vinna af ábyrgð í öllum málum á þinginu og vísaði hann meðal annars til tillagna flokksins til endurreisnar í því sambandi .
Bjarni sagði að margt hefði mátt betur fara í samskiptum við Breta , Hollendinga , Norðurlöndin og jafnvel Evrópusambandið í aðdraganda hrunsins og fyrst í kjölfar þess .
Skilaboð íslenskra stjórnvalda hefðu ekki verið nægjanlega skýr en samskiptin yrði samt að skoða í ljósi þeirra hamfara sem dundu yfir þjóðina og klúðrið sem hefði tekið við hjá nýrri ríkisstjórn væri óviðjafnanlegt .
Formaðurinn sagði að ríkisstjórnin hefði verið gerð afturreka með stærsta hagsmunamál lýðveldistímans .
Nú væri rætt um sigur þingsins og það hefði vissulega átt síðasta orðið .
Það væri hins vegar veikleikamerki á þingræðinu að ríkisstjórnin sæti áfram eftir að hafa gengið jafngróflega gegn vilja þingsins og hún hefði gert með undirritun Icesave-samninganna .
Samið aftur um Icesave ? HOLLENSKIR þingmenn eru sumir hverjir ekki sáttir við samþykkt Alþingis á fyrirvörum vegna ríkisábyrgðar á Icesave-greiðslum til Hollendinga og Breta .
Í blaðinu NRC Handelsblad er haft eftir þingmanni kristilegra demókrata , Elly Blanksma , að hún vilji að samningaviðræður hefjist að nýju við Íslendinga .
Telur hún að skilyrðin séu önnur en íslenska ríkisstjórnin hafi verið búin að samþykkja í júní sl. Ekki sé viðunandi að hollenskir skattgreiðendur verði látnir borga brúsann .
Í umfjöllun Handelsblad er rakið að í fyrirvörunum sé kveðið á um að greiðslurnar verði tengdar hagvexti á Íslandi , sem hafi orðið mjög illa úti í fjármálakreppunni og orðið nær gjaldþrota .
Þá er haft eftir fjármálaráðherra Hollendinga að hann sé ánægður með að Alþingi hafi samþykkt málið .
Það sé skref fram á við .
