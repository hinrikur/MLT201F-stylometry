9. ágúst 1851 Þegar fulltrúi konungs sleit Þjóðfundinum , sem staðið hafði í Reykjavík í rúman mánuð , reis Jón Sigurðsson upp og mótmælti því " í nafni konungs og þjóðarinnar " .
Þá sögðu flestir þingmenn í einu hljóði : " Vér mótmælum allir ! " Einni öld síðar var afhjúpuð minningartafla um fundinn í hátíðarsal Menntaskólans í Reykjavík , þar sem fundurinn var haldinn .
9. ágúst 1908 Jóhannes Sveinsson , síðar nefndur Kjarval , opnaði fyrstu málverkasýningu sína í Góðtemplarahúsinu í Reykjavík , 22 ára .
Í Lögréttu var spurt : " Hvað verður nú Íslandi úr þessu listamannsefni ? " 9. ágúst 1930 Þúsund ára minningarhátíð um Gísla Súrsson og Auði konu hans var haldin við Einhamar í Geirþjófsfirði , þar sem Gísli féll , og afhjúpað minnismerki .
9. ágúst 1979 Menntamálaráðuneytið gaf út tilkynningu um friðun gamalla húsa á svonefndri Bernhöftstorfu í miðbæ Reykjavíkur .
9. ágúst 1987 Mosfellshreppur hlaut kaupstaðarréttindi og varð Mosfellsbær .
Fjölmenn grillveisla var við Hlégarð .
Íbúar voru þá um 3.900 en eru nú um 8.400 .
Dagar Íslands | Jónas Ragnarsson 