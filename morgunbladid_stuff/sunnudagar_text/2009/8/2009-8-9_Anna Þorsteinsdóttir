Anna Þorsteinsdóttir fæddist á Óseyri við Stöðvarfjörð í S-Múl .
8. apríl 1915 .
Foreldrar hennar voru hjónin Þorsteinn Þorsteinsson Mýrmann , útvegsbóndi og kaupmaður þar , og Guðríður Guttormsdóttir húsfreyja .
Anna gekk 31. desember 1944 að eiga Kristin Hóseasson , prest og síðar prófast á Heydölum í Breiðdal , f. 17. febrúar 1916 , d. 8. apríl 2008 .
Foreldrar hans voru hjónin Hóseas Björnsson , bóndi og húsasmíðameistari í Höskuldsstaðaseli í Breiðdal , og kona hans Marselía Ingibjörg Bessadóttir húsfreyja .
Börn þeirra Kristins og Önnu eru : 1 ) Hallbjörn , f. 5. janúar 1953 , sambýliskona Sólveig Óskarsdóttir , f. 14. febr .
1958 , og 2 ) Guðríður , f. 22. maí 1955 , gift Óskari Sigurmundasyni , f. 14. september 1954 , börn þeirra eru Anna Kristín , f. 1982 , og Andri Valur , f. 1991 .
Anna hleypti snemma heimdraganum , fór í vist strax eftir fermingu og í framhaldi af því að Hallormsstað í Fljótsdal þar sem hún var eitt ár í vist .
Því næst lá leiðin í Húsmæðraskólann á Hallormsstað þar sem hún lærði meðal annars vefnað og varð síðan aðstoðarkennari þar í vefnaði .
Er hún fór frá Hallormsstað gerðist hún kennari heima á Óseyri , tók þangað börn í einkatíma og í framhaldi af því farkennari í Helgustaða- og Breiðavíkurhreppum .
Þaðan lá leið Önnu til Borgarfjarðar syðri , Akraness og síðar til Reykjavíkur þar sem hún gerðist forstöðumaður Mötuneytis stúdenta þar til hún giftist og flutti með manni sínum vestur að Hrafnseyri við Arnarfjörð .
Þar bjuggu þau í eitt ár .
Þaðan lá leiðin að Heydölum í Breiðdal þar sem þau bjuggu í 40 ár og þá aftur til Reykjavíkur þar sem ævikvöldinu lauk .
Anna lauk barnaskólaprófi árið 1927 , 12 ára að aldri .
Hún stundaði nám í Húsmæðraskólanum á Hallormsstað 1932-1934 .
Aðstoðarkennari í vefnaði við þann skóla vorið 1933 og veturinn 1934-1935 .
Umferðarkennari í vefnaði hjá Sambandi austfirskra kvenna 1935-1936 .
Tók börn í einkatíma á Óseyri 1939-1940 .
Kennari í Helgustaðaskólahverfi , S-Múlasýslu 1940-1941 .
Hún sótti námskeið í tungumálum og fleiri greinum á árunum 1932-1944 .
Forstöðukona Mötuneytis stúdenta í Reykjavík 1943-1944 .
Kennari í Auðkúluskólahverfi , V-Ísafjarðarsýslu 1946-1947 , Breiðdalsskólahverfi , S-Múlasýslu 1947-1948 .
Skólastjóri í Stöðvarfirði 1964-1965 .
Kennari við Staðarborg í Breiðdal , S-Múlasýslu 1965-1967 og 1968-1977 og við Oddeyrarskóla á Akureyri 1967-1968 .
Anna gegndi ýmsum félags- og trúnaðarstörfum , var m.a. í stjórn Austfirðingafélagsins í Reykjavík 1944-1945 .
Varaformaður slysavarnadeildarinnar Einingar í Breiðdal frá stofnun 1951-1954 og formaður frá 1954-1962 .
Í stjórn Skógræktarfélags í Breiðdal frá stofnun 1951 til 1961 .
Hvatamaður að stofnun kvenfélagsins Hlífar í Breiðdal og formaður frá stofnun þess 1961-1964 .
Ritari Sambands austfirskra kvenna 1966-1979 .
Í sóknarnefnd 1964-1977 og safnaðarfulltrúi frá 1970 .
Í stjórn NAUST 1978-1980 .
Í jafnréttisnefnd frá 1978-1986 .
Í barnaverndarnefnd um árabil .
Í skólanefnd Breiðdalsskólahverfis 1974-1978 og prófdómari þar um árabil .
Í hreppsnefnd Breiðdalshrepps 1958-1962 .
Húsfreyja í Heydölum í Breiðdal frá 1947 þar til maður hennar lét af störfum fyrir aldurs sakir í ársbyrjun 1987 .
Anna gaf út tvær bækur ; Sögur úr sveitinni , sem hún gaf út árið 2002 , og Vísur Önnu , útg. 2004 .
Að auki liggja eftir hana ljóð og greinar í ýmsum ritum .
Útför Önnu hefur farið fram .
Anna Þorsteinsdóttir var prestsfrú í sveit í rúma fjóra áratugi á tímum mikilla breytinga í íslensku þjóðlífi .
Þegar hún kom að Hrafnseyri við Arnarfjörð 1946 og ári síðar í Heydali í Breiðdal var vélvæðing landbúnaðarins og bílaöld ekki hafin og búskapur enn með gamla laginu , vinnuhjúahald var að líða undir lok og rafmagnið ekki komið en að starfslokum voru búvélar og bifreiðir á hverjum bæ , vinnuhjú heyrðu sögunni til og rafmagnsljós í hverju horni .
Þegar þau hjón , Anna föðursystir mín og séra Kristinn , bjuggu í Heydölum lá hús þeirra um þjóðbraut þvera og var þar mikill gestagangur .
Kom sér þá vel reynsla Önnu frá húsmæðraskólanum á Hallormsstað og frá þeim tíma er hún hafði forstöðu fyrir mötuneyti stúdenta við Háskóla Íslands á stríðsárunum .
Þegar ég minnist frænku minnar kemur margt upp í hugann .
Ungur var ég í sveit á Heydölum , síðar var ég þar við útihúsabyggingu , þá var ég stundum þar yfir hátíðar síðar á árum .
Fyrst kom ég þar fyrir tíma rafvæðingar og voru þá notaðir steinolíulampar í gamla húsinu .
Í því ríkti sá góði andi sem oft er í timburhúsum og man ég hvað amma mín , Guðríður , sem stundum dvaldist hjá dóttur sinni , kunni vel við þetta hús .
Ég minnist heyskaparvinnu , bauki mínu við slátt með orfi og ljá , ferða út í Breiðdalseyjar vegna æðarvarps og lundaveiða , jólahalds á heimili prestshjónanna og hversu vel frænka mín sá fyrir öllu svo að hátíðin mætti fara sem best fram .
Ég minnist margra samræðna við Önnu en hún fylgdist alltaf vel með þjóðmálum , var sögufróð og kunni frá mörgu að segja úr æsku sinni á Stöðvarfirði og Hallormsstað .
Áhugamálin voru mörg og hún kom víða við um dagana , stundaði kennslu í um aldarfjórðung alls , í Helgustaðahreppi við Reyðarfjörð , á Hrafnseyri , Akureyri , Stöðvarfirði og í Breiðdal .
Hún var í hreppsnefnd í Breiðdal um skeið .
Hún var ljóðelsk og orti talsvert , gaf út ljóðabók og barnabók og kvæði eftir hana birtust í safnriti um austfirsk skáld .
Hún var áhugasöm um skák og tefldi m. a. við skáktölvu sem hún keypti sér þegar hún flutti til Reykjavíkur og ekki er langt síðan hún tók þátt í fjöltefli við Friðrik Ólafsson .
Nú er komið að leiðarlokum .
Ég þakka frænku minni fyrir langa og góða samfylgd , alla hennar góðvild og velgjörðir mér til handa sem aldrei verður fullþakkað .
Minningin um hana lifir .
Megi hún hvíla í friði .
Ég sendi Hallbirni og Guðríði og fjölskyldum þeirra mínar innilegustu samúðarkveðjur .
Þorsteinn Skúlason .
Elskuleg föðursystir mín hefur kvatt okkur , hugurinn reikar til baka og er margs að minnast .
Ég var tæplega fjögurra ára þegar ég fór fyrst til sumardvalar , með föður mínum , að Heydölum í Breiðdal .
Dvölin varð til þess að hjá þeim Önnu og séra Kristni átti ég öruggt skjól á hverju sumri í ellefu ár .
Það voru góð og uppbyggjandi ár og mikill fengur fyrir telpu úr Reykjavík að eiga þess kost að komast í sveit á sumrin .
Hjá þeim átti ég mitt annað heimili öll þessi ár og milli okkar sköpuðust sterk tengsl sem aldrei rofnuðu .
Þau hjón Anna og séra Kristinn voru einstakir uppalendur og hef ég alla tíð notið góðs af veru minni hjá þeim .
Lögð var rækt við sveitastörfin en ekki síður að kenna börnum góða siði , íslenska tungu og sögu þjóðarinnar .
Anna var víðlesin og fróð kona , hún hafði ákveðnar skoðanir á mönnum og málefnum .
Ung að árum fór hún að heiman og var m.a. við nám og störf á skólaheimilinu á Hallormsstað undir handleiðslu þeirra mætu hjóna , Sigrúnar og Benedikts Blöndal , minntist hún oft veru sinnar þar .
Anna stundaði barnakennslu í mörg ár , einnig sinnti hún fjölmörgum trúnaðarstörfum í sveitinni og víðar .
Anna hafði mjög gaman af að ferðast og var dugleg að drífa sig í ferðalög með stuttum fyrirvara .
Hún var félagslynd og naut þess að vera samvistum við fólk , kynnast lífi þess og ætterni .
Anna var prestsfrú af gamla skólanum , stoð og stytta manns síns .
Að loknum guðsþjónustum beið kirkjugesta kaffiborð hlaðið veitingum .
Gestkvæmt var á prestssetrinu , sérstaklega yfir sumarið , hver maður var velkominn .
Minnist ég gleði og ánægju frá mörgum þessara heimsókna , þar sem sjálfsagt þótti að taka höfðinglega á móti gestum til dvalar í lengri eða skemmri tíma .
Til frænku minnar var hægt að leita með smá og stór vandamál og notaði ég mér það óspart .
Hún átti svar við öllu , spurningum um eldamennsku , barnauppeldi , íslenskt mál og margt fleira sem ekki verður talið upp hér .
Anna var hagyrðingur góður og átti hún vísnasafn nokkurt .
Einnig gaf hún út tvær bækur fyrir nokkrum árum , " Sögur úr sveitinni " og " Vísur Önnu " , sem nutu strax vinsælda ekki síður hjá eldri kynslóðinni .
Anna var kát og atorkusöm , hafði gaman af börnum og nutu dætur mínar þess í ríkum mæli , þar sem hún leit ætíð á sig sem ömmu þeirra .
Mikil tilhlökkun var hjá þeim þegar von var á henni úr sveitinni .
Hún hafði lag á að skemmta börnum og leika við þau á uppbyggjandi hátt , oft var glatt á hjalla .
Eftir að þau hjón fluttu til Reykjavíkur gafst betri tími til að njóta félagsskapar þeirra og var þá oft spjallað um liðna daga og ýmis atriði rifjuð upp sem lifa áfram í huga og hjarta þeirra sem nutu .
Eftir að Anna missti eiginmann sinn fór heilsu hennar að hnigna en alltaf var upplífgandi að hitta hana og ylja sér við minningarnar .
Að lokum þakka ég minni góðu og elskulegu frænku fyrir alla þá ást , umhyggju og hvatningu sem hún veitti mér alla tíð .
Samfylgdin var góð og bar aldrei skugga á .
Fyrir hönd fjölskyldu minnar votta ég ástvinum Önnu innilega samúð .
Jóna Lára .
Allt frá unglingsárum mínum má segja að eldhuginn Anna Þorsteinsdóttir hafi verið nágranni minn .
Eins og gefur að skilja áttum við ýmisleg samskipti eins og gerist og gengur meðal nágranna .
Snemma veitti ég því athygli , líkt og aðrir sveitungar mínir , að fljótlega eftir að Anna fluttist í Breiðdal fór hún að láta til sín taka á félagsmálasviðinu .
Nægir þar að nefna hreppsnefndarstörf , stofnun kvenfélags og formennsku þar í mörg ár , þátttöku í Náttúruverndarsamtökum Austurlands , slysavarnadeildinni , starfi herstöðvaandstæðinga , að ógleymdum kennslustörfum .
Þegar ég svo réð þau hjónin , Önnu og sr. Kristin , til kennslustarfa hjá mér í Staðarborg skömmu fyrir 1970 , má segja að ég hafi kynnst annarri hlið á persónunni Önnu Þorsteinsdóttur : Í stað alvörugefinnar prestsfrúar birtist mér glaðlynd kennslukona sem setti sig ekki úr færi að mæta í eldhúsið þegar dúraði á í kennslunni til að ræða við annað starfslið skólans með kaffibolla í hönd , um landsins gagn og nauðsynjar .
Nú síðustu árin þegar við bjuggum bæði í Reykjavík urðu samskiptin strjálli en þó eftirminnanleg .
Einhverju sinni er ég leit inn til hjónanna þar sem þau bjuggu á Háaleitinu gaukaði Anna að mér ljóðabók sinni með vísum og ljóðum sem hún hafði ort á ýmsum tímum .
Þar mátti finna m.a. nokkur lofgjörðarkvæði til okkar kæru heimabyggðar sem kölluðu fram í huga mínum ljúfsárar endurminningar um liðna tíð .
Einhverju sinni fyrir fáum árum , er ég hafði það hlutverk að vera veislustjóri þar sem Austfirðingar á Reykjavíkursvæðinu voru samankomnir til að minnast stofnunar Austfirðingafélags fyrir 100 árum , stillti ég svo til að Anna sæti við nokkurs konar háborð með Vilborgu Dagbjartsdóttur , skáldkonu , á aðra hlið og Steinunni Valdísi , þá verandi borgarstjóra , á hina hliðina .
Annað slagið á meðan á borðhaldi stóð var ég , svo lítið bæri á , að gefa því auga og leggja eyrun við hvernig sveitunga mínum reiddi af í þessum félagsskap .
Skemmst er frá að segja að fljótlega var það bóndadóttirin frá Óseyri sem réð ferðinni í umræðum og efnisvali borðfélaganna .
Enn einu sinni setti að mér þann grun að þessi andríka kona hefði ekki verið alveg á réttri hillu í lífinu þar sem búskapurinn og tímafrekt heimilishald kröfðu hana oft um langan vinnudag .
Ég sendi Hallbirni og Guðríði ásamt öðrum aðstandendum samúðarkveðjur .
Heimir Þór Gíslason .
Anna Þorsteinsdóttir frá Óseyri var mikilhæf kona og eftirminnileg .
Við vorum þremenningar þar eð afar okkar Páll á Hallormsstað og Guttormur í Stöð voru bræður , synir Vigfúsar prests Guttormssonar og Bjargar Stefánsdóttur á Ási í Fellum .
Anna var viðloðandi Hallormsstað um það leyti sem ég fæddist en við kynntumst fyrst eftir að ég kom heim frá námi , hún þá kennari og prestsmaddama í Eydölum í Breiðdal þar sem eiginmaður hennar Kristinn Hóseasson þjónaði samfleytt í fjóra áratugi .
Anna og Kristinn gengu í hjónaband í árslok 1944 og fylgdust að ætíð síðan á langri ævi .
Anna var aðeins 15 ára þegar hún 1930 réðst í vist í Kirkjubólsseli og var síðar sama ár send í Hallormsstað til stuðnings við heimili föður míns sem misst hafði Sigríði fyrri konu sína , en hún var móðursystir Önnu .
Húsmæðraskóli var þá nýtekinn til starfa á Hallormsstað undir stjórn föðursystur minnar Sigrúnar Pálsdóttur Blöndal .
Sótti Anna skólann í tvo vetur og útskrifaðist þaðan vorið 1934 .
Reyndist námið og dvölin þar henni gott veganesti .
Hún var þó ekki hraust þessi ár , greindist með berkla en náði sér að fullu eftir vetrarlanga dvöl á Reykjahæli .
Veturinn 1943-1944 tók hún að sér rekstur mötuneytis stúdenta við Háskólann 28 ára gömul og hafði þar átta stúlkur í vinnu .
Bar það vott um áræði hennar og sjálfstraust , eiginleika sem komu henni vel alla tíð síðan .
Hún hóf einkakennslu heima fyrir um 1940 , fékk stöðu sem kennari í Helgustaðahreppi , en kenndi síðar á Stöðvarfirði og á Akureyri en lengst við skólann á Staðarborg í Breiðdal steinsnar frá prestssetrinu .
Anna var góður kennari , prýðilega máli farin og leiddi nemendur sína inn í heim ævintýra og skáldskapar .
Á heimili Önnu og Kristins var að vonum gestkvæmt og þar ólu þau upp kjörbörn sín Hallbjörn og Guðríði .
Til viðbótar húsmóðurstörfum og kennslu var Anna þátttakandi í félagsmálum heima fyrir í Breiðdal og á austfirskum vettvangi .
Þeirri hlið kynntist ég vel þegar hún átti sæti í stjórn Náttúruverndarsamtaka Austurlands 1978 og gekk með okkur í sumarferð langleiðina umhverfis Snæfell hálfsjötug að aldri .
Anna hafði ríka réttlætiskennd , skipaði sér til vinstri í þjóðmálum eins og bræður hennar Skúli og Pétur og færði sig yfir á grænu línuna áður lauk .
Hún var óvenju opinská og hispurslaus og lá ekki á skoðunum sínum um menn og málefni .
Frá henni á ég frásagnir sem ekki liggja allar á lausu af ættmennum okkar og samferðafólki .
Þegar ég ritaði um Breiðdal fyrir Ferðafélagið las Anna yfir kaflann um Eydali og lagði þar margt gott til .
Eftir að störfum þeirra hjóna lauk á Austurlandi áttu þau farsælt ævikvöld í höfuðstaðnum , lengst af við bærilega heilsu .
Kristinn féll frá fyrir rösku ári og eftir það hallaði undan fyrir Önnu sem var árinu eldri en hann og náði því næstum að verða hálftíræð .
Síðast er við áttum tal saman sagðist hún hætt að afla sér fróðleiks með bóklestri en áhuginn á þjóðmálum var enn vakandi og hugsunin skýr .
Gott er að verða gamall þegar hugur og hjarta vinna þannig saman til loka .
Hjörleifur Guttormsson .
