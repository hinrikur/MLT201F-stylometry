EFTIR að hafa lesið greinina " Mildur vímugjafi eða kaldrifjaður morðingi ? " um skaðsemi kannabisefna í sunnudagsblaði Moggans fann ég mig knúinn til að skrifa blaðinu bréf .
Ég hafði ekki hugmynd um að kannabis væri svona hættulegt .
Ég hélt að " jóna " væri eitthvað sem fólk reykti til að öðlast hugarró eða gera leiðinlega sjónvarpsdagskrá bærilegri .
En nú veit ég að jóna er svokallað " gateway drug " .
Því hversvegna að láta sér nægja að öðlast hugarró með grasi þegar maður getur frekar misst dómgreind með áfengi ? Eða orðið væminn og graður með e-töflum ? Eða breytt sér í sjálfumglaðan asna með hjálp kókaíns ? Já , saga Baldvins Sigurðssonar , unga mannsins sem byrjaði að reykja kannabis 14 ára ( sem hlýtur að vera mjög algengt hér í borg óttans ) , opnaði svo sannarlega hug minn .
Í greininni segir hann frá því hvernig kannabisvíman nægði honum ekki og því byrjaði hann að drekka áfengi og neyta sterkari efna .
Þetta hlýtur að eiga við um flesta sem prófa einhverntíma að reykja kannabis , annars væri einhliða blaðamennska hér á ferðinni .
Ég fílaði líka hvernig greinarhöfundur skrifaði neyzla með " z " .
Þesskonar stafsetning tíðkaðist á bannárunum á Íslandi , sem færir mig að meginmáli þessa bréfs .
Eins og Baldvin er " gangandi sönnun " um er kannabis " kaldrifjaður morðingi " , þrátt fyrir að engar tölur hafa enn borist um dauðsföll af völdum vímugjafans ( líklega stafar það af einhverskonar samsæri hasshausa ) .
En samkvæmt tölum sem ég les á netinu eru önnur eiturlyf eins og t.d. áfengi jafnvel hættulegri ! Þar stendur til dæmis að um 100.000 manns deyja árlega af völdum áfengistengdra sjúkdóma , eitrunar og slysa .
Við sjáum það strax að lögleiðing áfengis voru stór mistök .
Ég legg því til , hér og nú , að við Íslendingar ólögleiðum áfengi .
Sjálfur hef ég drukkið bjór síðan ég var 16 ára og hef margoft farið mér að voða .
Einu sinni reyndi ég meira að segja við stelpu sem átti kærasta .
Ef ég held áfram að drekka á ég eflaust eftir að fara út í harðari efni eins og t.d. vodka .
Og enda líklega á því að fremja morð eða eitthvað .
Guð má vita hví við höfum ekki fundið reykjarlyktina af vítiseldi þessum sem blossað hefur fyrir neðan nef okkar allan þennan tíma .
Ólögleiðum áfengi núna ! Í framhaldi af því getum við síðan lagt bann á bifreiðar , sem myrða víst ótal manns ár hvert .
Eða í það minnsta sett einhverskonar prentaða viðvörun á þær .
" Varúð , þessi bifreið getur klesst á " eða eitthvað svoleiðis .
Í greininni birtast líka tölur um hversu margar kannabisplöntur hafa verið gerðar upptækar í ár .
Ég get ekki annað en fyllst lotningu gagnvart dugnaði lögreglunar , og skil nú hversvegna maður hefur heyrt svona lítið um handtökur á barnaníðingum og bankastjórum undanfarið .
ÞÓRARINN HUGLEIKUR DAGSSON , skáld .
Frá Þórarni Hugleiki Dagssyni 