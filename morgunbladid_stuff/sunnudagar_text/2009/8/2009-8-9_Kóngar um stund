Ég hef saknað þess að efni um hesta og hestamennsku er að heita má brott af síðum Morgunblaðsins , þótt áhugi fólks á hestamennsku hafi síður en svo dvínað .
Sú var tíðin að blaðið sinnti þessu efni vel og má nefna skrif Valdimars Kristinssonar í því sambandi .
Um hann má segja upp á Guðnversku ; hvar sem tveir hestar keppa þar er Valdimar .
Hann var óþreytandi í að flytja lesendum Morgunblaðsins í máli og myndum frásagnir af hestamótum og hestamennsku og blaðið naut þess ábyggilega að sinna þessum þætti svo vel .
En nú er Snorrabúð stekkur .
Það er því örlítð gleðiefni að efni frá Heimsmeistaramóti íslenzka hestsins í Sviss hefur ratað inn á síður Morgunblaðsins einsog dagskrá ríkissjónvarpsins sem sýnir daglegar samantektir frá mótinu í kvölddagskránni .
Ríkissjónvarpið brá sér reyndar á sparihófana á þriðjudagskvöldið og sendi út þrjá hestaþætti ; einn um heimsmeistaramótið í Sviss , annan um Íslandsmótið í hestaíþróttum sem haldið var á Akureyri 17. og 28. júlí sl. og sá þriðji ; Kappar á Kaldármelum var um mótið þar 3.-5. júlí sl. Sennilega er langt í að aftur verði þríheilagt í hestamennsku á skjánum .
Freysteinn Jóhannsson 