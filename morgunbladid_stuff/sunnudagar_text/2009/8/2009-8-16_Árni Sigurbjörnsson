Árni Eymar Sigurbjörnsson fæddist í Stórugröf í Staðarhreppi 29. ágúst 1927 .
Hann lést á líknardeild Landspítalans , Landakoti 28. júlí síðastliðinn .
Foreldrar hans voru Jónanna Jónsdóttir , f. 23. jan. 1904 , d. 14. ágúst 1969 , og Kristmundur Sigurbjörn Tryggvason , f. 30. mars 1896 , d. 4. sept. 1984 .
Systkini Árna eru : Hulda Ingibjörg , f. 4. sept. 1922 , Jórunn Birna , f. 3. júlí 1925 , d. 30. maí 1979 , Ingvi Ólafur , f. 20. sept. 1930 , d. 22. júní 1991 , Jón Stefán , f. 2. okt. 1932 , Gunnar Eysteinn , f. 17. sept. 1934 , Sæmundur Sigursveinn , f. 21. júlí 1936 , Ásta Kristín , f. 11. nóv. 1938 , Gígja Ester , f. 11. júní 1940 , María Sigríður , f. 20. sept. 1942 , Þórhallur Tryggvi , f. 15. júlí 1945 , og Hugrún Hjördís , f. 7. des. 1949 .
Sambýliskona Árna um tveggja áratuga skeið var Sólveig Pétursdóttir , f. 13. sept. 1932 , d. 25. feb. 1997 .
Foreldrar hennar voru Elísabet Finnsdóttir og Pétur Jónsson .
Árni og Sólveig slitu samvistir .
Síðasta áratuginn átti Árni góða vinkonu , Jóhönnu Guðbjörgu Gunnlaugsdóttur , f. 29. des. 1924 .
Foreldrar hennar voru Ósk Ingibjörg Þorleifsdóttir og Gunnlaugur Benedikt Björnsson .
Árni ólst upp hjá foreldrum sínum í Skagafirði og stundaði ungur öll almenn sveitastörf .
Um tvítugt fór hann að vinna á þungavinnuvélum við skurðgröft og vegagerð .
Nokkrar vertíðir reri hann frá Vestmannaeyjum .
Á árunum 1960 til 1967 var hann bóndi í Grófargili í Skagafirði en brá þá búi og flutti suður .
Eftir það átti hann lengst af heimili í Kópavogi .
Hann vann á jarðýtum víða um land við vegagerð og virkjanir , m.a. lengi á Keflavíkurflugvelli .
Útför Árna fór fram í kyrrþey frá Kópavogskirkju 10. ágúst .
Árni kom inn í líf mitt og fjölskyldu minnar fyrir rúmum áratug þegar hann kynntist móður minni Jóhönnu Guðbjörgu Gunnlaugsdóttur .
Þau bjuggu í sama húsi en ekki sömu íbúð .
En þau voru saman frá morgni til kvölds flesta daga .
Voru félagar og vinir og studdu hvort annað .
Hann var vinur okkar og sjálfsagður hluti af fjölskyldunni og var m.a. hjá okkur um jól og áramót ásamt móður minni .
Það er því skarð fyrir skildi í fjölskyldu okkar þegar Árni hverfur á braut .
Þótt Árni væri fremur heilsulítill mest af þeim tíma sem við þekktumst var augljóst hve mikill þrekmaður hann hefur verið á yngri árum .
Stór og myndarlegur og greinilega enginn veifiskati .
Enda hef ég heyrt að hann hafi verið talinn a.m.k. annar sterkasti maður í Skagafirði á sínum yngri árum .
Árni var ræðinn og skemmtilegur í fámennum hópi þeirra sem hann þekkti vel en var hlédrægur maður út á við og fór lítt á mannamót .
Hann fylgdist vel með þjóðmálum og hafði ákveðnar skoðanir .
Stjórnmál ræddi hann gjarnan og lét ekki hlut sinn fyrir neinum .
Raungóður var hann og hjálpsamur .
Til marks um það vil ég nefna að sl. sumar vorum við hjónin ásamt mömmu norður í landi þegar bíll okkar bilaði og ljóst var að hann kæmist ekki brátt í lag .
Þegar Árni frétti þetta brá hann við skjótt og sagðist keyra norður næsta dag til að sækja okkur ef við tækjum að okkur að aka suður .
Það stóðst .
Um hádegisbil næsta dag mætti Árni glaður en nokkuð þreyttur .
Hafði lagt snemma af stað og ekið í einum áfanga eins og vani hans var er hann ferðaðist milli landshluta .
Ég veit að þótt okkur hjónunum þætti greiðinn góður og þetta gleddi okkur og sparaði okkur ómak , þá var hann samt enn ánægðari með að hafa veitt þessa aðstoð .
Næsta dag komum svo öll heim á hans bíl .
Ég kveð Árna með söknuði og þökk fyrir góð kynni og bið Guð að styrkja móður mína , systkini Árna og aðra þá sem sakna hans nú .
Veri góður vinur Guði falinn .
Bergdís Ósk Sigmarsdóttir .
Hinsta kveðja Hver minning dýrmæt perla að liðnum lífsins degi , hin ljúfu og góðu kynni af alhug þakka hér .
Þinn kærleikur í verki var gjöf , sem gleymist eigi , og gæfa var það öllum , er fengu að kynnast þér .
( Ingibjörg Sigurðardóttir ) Elsku Árni , minning þín mun lifa í hjörtum okkar .
Heimir , Björg og Benedikt Aron .
