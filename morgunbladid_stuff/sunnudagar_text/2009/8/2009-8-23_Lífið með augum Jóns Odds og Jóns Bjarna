Eftir Birgi Örn Steinarsson biggi@mbl.is NÚ eru liðin þrjátíu og fimm ár frá því að Guðrún Helgadóttir gaf út sína fyrstu bók en það var sú fyrsta í röðinni um tvíburana Jón Odd og Jón Bjarna .
Tvær bækur fylgdu svo í kjölfarið , Meira af Jóni Oddi og Jóni Bjarna ( 1975 ) og svo loks Enn af Jóni Oddi og Jóni Bjarna ( 1980 ) .
Þráinn Bertelsson gerði svo sína fyrstu kvikmynd eftir bókunum og var hún frumsýnd árið 1981 .
Árið 2002 setti Þjóðleikhúsið upp leikrit eftir bókunum við miklar vinsældir .
Nú er í vinnslu að gera sjónvarpsþætti eftir bókunum þremur .
Í fyrstu bókinni eru eineggja tvíburabræðurnir Jón Oddur og Jón Bjarni sex ára .
Þeir búa í blokk í Reykjavík ásamt fjölskyldu sinni .
Það er sumar en um haustið byrja þeir í grunnskóla .
Þeir eiga eina yngri alsystur og aðra eldri hálfsystur sem búa báðar með foreldrum sínum .
Sú eldri , Anna Jóna , er með unglingaveikina en Magga litla er að læra að nota koppinn .
Á heimilinu er einnig ráðskonan Soffía sem lítur eftir börnunum á daginn á meðan foreldrarnir eru í vinnu .
Önnur mikilvæg sögupersóna er Amma dreki , sem fær það nafn vegna stöðu sinnar sem erindreki í útvarpinu .
Piltarnir eiga góða foreldra og heimilisaðstæður eru nokkuð eðlilegar .
Lárus er besti vinur tvíburanna en Selma systir hans kemur líka töluvert við sögu en hún er með Downsheilkenni .
Bræðurnir eru vel upplýstir og vita að auðvitað getur Selma ekkert gert að því hvernig hún er .
Þeir eru duglegir að passa hana en er mikið strítt vegna þess af Jóa hrekkjusvíni .
Aðstæður á heimili Lárusar og Selmu eru afar ólíkar því sem þeir þekkja .
Pabbi þeirra er sjómaður og mamma þeirra því mikið ein með börnin .
Jón Oddur og Jón Bjarni eru uppátækjasamir , örlitlir prakkarar en góðhjartaðir samt .
Aðall sögunnar er hversu oft þeir koma sér og öðrum í vandræði vegna barnalegrar einlægni sinnar , eins og þegar þeir blaðra því í sundi hvað mamma þeirra sagði um kennarann eða þegar þeir ákveða að gefa ráðskonunni mýs að gjöf fyrir dugnað sinn við að setja upp fermingarveislu hálfsystur þeirra .
Sögurnar taka bæði á léttum og alvarlegum hlutum , svo sem dauðanum , einelti , heiðarleika og litríkum ættingjum .
Atburðarás sagnanna er ávallt hröð og efnismikil .
Guðrúnu tekst listavel að lýsa hugarheimi barna og hvernig þau upplifa heim fullorðinna á annan máta .
Bækurnar hafa verið þýddar á fjölmörg tungumál og Guðrún hlotið verðlaun og viðurkenningar fyrir verk sín , þar á meðal Norrænu barnabókaverðlaunin árið 1992 og Verðlaun Jónasar Hallgrímssonar árið 2005 .
Guðrún Helgadóttir Guðrún Helgadóttir fæddist í Hafnarfirði árið 1935 .
Hún sat á Alþingi Íslendinga fyrir Alþýðubandalagið frá 1979-1995 .
Eftir að Alþýðubandalagið sameinaðist öðrum flokkum til að mynda Samfylkinguna sat Guðrún áfram á þingi sem óháður þingmaður .
Hún var ritari Alþýðubandalagsins á árunum 1977-1983 .
Hún var einnig fyrst kvenna kjörin forseti Alþingis árið 1988 .
Auk þess sat Guðrún í stjórn BSRB í sex ár frá árinu 1972 , var borgarfulltrúi í Reykjavík á árunum 1978-1982 og fulltrúi Íslands í Norðurlandaráði á árunum 1983-1988 svo eitthvað sé nefnt .
Sjónvarpsþættirnir SÍÐUSTU mánuði hafa Ari Eldjárn , Ottó Geir Borg og Gunnar B. Guðmundsson unnið að handriti fyrir sex þátta sjónvarpsseríu upp úr bókunum um Jón Odd og Jón Bjarna .
Zik Zak framleiðir þættina en handritsskrif eru á lokastigi .
Samkvæmt heimildum blaðsins er handritið skrifað upp eftir bókunum þremur og er hugsað sem létt skemmtun fyrir alla fjölskylduna .
Guðrún Helgadóttir hefur ekki komið að þessari nýju leikgerð ennþá þó svo að hún hafi lagt blessun sína yfir framkvæmdina .
Búist er við því að hún líti yfir handritið áður en tökur hefjast .
Í þáttunum verða sögurnar um Jón Odd og Jón Bjarna færðar yfir í nútímann .
Ekki hefur verið ráðið í nein hlutverk og ekki er búið að ákveða hvenær tökur hefjast .
Leikritið ÁRIÐ 2002 setti Þjóðleikhúsið upp leikrit eftir sögunum um Jón Odd og Jón Bjarna .
Leikstjóri var Þórhallur Sigurðsson en athygli vakti að tvö strákapör fóru með hlutverk Jóns Odds og Jóns Bjarna .
Þeir Andri Már Birgisson og Benedikt Clausen léku Jón Odd en Sigurbjartur S. Atlason og Matthías Sigurbjörnsson léku Jón Bjarna .
Með önnur hlutverk fóru m.a. Hjalti Rögnvaldsson , Guðmundur Ingi Þorvaldsson , Linda Ásgeirsdóttir , Lilja Guðrún Þorvaldsdóttir , Margrét Guðmundsdóttir og Randver Þorláksson .
Einnig vakti athygli að köttur var notaður í sýningunni .
Guðrún Helgadóttir sá sjálf um leikgerðina en sýningin innihélt atriði úr öllum bókunum þremur .
Völdum köflum úr bókinni var raðað saman svo úr varð saga er spannaði ár í lífi tvíburabræðranna .
Nokkrum atriðum úr myndinni var sleppt , kannski vegna þess að þeim voru gerð góð skil þar .
Leikritið fékk afbragðsdóma hér í Morgunblaðinu hinn 5. mars árið 2002 .
Þar segir m.a. : " Þórhallur Sigurðsson hefur unnið frábært verk , ekki bara að takast það sem ætla mætti ógerlegt , að þjálfa upp hóp barna í burðarhlutverkum og takast það frábærlega , heldur að gera marga hinna fullorðnu í verkinu að þrívíðum persónum .
Hér er á ferðinni skemmtilegt barnaleikrit en sýningin nær einnig langt út fyrir þessa skilgreiningu .
" 