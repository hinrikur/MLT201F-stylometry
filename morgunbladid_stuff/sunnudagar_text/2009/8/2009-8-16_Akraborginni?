Eftir Ingveldi Geirsdóttur ingveldur@mbl.is Það þarf ekki að hugsa langt aftur til að muna eftir Akraborginni enda aðeins ellefu ár síðan að ferðir hennar lögðust af .
Vert er þó að rifja upp sögu þessa merka samgöngumáta .
Uppköst , spilakassar og ólykt er það fyrsta sem kemur upp í huga margra þegar minnst er á gömlu Akraborgina .
Aðrir sjá sjóferð þá með glampa í augum , ævintýraferð æskunnar .
Akraborgin sigldi á milli Reykjavíkur og Akraness og var lögð niður vegna tilkomu Hvalfjarðarganganna .
Skipið fór í sína hinstu siglingu frá Reykjavík til Akraness 10. júlí 1998 .
Daginn eftir voru göngin opnuð .
Akraborgin stytti leiðina á milli Suður- og Vesturlands um klukkutíma og var góður valkostur fyrir þá sem nenntu ekki að keyra hinn stundum endalausa Hvalfjörð .
Skipsferðin var sparnaður í tíma , viðhaldi , bensínkostnaði og veitti hvíld frá akstrinum .
Skipið fór fjórar ferðir á dag fram og aftur .
Á sumrin fór það fimmtu ferðina á föstudögum og sunnudögum .
Sagt var um Akraborgina að hún væri svo stundvís að hægt væri að stilla klukkuna eftir ferðum hennar .
Glæsileg samgöngusaga Akraborgin , sú sem hætti siglingum 1998 , var þriðja skipið í röð sem bar það nafn .
Það var hlutafélagið Skallagrímur sem átti og rak Akraborgina .
Félagið var stofnað 1932 í þeim eina tilgangi að annast fólks- og vöruflutninga á milli Reykjavíkur og Borgarness .
Árið 1956 fékk Skallagrímur nýtt skip sem félagið lét smíða sérstaklega fyrir sig og hlaut það nafnið Akraborg og var það fyrsta skipið með því nafni .
Það skip var notað til ársins 1974 þegar stærra skip sem gat ferjað bíla leysti það af hólmi .
Það var einnig nefnt Akraborg .
Svo var það 1982 sem þriðja og síðasta Akraborgin var tekin í notkun .
Margir minnast Akraborgarinnar fyrir velting , en nýjasta Akraborgin var búin stöðugleikauggum sem komu í veg fyrir velting í misjöfnum veðrum og var Akraborgin þá eina íslenska skipið sem hafði slíkan útbúnað .
Skipið var 887 tonn og gat flutt 70-75 bíla í ferð og var með þrjá farþegasali fyrir um 400 farþega .
Árið 1984 flutti ferjan að meðaltali 730 farþega á dag .
Á hverju ári flutti skipið um 250.000 þúsund manns , sem samsvarar því að nánast hver einasti Íslendingur hafi skellt sér í eina ferð með því .
Hvar er það nú ? Íslenska ríkið gaf Slysavarnafélagi Íslands Akraborgina tveimur dögum eftir að hún hætti siglingum á milli Reykjavíkur og Akraness .
Var Akraborginni þá gefið nafnið Sæbjörg og hefur síðan gegnt hlutverki skólaskips Slysavarnaskóla sjómanna .
Umtalsverðar breytingar voru gerðar á skipinu svo það hentaði til nota sem skólaskip .
Þeir sem sakna Akraborgarinnar geta farið í nostalgíukasti í heimsókn í Sæbjörgu , sem er stundum opin almenningi , og jafnvel gubbað fram yfir borðstokkinn ef sá gállinn er á þeim .
Skipstjórinn " Ég var í tuttugu og fjögur ár á Akraborginni , frá 1974 til 1998 , " segir Þorvaldur Guðmundsson skipstjóri , sem sigldi Akraborginni í höfn í síðasta sinn .
Hann segir svosem ekkert sérstaklega eftirminnilegt frá árum sínum á skipinu , þetta hafi bara gengið sinn vanagang .
" Þetta gekk nú bara alltaf vel , leiðinlegt veður var bara hluti af lífinu og tilverunni .
" Þorvaldur segir ferð með Akraborginni hafa stytt leiðina um Hvalfjörð um klukkutíma en fyrst og fremst hafi fólk farið skipsleiðina vegna þægindanna .
" Það var óskaplega þægilegt fyrir fólk sem var að fara í langar ferðir og eins fyrir Akurnesinga að geta tekið því rólega í skipinu í staðinn fyrir að keyra fyrir Hvalfjörð .
Mjög margir sem ferðuðust með skipinu gerðu það vegna vinnu .
" Saknar þú sjóferða á milli Akraness og Reykjavíkur ? " Nei , nei , nei , þetta er miklu þægilega eins og það er í dag .
Sjóferðin var skemmtileg út af fyrir sig , en það hafði engan tilgang að halda því áfram eftir að göngin komu , " svarar Þorvaldur sem starfaði síðar sem yfirhafnarvörður á Akranesi og yfirhafsögumaður í Reykjavík þar til hann hætti störfum í sumar fyrir aldurs sakir .
