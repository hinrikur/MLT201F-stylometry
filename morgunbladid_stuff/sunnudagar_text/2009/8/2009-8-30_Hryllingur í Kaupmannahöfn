Eftir Ingvar Örn Ingvarsson ingvarorn@mbl.is Árin 1799 til 1815 stóðu Napóleónsstríðin yfir um gervalla Evrópu og teygðu áhrif stríðsins sig svo langt sem til Ameríku og Egyptalands .
Napóleón Bonaparte hafði með valdabrölti sínu tekist að draga nánast allar Evrópuþjóðirnar inn í þjáningar stríðsins , þar með talið herraþjóð Íslendinga , Dani , sem framan af höfðu náð að halda hlutleysi sínu .
Stríðsreksturinn var á margan hátt nútímavæddur á skelfilegan máta .
Í fyrsta skipti voru borgarar dregnir með í svaðið í allsherjarstríði þar sem fáum var hlíft .
Notuð voru öll tiltæk ráð til að reyna að sigra og var ýmsum óblíðum og ógeðfelldum meðulum beitt .
Til dæmis voru verksmiðjur teknar yfir í þágu hersins , matvælaframleiðsla hverskonar sömuleiðis og herkvaðningu var beitt í fyrsta skipti skipulega og í miklum mæli .
Einnig tíðkuðust árásir á óbreytta borgara og hótanir um refsiaðgerðir .
Í fyrsta skipti var lítill greinarmunur gerður á hermönnum og borgurum í bardögum , heldur var fólki fyrst og fremst skipt í fylkingar og allir urðu að vinna í þágu hersins á einn eða annan hátt .
Afdrifaríkt fyrir Dani Það var mögulega þessi þróun sem varð til þess að Danir gátu ekki forðast átökin á þessum árum .
Danir höfðu reynt af fremsta megni að halda hlutleysi sínu á meðan nágrannar þeirra sveifluðust á milli bandalaga .
Á þessum tíma var Noregur hluti Danmerkur og fylgdi landið því Danmörku að málum og var því hernaðarmáttur Dana nokkur þó ekki kæmist landið með tærnar þar sem stórveldin höfðu hælana .
Meginmarkmið Dana var að halda áfram ábatasömum viðskiptum við bæði Breta og Frakka .
Sá orðrómur var hins vegar á kreiki að Napóleón ætlaði sér að ráðast inn í Danmörku og ná yfirráðum þar til þess að geta beitt danska flotanum gegn þeim breska .
Óánægja Breta með hlutleysi Dana fór einnig vaxandi enda sökuðu Bretar Dani um að leyfa skipum með hentifána að færa Frökkum vistir .
Danir höfðu framan af hagnast gríðarlega á hlutleysi sínu , svo mikið að Kaupmannahöfn var með stærstu höfnum Evrópu á þessum tíma , jafnvel stærri en Amsterdam og Hamborg og því voru hagsmunir Dana af hlutleysinu augljósir .
Eftir nokkrar skærur á milli Danmerkur-Noregs-sambandsins og Breta upp úr 1800 varð það því úr að Bretar ákváðu að ráðast á danska flotann í Kattegat og með því tryggja mikilvægar siglingaleiðir og um leið draga úr aðföngum til franska erkifjandans .
Einn frægasti slagur Nelsons Bretar réðust því á danska flotann við Kaupmannahöfn árið 1801 .
Sjóorrustan þar , " Slaget på Reden " eins og hún var kölluð í Danmörku , var leidd annars vegar af aðmírálnum Sir Hyde Parker og hins vegar af Dananum Olfert Fischer .
Næstráðandi Parkers var enginn annar en Horatio Nelson á skipinu Elephant og voru þeir Parker og Nelson ekki sammála um hvernig ætti að bera sig að því að ráðast á Danina .
Það varð úr að Nelson fékk minnstu skip flotans til að komast nær Dönum sem höfðu lagt skipum og prömmum við grunnsævi og hófst árásin hinn 1. apríl 1801 .
Danir veittu þó harða mótspyrnu , reyndar svo harða að Parker skipaði Nelson að hörfa .
Nelson , sem var blindur á öðru auga , brá þá á það ráð að bregða sjónaukanum fyrir blinda augað til að geta óhlýðnast skipunum Parkers .
Er talið að líklegast sé þaðan komið enska orðatiltækið " to turn a blind eye " .
Nelson reyndi að ná vopnahléi með því að skrifa bréf til Friðriks , danska krónprinsins , þar sem krafist var að Danir legðu niður vopn og samið yrði um vopnahlé .
Skilmálarnir voru prinsinum erfiðir , en þó aðgengilegir enda hótaði Nelson að brenna þau skip sem hann hafði þegar náð á sitt vald , með manni og mús , ef ekki yrði gengið að skilmálum hans .
Þá má heldur ekki gleyma því að Dönum var enn annt um að reyna að viðhalda hlutleysi sínu auk þess sem mikið hallaði á Danina hvað vopnabúnað og mannskap varðaði .
Þeir höfðu komist langt á nánast hugrekkinu einu saman .
Nelson var reyndar ekki í ákjósanlegri stöðu sjálfur .
Hann hafði óhlýðnast beinni skipun Parkers og Danirnir vörðust mun betur en hann hafði reiknað með .
Hann varð því einfaldlega að vinna orrustuna eða mæta afleiðingunum hvað Parker og sína eigin menn varðaði .
Líklega má útskýra harðort bréfið til Friðriks krónprins með því að Nelson hafi verið reiðubúinn að gera nánast hvað sem var til að knýja fram sigur .
Samið var um vopnahlé í nokkrar vikur á milli Dana og Breta svo þeir síðarnefndu gætu herjað á Rússa í friði .
Á meðan á vopnahlésviðræðunum milli Nelsons og Friðriks stóð var breski flotinn staðsettur þannig að hægt væri að skjóta með fallbyssunum beint á Kaupmannahöfn , hernaðarleg staða sem flotinn átti eftir að taka sér aftur að sex árum liðnum .
Árás á Kaupmannahöfn Fram til 1807 gekk á einu og öðru í Napóleónsstríðunum .
Nelson hafði til að mynda fallið 1805 við Trafalgar um borð í hinu þekkta skipi HMS Victory sem nú er safngripur í Portsmouth .
Og aftur höfðu Danir komist í þá stöðu að Bretar töldu nauðsynlegt að þvinga þá með sér í bandalag eða taka á þeim af hörku ella .
Á sama tíma hafði Napóleón krafist þess að Danir byggjust til varna gegn Bretum og tækju afstöðu með Frökkum .
Danir völdu að halda sig við hlutleysið og því reiknuðu Bretar með því að Napóleón myndi sölsa undir sig Danmörku og beita danska hernum gegn Bretum .
Það varð og úr að breski flotinn hélt aftur af stað til Kaupmannahafnar árið 1807 .
Þrjátíu þúsund manna herafli Breta var einnig settur í land við Brøndby og Vedbæk , nálægt Kaupmannahöfn , í júlílok og innan fárra daga var Kaupmannahöfn umkringd af hermönnum og floti Breta búinn að stilla sér upp og fallbyssunum miðað á borgina .
Sem úrslitakost buðu Bretar Dönum upp á bandalag og að Bretar myndu taka við stjórn danska flotans meðan á stríðinu stæði .
Danir höfnuðu hins vegar bandalaginu og héldu sig við hlutleysið en yfirlýsing þeirra jafngilti að sögn Breta stríðsyfirlýsingu .
Þann 2. september hóf breski flotin að skjóta á Kaupmannahöfn og er talið að atburðurinn hafi þannig markað fyrsta skiptið sem her réðst gagngert á borgara til þess að valda skelfingu .
Í eðli sínu loftárás Árásin á Kaupmannahöfn 1807 er gjarnan talin fyrsta ógnarverkið , eða jafnvel hryðjuverkið , sem beint var að evrópskri borg , þó ekki beri að leggja nákvæmlega sama skilning í verknaðinn og tengist orðinu hryðjuverk í dag .
Hliðstæðar árásir hafa verið gerðar síðar , sérstaklega í seinni heimsstyrjöldinni .
Megintilgangur árásarinnar var að brjóta niður baráttuþrek Dana og í því augnamiði skutu herskip Breta nánast sleitulaust á Kaupmannahöfn frá 2. september til 5. september að nóttu til svo skelfingin yrði sem mest .
Tjónið varð gríðarlegt .
Bretar skutu um 15 þúsund skotum á Kaupmannahöfn þessar þrjár nætur og notuðust þeir ekki aðeins við fallbyssur heldur einnig nýjustu tækni eins og Congreve-rakettur sem ollu miklum eldsvoðum .
Talið er að allt að 1600 manns hafi fallið í árásunum , álíka margir særst og 30% allra bygginga miðborgarinnar voru rústir einar þegar Danir loksins gáfust upp fyrir Bretum þann 7. september .
Aðferðafræðin sem Bretar beittu hefur ítrekað verið notuð síðan .
Hún er talin henta vel til þess að draga úr hættunni á eigin mannfalli en er að sjálfsögðu einkennandi fyrir brjálæði stríðs enda árásum þá eingöngu beint að borgaralegum skotmörkum .
Þannig má segja að árásin í Kaupmannahöfn hafi í eðli sínu haft samskonar áhrif og loftárás .
Slíkar árásir hafa ætíð verið afar umdeildar og ekki þótt innan marka almennra stríðsreglna þar sem hlífa skal borgurum eins og framast er unnt .
Ósigurinn gegn Bretum kostaði ekki einungis hundruð mannslífa heldur líka yfirráðin yfir Noregi og gjaldþrot danska ríkisins og því var árásin áhrifaríkari á margan hátt en hernám Þjóðverja 1940-1945 .
Dresden Undir lok seinni heimsstyrjaldarinnar gerðu bandamenn grimmilega árás á þýsku borgina Dresden .
Í febrúar 1945 voru Rússar að nálgast Dresden og borgin var full af flóttafólki sem vildi frekar falla í hendur bandamanna en Rússanna .
Líkt og í Kaupmannahöfn 1807 og Guernica 1937 þá var ástæða árásarinnar ekki sú að eyða ætti hernaðarlega mikilvægum skotmörkum .
Tilgangurinn var ekki einu sinni sá að brjóta niður baráttuþrek Þjóðverja því í raun var uppgjöf þeirra aðeins spurning um daga .
Þó enn sé deilt um ástæður árásarinnar má telja líklegt að bandamenn hafi viljað sýna Rússum fram á hernaðargetu sína , vitandi að Rússar myndu innan skamms ná Dresden á sitt vald og þeir myndu þar með taka við sem óvinir bandamanna að stríðinu loknu .
Dresden hafði fram að þessu sloppið við loftárásir og því var borgin ósködduð en einmitt þess vegna var mjög margt flóttafólk í borginni , þar sem annars var talið að byggju um 350 þúsund manns .
Þann 13. og 14. febrúar gerðu 1300 sprengjuflugvélar loftárás á Dresden og var 3300 tonnum af sprengjum varpað á borgina , þar á meðal miklu af íkveikjusprengjum .
Afleiðingin var helvíti á jörð .
Svo mikið eldhaf kviknaði í miðborg borgarinnar að súrefni úr kjöllurum húsa og í nágrenni miðborgarinnar sogaðist að eldhafinu svo úr varð eldstormur þar sem hitinn náði næstum þúsund gráðum .
Malbik breyttist í sjóðandi tjörudrullu , ljósastaurar bráðnuðu og fólk fleygði sér í vatn hvar sem það fannst á flótta undan hitanum .
Talið er að á milli 35-130 þúsund manns hafi látist í árásinni en talan er mjög ónákvæm einmitt vegna flóttafólksins .
Eftir árásirnar tók tvær vikur að brenna líkamsleifar fólksins á torgi í miðborginni .
August Kuklane , háttsettur SS-foringi sem sá um líkbrennsluna , áætlaði eftir stríðið að 600 þúsund manns hefðu farist loftárásinni .
Eftirlifandi þýskur hermaður sem hafði barist á austurvígstöðvunum sagði árásina miklu meiri hrylling en það sem hann hafði séð áður .
Um tólf vikum síðar stytti Hitler sér aldur og stríðinu var lokið .
Hiroshima Líklega er árásin á Hiroshima ein sú þekktasta úr seinni heimsstyrjöldinni enda markaði árásin nýja tíma þar sem kjarnorkuvopni var beitt í fyrsta skipti .
Hvert mannsbarn ætti að þekkja söguna um hvernig flugvélin Enola Gay bar úraníumsprengjuna sem kölluð var Litli strákurinn inn yfir Hiroshima-borg þar sem henni var sleppt þann 6. ágúst 1945 klukkan 08:15 .
Á einu augnabliki þurrkaðist miðborgin út með um 80 þúsund íbúum .
Birtan frá sprengingunni var slík að skuggar eftir fólk brenndust á veggi og hitinn frá sprengjunni kveikti samstundis í eldfimu efni í allt að tveggja kílómetra fjarlægð .
Næst kom höggbylgja frá sprengingunni sem jafnaði 70% af Hiroshima við jörðu .
Eftir árásina létust fleiri þúsundir til viðbótar vegna geislavirkninnar .
Farmur Enola Gay var öflugri en árás tvö þúsund fullhlaðinna B-29 sprengjuflugvéla hefði verið .
Tilgangur árásarinnar var eins og með Kaupmannahöfn , Guernica og Dresden ekki að eyðileggja hernaðarlega mikilvæg skotmörk , heldur var tilgangurinn sá að valda skelfingu og var árásinni því beint gegn óbreyttum borgurum .
Japönum voru settir úrslitakostir .
Þessu vopni yrði beitt þangað til þeir gæfust upp .
Þremur dögum síðar var plútóníumsprengju varpað á Nagasaki og daginn eftir skipaði keisarinn hernum að gefast upp .
Frásögn vitnis Atburðirnir í september 1807 eru vel skráðir í dönskum sögubókum .
Hér er gripið niður í frásögn foringja í danska hernum , Johan Christian Drewsen .
Bókin , Strandmøllen - Optegnelser af Johan Christian Drewsen , var gefin út 1916 með endurminningum og bréfum hans .
Nóttina sem Drewsen fjallar um , 5. september , skutu Bretar um sjö þúsund sprengjum og rakettum á Kaupmannahöfn .
" Þriðja nóttin með sprengjuregninu var sannarlega hræðileg .
Í beinni línu frá Halmtorvet voru Englendingarnir með stórskotalið með tólf sprengjuvörpum sem voru notaðar svo mikið að það leið ekki andartak á milli sprengnanna þjótandi yfir hausamótunum á okkur .
Eldur hafði fest sig í trésmíðasvæðunum og neistaflugið frá þeim stóð yfir virkisgarðinn hjá okkur og var næstum kviknað í þar líka .
Ég hef aldrei séð meiri angist , eymd og eyðileggingu en þessa nótt .
Sérstaklega er ein minningin ljóslifandi um skelfilegan ótta kvendis eins sem þurfti að komast til Christianshavn en hún vogaði sér ekki að fara yfir Langebro , því hún taldi það með réttu alltof hættulegt .
Af samúð fann ég mig knúinn til að fylgja henni þangað þar til hún væri örugg .
Ég sá hálsinn tætast af tveimur konum , innyfli velta út úr borgara sem varð fyrir sprengju , ég sá sprengju falla á stórskotaliðsmann sem var sofandi og sprengdi hann í svo miklar tætlur að það þurfti að tína saman líkamsleifar hans með stöngum til að fjarlægja hann .
Eftir allt þá kærir maður sig ekki um að rifja upp svona atburði en ég minnist þess þó enn þegar ég stóð á virkisgarðinum þegar óvinasprengja frá stórskotaliðinu við Sótthúsið drap og særði alvarlega fimm eða sex lífverði við trésmíðasvæðið .
Á meðal þeirra var Drestrup sem var auðþekktur í Kaupmannahöfn í mörg ár af tveimur staurfótum .
" Guernica Árásin á Guernica er að mörgu leyti sambærileg við árásina á Kaupmannahöfn en tilgangurinn var sá sami þó að í þetta skipti væri ný tækni notuð : flugvélar .
Þann 26. apríl 1937 þegar klukkuna vantaði tuttugu mínútur í fimm réðst þýska Condor-flugsveitin á hinn baskneska bæ Guernica að fyrirskipan Adolfs Hitlers og þjóðernissinnans Fransiscos Francos .
Condor-flugsveitin var skipuð sjálfboðaliðum úr þýska flughernum sem börðust fyrir Franco í borgarastríðinu sem geisaði á Spáni og hafði yfir Junker-52 / 3m , Dornier 17 og Heinkel-flugvélum að ráða ásamt fleirum , allt um fimmtíu talsins .
Það var mánudagur og á þessum tíma dags voru markaðir fullir af fólki að kaupa inn fyrir kvöldmatinn .
Bærinn réð ekki yfir loftvörnum og var því algjörlega varnarlaus þegar þýsku sprengjuflugvélarnar nálguðust .
Í þrjár klukkustundir var bærinn skipulega lagður í rúst með íkveikjusprengjum sem og venjulegum sprengjum .
Það var ekki ráðist á nein hernaðarleg skotmörk og virtist því sem meginmarkmið hershöfðingjans Francos hafi verið að valda skelfingu og eyðileggingu á meðal Baska sem hann átti í stríði við .
Þrír fjórðu bæjarins voru rústir einar á eftir og talið er að yfir þúsund manns hafi látist , saklausir borgarar sem fram að þessu höfðu lítið komið nálægt átökunum á Spáni .
Í bænum bjuggu um sjö þúsund manns auk þess sem um þrjú þúsund flóttamenn dvöldu þar .
Þeir sem reyndu að flýja meðan á sprengjuárásinni stóð voru skotnir með vélbyssum flugvélanna og var vélbyssuskothríðinni aðallega beint að götum , torgum og jafnvel að búfénaði .
Barátta fyrir friði Árásir á óbreytta borgara eru áminning um voðaverkin sem framin eru í allsherjarstríði .
Sagnfræðingar deila enn um hvort árásir af þessu tagi teljist stríðsglæpir eða hafi verið réttmætar .
Þá er t.d. talið að ein ástæða þess að Bandaríkjamenn hafi ekki viljað gerast aðilar að Alþjóðastríðsglæpadómstólnum sé sú að árásirnar á Hiroshima og Nagasaki geti talist til stríðsglæpa .
Hvað sem því líður er ljóst að áhrif þessara atburða ná víða .
Bandaríski rithöfundurinn Kurt Vonnegut var stríðsfangi í Dresden þegar árás bandamanna var gerð á borgina og hafði árásin mikil áhrif á hann .
Vonnegut skrifaði bókina Sláturhús 5 en það var heitið sem notað var yfir stríðsfangabúðirnar þar sem honum var haldið , í kjallara gamals sláturhúss .
Þá hefur hljómsveitin Manic Street Preachers samið lag um sprengjuárásir borgarastríðsins á Spáni en heiti lagsins á íslensku væri eitthvað í takt við eftirfarandi : " Ef þú umberð þetta munu þín börn verða næst " eða á frummálinu " If you tolerate this then your children will be next " .
Titill lagsins er fengin frá áróðursauglýsingu lýðræðissinna úr borgarastríðinu á Spáni .
The Clash hafa einnig samið lag um sömu atburði , " Spanish bombs " eða " Spænskar sprengjur " .
Þá má auðvitað ekki gleyma lagi Bubba Morthens og Utangarðsmanna , Hiroshima .
Listamenn ýmsir hafa þannig verið duglegir að taka upp á arma sína baráttuna fyrir friði og minningu fórnarlambanna .
