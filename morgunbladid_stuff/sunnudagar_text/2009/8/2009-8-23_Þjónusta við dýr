Í MORGUNBLAÐINU 16. ágúst sl. kallar Gunnar Örn Guðmundsson héraðsdýralæknir eftir viðbrögðum Bændasamtaka Íslands við fyrirhuguðum breytingum á dýralæknakerfinu vegna innleiðingar matvælalöggjafar ESB .
Því er til að svara að stefna Bændasamtaka Íslands varðandi þetta málefni er og hefur verið mjög skýr .
Búnaðarþing hefur margsinnis ályktað um málið .
Þannig skoraði Búnaðarþing 2009 á stjórnvöld að tryggja dýralæknaþjónustu á landinu öllu .
Búnaðarþing 2008 skoraði á ríkisvaldið að leggja fram fjármagn til að tryggja dýralæknaþjónustu á strjálbýlum svæðum svo allir dýraeigendur landsins hafi aðgang að þjónustu dýralækna .
Búnaðarþing 2007 varaði við að gerðar yrðu breytingar á núverandi héraðsdýralæknaumdæmum , sem gætu leitt til lakari dýralæknaþjónustu í strjálbýlli héruðum .
Í umsögnum Bændasamtakanna um matvælafrumvarpið á fyrri stigum þess máls var einnig sérstaklega varað við umræddum breytingum og minnt á fyrrnefndar áskoranir og ályktanir Búnaðarþings .
Það hefur því ekki skort varnaðarorð frá Bændasamtökum Íslands sem gera sér fulla grein fyrir mikilvægi þjónustunnar og því hversu fráleitt það er að ætla markaðskröftum einum sér að sjá mönnum og málleysingjum fyrir heilbrigðisþjónustu .
Þar þurfa að koma til viðeigandi ráðstafanir ríkisins .
Hér skal þó hvergi dregið úr því að jákvætt er að sjálfstætt starfandi dýralæknar geti tekið sér búsetu í sveitum og starfað að sínu fagi .
Því miður virðist þessi fyrirhugaða breyting á lagaumhverfi héraðsdýralækna vera fremur til þess að þjóna tilskipunargleði ESB en hagsmunum búfjár og búfjáreigenda á Íslandi .
Fyrst og fremst er þó kallað eftir því að löggjafinn skýri hvernig þessar breytingar tryggja betri þjónustu í hinum dreifðu byggðum .
Hér er um að ræða enn eitt dæmið um vandræðagang sem hlýst af ófullkominni innleiðingu á regluverki Mið-Evrópu , væntanlega eins konar formáli af því sem á eftir að verða í aðildarviðræðunum við Evrópusambandið .
Undanlátssemi við ESB hefur verið allt of áberandi við innleiðingu ýmissa gerða og það er áhyggjuefni að þeir sömu hnjáliðamjúku embættis- og stjórnmálamenn komi nú til með að leiða aðildarviðræður Íslands við ESB .
Höfundur er framkvæmdastjóri Bændasamtaka Íslands .
