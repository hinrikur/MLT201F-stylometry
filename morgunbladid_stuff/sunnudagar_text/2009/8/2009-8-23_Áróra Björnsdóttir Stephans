Áróra Björnsdóttir Stephans fæddist í Reykjavík 17. maí 1922 og ólst þar upp .
Hún lést á heimili sínu í San Diego 7. júlí sl. eftir erfið veikindi .
Foreldrar hennar voru Ágústa H. Hjartar húsmóðir og Björn M. Björnsson bókbindari , þau eru bæði látin .
Áróra var elst í hópi sjö systkina , hin eru Ástráður , Jónína , Birna Ágústa , Margrét ( látin ) , Oddný Þóra ( látin ) og Björn Helgi .
Áróra var þrígift og með fyrsta manni sínum , Daniel Champlain , eignaðist hún tvö börn , Duane Champlain , f. 1944 , og Deborah , f. 1949 ( látin ) .
20 ára að aldri flutti Áróra til Bandaríkjanna og bjó þar æ síðan .
Samband hennar við móður sína meðan hún var á lífi var mjög gott og traust og sama er að segja um systkini hennar , tíðar bréfaskriftir og heimsóknir á báða bóga treystu böndin .
Áróra var jarðsett Reykjavík og fór athöfnin fram í kyrrþey .
Elskuleg systir mín Áróra Björnsdóttir Stephans , sem búið hefur í Bandaríkjunum í yfir 60 ár , lést á heimili sínu í San Diego hinn 7. júlí sl. eftir erfið veikindi .
Róró , eins og hún var ávallt kölluð af vinum og vandamönnum , fæddist í Reykjavík 17. maí 1922 og ólst þar upp , elst af sjö systkina hópi .
Til Bandaríkjanna flutti hún þegar hún var 20 ára gömul og bjó þar æ síðan .
Mikilvægt í okkar sambandi voru bréfaskriftir og heimsóknir á báða bóga , enda var samband okkar systra ávallt mikið og gott .
Að ósk hennar var hún jarðsett hér í Reykjavik og fór útför hennar fram í kyrrþey að viðstöddum syni hennar , Duane Champlain , og öðrum nánum ættingjum .
Mig langar að kveðja Róró systur mína með fallegu ljóði eftir Þórunni Sigurðardóttur : Ég sendi þér kæra kveðju nú komin er lífsins nótt , þig umvefji blessun og bænir ég bið að þú sofir rótt .
Þó svíði sorg mitt hjarta þá sælt er að vita af því , þú laus ert úr veikinda viðjum þín veröld er björt á ný .
Ég þakka þau ár sem ég átti þá auðnu að hafa þig hér , og það er svo margs að minnast svo margt sem um hug minn fer , þó þú sért horfinn úr heimi ég hitti þig ekki um hríð , þín minning er ljós sem lifir og lýsir um ókomna tíð .
Guð blessi minningu þína .
Birna Á. Björnsdóttir .
