" ÉG er mjög bjartsýnn á að við verðum búin að manna allar lausar stöður á frístundaheimilunum á allra næstu dögum .
Við höfum aldrei að hausti staðið jafn vel og einmitt núna , " segir Kjartan Magnússon , formaður fræðsluráðs Reykjavíkur .
Í vikulokin átti enn eftir að manna 70 til 80 stöður á frístundaheimilunum .
" Talan lækkar allaf .
Í byrjun vikunnar vantaði okkur 150 manns svo við nálgumst markið óðfluga , " segir Kjartan .
Búið að innrita 2.800 börn " Við byggjum starfsemina mikið á vinnuframlagi framhalds- og háskólanema sem ganga ekki frá sínum málum fyrr en þeir hafa til dæmis fengið stundaskrá í hendur .
Hvað við þurfum svo nákvæmlega marga starfsmenn ræðst talsvert af því í hve miklu starfshlutfalli fólk er .
Það er afar mismunandi .
Sumir vinna einn dag í viku en aðrir fleiri daga .
" Starfsmenn frístundaheimilanna í vetur verða á bilinu 350 til 400 og innrituð hafa verið um 2.800 börn úr grunnskólunum í Reykjavík , sem hefja starfsemi sína á morgun , mánudag .
Kjartan segir alþekkt að starfsemi skóla sé ekki alltaf hnökralaus á fyrsta degi , frekar en annarra stofnana eða fyrirtækja .
Þetta gildi einnig um frístundaheimilin .
" En þetta er mál sem við einfaldlega leysum , " segir Kjartan og bætir við að þess sé sérstaklega gætt að þó enn vanti fólk til starfa bitni sú mannekla ekki á fötluðum börnum .
sbs@mbl.is 