RAFORKA , sem talið er að hægt sé að vinna með jarðvarma á Íslandi á sjálfbæran hátt , er jafnan nefnt jarðvarmamat en það var áætlað 20.000 GWh / ári árið 1982 .
Jarðvarmamatið hefur nú verið endurskoðað með því að byggja á forðafræði jarðhitageyma og þeirri reynslu , sem fengist hefur af rekstri jarðvarmavirkjana á síðustu áratugum .
Niðurstaðan gefur til kynna að jarðvarmamatið er nær 40.000 GWh / ári eða tvöfalt stærra en áður var talið .
Í greininni er leitast við að skýra óvissu þessa mats .
Til samanburðar er núverandi raforkunotkun á Íslandi um 19.000 GWh / ári , að allri stóriðju meðtalinni .
Þessi raforka er framleidd bæði með vatnsafli og jarðvarma .
Gamla jarðvarmamatið Árið 1982 reiknaði Loftur Þorsteinsson verkfræðingur hve mikla raforku væri hægt að vinna á hagkvæman hátt með vatnsafli á Íslandi .
Þetta vatnsorkumat reyndist vera 30.000 GWh / ári .
Í framhaldi af því hringdi Jóhann Már Maríusson , aðstoðarforstjóri Landsvirkjunar , í Valdimar K. Jónsson prófessor í verkfræði við Háskóla Íslands , og spurði hann um sambærilegt jarðvarmamat og var þá bara átt við jarðvarma til raforkuframleiðslu .
Valdimar áætlaði 20.000 GWh / ári .
Þetta þýddi þá að Íslendingar gætu virkjað til raforkuframleiðslu allt að 50.000 GWh / ári .
Síðan þá hafa þessar tölur almennt verið notaðar til að meta áhrif af nýjum virkjunum Íslendinga við erlend fyrirtæki og almennt til að meta þau auðæfi sem felast í orku-auðlindum á Íslandi .
Um þessar mundir er starfshópur á vegum Rammaáætlunar um nýtingu vatnsafls og jarðvarma að vinna að jarðvarmamati og er von á skýrslu frá þeim .
Þar á að taka tillit til rannsókna síðustu áratuga , sem hafa áhrif á matið .
Jarðhitabók Guðmundar Pálmasonar Í Jarðhitabók Guðmundar Pálmasonar ( 1928-2004 ) , fyrrverandi forstöðumanns jarðhitadeildar Orkustofnunar , sem gefin var út 2005 , er fjallað um jarðvarmamat .
Þar skýrir hann frá rannsókn sem gerð var árið 1985 á varmaforða háhitasvæða landsins og áætlar heildar-raforku sem vinna mætti úr þeirri varmaorku .
Niðurstaðan var 169.350 MW-ár , sem jafngildir vinnslu raforku í 67 ár ef árleg framleiðsla er 20.000 GWh / ári eins og gamla jarðvarmamatið hljóðaði upp á .
Þarna gerir Guðmundur ráð fyrir að hægt verði að ná 20% af varmaforðanum upp á yfirborð með borunum .
Ekki var tekið tillit til upphleðslusvæða frá hlið , neðan frá eða ofan frá með niðurdælingu jarðhitavökva eftir vinnslu .
Í jarðhitabókinni nefnir Guðmundur að fyrirhyggju sé þörf og fjallar um Geysissvæðið í Kaliforníu og segir : " Lítið var hugað að því hversu mikið svæðið gæti gefið af sér til lengdar og allir rekstraraðilar virðast hafa treyst því , þrátt fyrir viðvaranir forðafræðinga , að nægjanlegt vatn væri til þess að standa undir a.m.k. 3.000 MW afli " , sem jafngildir orkuframleiðslu upp á 24.000 GWh / ári .
Þá fór að síga á ógæfuhliðina og þrýstingur svæðisins hríðlækkaði og aflgetan minnkaði .
Nú eru starfandi á svæðinu virkjanir með afli upp á aðeins 700 MW og þarf að dæla vatni langt að og niður í jarðhitageyminn til að halda honum við .
Í þessu sambandi má benda á að fylgst er náið með Reykjanesvirkjun og eru áhyggjur uppi um hversu hratt er farið í aflaukningu á svæðinu .
Þar er nú verið að vinna miklu meiri raforku en gamla jarðhitamatið gaf til kynna og stefnt að enn frekari aukningu .
Hins vegar má benda á að með vinnsluborunum hafa komið í ljós óvenjulega hagstæð skilyrði fyrir orkuvinnslu svo sem mikil lekt í berglögum .
En auðvitað verður að passa sig , svo ekki gerist það sama og í Kaliforníu .
Endurskoðað jarðvarmamat Fimm þeirra svæða sem Guðmundur skoðaði á sínum tíma hafa nú verið virkjuð að hluta og einnig hafa verið hannaðar nýjar virkjanir sem forðafræðingar telja að muni ekki valda of miklu álagi á jarðhita-geymana .
Með því að ganga út frá gamla matinu og leiðrétta vegna framkvæmda og hönnunar síðustu 25 árin og jafnframt gera ráð fyrir að litlar virkjanir muni koma inn í einhverjum mæli má uppfæra jarðvarmamatið og er niðurstaðan 40.000 GWh / ári eða tvöföldun frá fyrra mati .
Þetta hefur þá í för með sér að Íslendingar gætu virkjað til raforkuframleiðslu allt að 70.000 GWh / ári af grænni orku .
Þetta er sýnt á mynd 1 , en heildaraukning á orkugetu kerfisins verður 20.000 GWh / ári eða um 40% .
Mynd 2 sýnir endurskoðað jarðhitamat og jafnframt þá óvissu sem falin er í áætluninni samkvæmt mati á óvissu í afköstum einstakra svæða , sem Guðmundur notaði í gamla jarðhitamatinu .
Ekki var tekið tillit til djúpborana , en árangur verkefnis þar að lútandi í Kröflu í vor liggur ekki fyrir .
Með vel heppnuðum djúpborunum mundu skapast skilyrði fyrir enn frekari raforku-framleiðslu .
Þessi frameiðsluaukning gæti lagt grunn að tengingu neðansjávar við raforkumarkað Evrópu , sem gæti greitt miklu hærra verð fyrir græna raforku en nú tíðkast hér á landi .
Höfundar eru verkfræðingar .
