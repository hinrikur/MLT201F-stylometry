Kreppan virðist ekki ætla að sleppa krumlu sinni af landanum í nánustu framtíð og víst er að hún hefur þegar hert takið á fjölskyldum þessa lands svo um munar .
Þótt þeir séu fáir sem hafa sloppið undan greipum Kreppu kellu er ljóst að hún hefur ekki síst tangarhald á fjölskyldufólki á miðjum aldri , þ.e. þeim hópi sem á síðustu árum góðærisins stofnaði til sinna stærstu skuldbindinga og hefur að auki ung börn á framfæri sínu .
Þær eru enda ófáar sögurnar sem ganga af botnlausum fjárhagsvandræðum þessa hóps .
En hvaða usla hafa verðlags- , vísitölu- og gengisbreytingar í raun gert í heimilisbókhaldi meðalbarnafjölskyldunnar í hverjum mánuði ? Bergþóra Njála Guðmundsdóttir rýndi í margvíslegar tölur til að finna svar við þessari spurningu og fór yfir stöðuna hjá tilbúinni vísitölufjölskyldu – annars vegar eins og hún var fyrir ári og hins vegar eins og hún blasir við henni í dag .
Og ekki þurfti að reikna lengi til að uppgötva að þar væri á ferðinni dæmi sem getur varla gengið upp .
Leiðrétting 31. ágúst - Rétt áskrift Morgunblaðsins Rangt var farið með áskriftarverð Morgunblaðsins í umfjöllun í sunnudagsblaðinu um hag heimilanna .
Almenn áskrift kostar nú 3.390 krónur á mánuði .
Beðist er velvirðingar á þessum mistökum .
Hjónin eru á fertugsaldri , búa í Reykjavík og eiga tvö börn , annað á leikskólaaldri en hitt á fyrstu árum grunnskóla .
Bæði eru þau háskólamenntuð og hafa meðallaun sem slík , karlinn er sérfræðingur en konan vinnur hjá hinu opinbera .
Þau borga bæði 4% í séreignalífeyrissjóð en hafa samtals orðið fyrir 10% tekjuskerðingu frá í fyrra vegna samdráttaraðgerða á vinnustaðnum .
Tekið er tillit til hækkunar á skattprósentu og persónuafslætti við útreikning tekna sem og vaxta- og barnabóta .
Hjónin keyptu sér fasteign , góða hæð miðsvæðis í Reykjavík síðsumars 2006 sem kostaði 35 milljónir .
Þau fengu til þess 77% lán , annars vegar hjá Íbúðalánasjóði og hins vegar hjá lífeyrissjóði .
Þá keyptu þau sér nýjan fjölskyldubíl árið 2007 sem kostaði 3,2 milljónir .
Þau lögðu til kaupanna eina milljón af eigin fé en gerðu gengistryggðan kaupsamning um afgang kaupverðsins .
Að auki eiga þau lítinn eldri bíl skuldlaust .
Þar sem bæði hjónin eru með háskólanám að baki skulda þau námslán sem þau hafa borgað af í um tíu ár .
Við upphaf afborgana skuldaði hann um þrjár milljónir en hún um tvær í svokölluð R-lán , sem veitt voru á tímabilinu 1992 – 2005 og borga því 4,75% af tekjum sínum árlega til Lánasjóðsins .
Í dæminu er stuðst við rauntölur þar sem hægt var að nálgast þær hjá lánastofnunum , hinu opinbera sem og einstaklingum í sambærilegri stöðu og hjónin .
Stuðst var við rekstrartölur bifreiða frá Félagi íslenskra bifreiðaeigenda sem og vísitöluskráningar og neyslukannanir Hagstofunnar .
Virði húseignar fjölskyldunnar er reiknað út frá vísitölu íbúðaverðs á höfuðborgarsvæðinu sem er í dag jafnhá og hún var síðsumars 2006 þegar íbúðin var keypt .
Hún hækkaði verulega í millitíðinni og var aftur farin að lækka um þetta leyti í fyrra .
Menn geta svo deilt um hvort þeir kaupsamningar sem liggja að baki vísitölunni í dag endurspegli í raun verð á íbúðahúsnæði á jafn frosnum húsnæðismarkaði og raun ber nú vitni .
Bullandi mínus mánuðum saman Eins og sjá má náðu endar alls ekki saman hjá fjölskyldunni okkar þegar um þetta leyti í fyrra .
Gengi krónunnar hafði jú hrunið um tugi prósenta á fyrri hluta árs 2008 sem jók greiðslur af gengistryggða bílaláninu töluvert á síðasta ári auk verulegra hækkana sem urðu á verðlagi og verðtryggðum lánum í kjölfarið .
Gera verður því ráð fyrir að mismunurinn , um 122 þúsund á mánuði , hafi farið af sparifé hjónanna og / eða safnast upp sem skuld á yfirdráttarreikningi þeirra .
Staðan hefur hins vegar versnað til muna í dag , ári síðar , svo mikið raunar að mínusrekstur fjölskyldunnar hefur aukist um heil 148% og var hann nú ærinn fyrir .
Eftir hækkanir á afborgunum lána , vörum , þjónustu og ýmiss konar sköttum er mánaðarlegur mínus upp á tæp 302 þúsund króna æpandi vitni um að fjölskyldan hefur ekki með nokkru móti efni á því lífi sem hún lifði fyrir réttu ári .
Hér er gengið út frá þeim lífsstíl og þeim fjárfestingum sem sérfræðingar og tölur bera vitni um að hafi verið algeng þegar góðærið svokallaða var og hét .
Vissulega er þó eyðsla meðalfjölskyldu fremur afstæð í þessu samhengi .
Einhverjum kann að þykja vel í lagt með suma kostnaðarliði á meðan aðrir sakna e.t.v. einhvers .
Þannig er í þessu dæmi gert ráð fyrir að hvorugt hjónanna reyki en ætla má að kostnaður við að reykja einn pakka á dag sé um 310 þúsund á ári á núverandi verðlagi eða tæpar 26 þúsund krónur á mánuði .
Ekki er heldur gert ráð fyrir kostnaði við ferðalög , hvorki innan- né utanlands , enda ljóst að ferðakostnaður hefur breyst það mikið milli ára að erfitt yrði að bera slíkt saman .
Þær utanferðir sem farnar voru í fyrra voru aukinheldur keyptar á afar misjöfnu gengi , enda tvennt ólíkt hvort pakkaferðin var keypt í febrúar í fyrra eða síðsumars .
Með hliðsjón af viðvarandi mínusrekstri fjölskyldunnar er vandséð hvernig buddan hefði átt að leyfa munað á borð við ferðalög .
Þá er ekki gert ráð fyrir kostnaði vegna t.d. skíðaiðkunar , sem þó hefur færst mjög í aukana hjá íslenskum fjölskyldum undanfarna vetur .
Sennilega hefur kaldur veruleikinn neytt flestar fjölskyldur í þessari stöðu til að breyta lífsstíl sínum til muna frá því sem áður var .
Kannski hefur fatareikningurinn verið lækkaður með því að fá notaðar spjarir frá ættingjum og vinum fyrir börnin – eða ferðum á skyndibitastaði verið fækkað .
Kannski eru hjónin löngu búin að leggja öðrum bílnum .
En hvort slíkar aðgerðir duga til að gera heimilisbókhald fjölskyldunnar bærilegt eða yfirstíganlegt má hver og einn dæma fyrir sig .
ben@mbl.is 