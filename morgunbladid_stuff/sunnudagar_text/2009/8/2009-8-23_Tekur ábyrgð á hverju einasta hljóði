Eftir Dag Gunnarsson dagur@mbl.is JAZZHÁTÍÐ Reykjavíkur er í miðri sveiflu , þetta er tuttugu daga hátíð sem lýkur þann 1. september .
Fyrir utan öflugt tónleikahald og skemmtanir er einnig að finna skemmtileg námskeið og áhugaverða fyrirlestra á hátíðinni .
Jazztrommuleikarinn Jim Black er einn góður hátíðargestur utan úr heimi sem hefur tekið að sér að halda námskeið fyrir unga tónlistarmenn sem og að spila á tónleikum og halda áhugaverða fyrirlestra fyrir almenning .
Black þekkir Ísland vel , hann hefur komið hingað á ári hverju undanfarin sautján ár .
Öll sköpun er impróvíseruð Hans sérgrein er að spila af fingrum fram , að " impróvísera " og þá list hefur hann kennt á námskeiðunum á Jazzhátíðinni .
" Öll sköpun er afrakstur þess að spila hlutina af fingrum fram .
Bach , Mozart og Brahms impróvíseruðu , það að setja saman tónsmíð felur í sér impróvísasjón .
Hefðbundnar tónsmíðar eru bara hægvirk útgáfa af því að leika af fingrum fram og gerist í höfði tónskáldsins .
Þegar maður leikur af fingrum fram á sviði heyrir maður og spilar eina hugmynd á eftir þeirri næstu í rauntíma , " segir Black .
Hann heldur áfram á sömu nótum og segir að hann hafi mjög gaman af að spila eftir forskrift en ekki síður að láta hið óvænta hrífa sig á vit ævintýranna .
Black er greinilega hrifnæmur maður , hann dásamar Ísland og segist vona að yfirvöld hér haldi áfram að styðja við tónlistarfólk .
Hann þekkir greinilega vel til í íslenskum djassheimi og lofar sína íslensku félaga í hástert .
" Þeir eru bara of miklir listamenn , þeir þyrftu að fá sér umboðsmann og koma sér meira á framfæri en þeir hafa bara áhuga á tónlistinni og listinni , " sagði Black og átti þar við þá Skúla Sverrisson og Hilmar Jensson sem hann hefur þekkt og spilað með frá því að þeir Skúli námu tónlistarfræði í Berklee-tónlistarskólanum í Boston snemma á tíunda áratug síðustu aldar .
Tónlistin leitar jafnvægis Black spilar með mörgum tónlistarmönnum og segir að þegar menn þekkja tónlist hver annars vel þurfi ekki að eyða miklum tíma í æfingar .
En einhverja áætlun hljóta þeir þó að hafa fyrir impróvíseraða tónleika ? " Stundum komum við saman og það eina sem er fyrirfram gefið er að við komum til með að hafa hátt eða við gefum okkur að við förum frekar yfir í " harðari " hljóm , en tónlistin leitar líka jafnvægis , jafnvægi er mikilvægt og því koma rólegir kaflar að sjálfsögðu .
Að semja tónlist á staðnum er ekki " frjáls impróvísasjón " því það gefur í skyn að þú vitir ekkert hvað þú ert að gera .
Þú tekur ábyrgð á hverju einasta hljóði sem þú framkallar , öll hljómsveitin gerir það og því er það sjálfsprottin tónsmíð í rauntíma .
Ef maður hugsar þannig um þessa sköpun þá fær hún aukna merkingu og jafnvel þó að þú hrindir einhverju af stað án þess að sjá fyrir hvernig það muni enda þá hefurðu í það minnsta hrundið hlutunum af stað ...
þannig er bara lífið , ef þú hendir einhverju út í loftið þá veistu kannski ekki endilega hvernig það mun fara en þú hefur komið hreyfingu á hlutina , " sagði Black .
Hann segir að þannig kenni hann fólki að semja í rauntíma og að leika af fingrum fram , hann kennir sínum nemendum hvernig þeir geti komið hlutunum af stað og kennir þeim að hlusta og bregðast við því sem þeir heyra .
Black segir að það sé jafn auðvelt að spila á hljóðfæri af fingrum fram og að tala blaðlaust því hljóðfærin geta líkt eftir hinu talaða máli .
Margar hljómsveitir Nú ert þú í fjölmörgum hljómsveitum og spilar með mörgum tónlistarmönnum , ertu með einhverja aðalhljómsveit ? " Eina hljómsveitin sem ég stýri um þessar mundir er AlasNoAxis en í henni eru einmitt þeir Skúli Sverrisson og Hilmar Jensson , " sagði Black sem hefur verið duglegur að blanda saman tónlistarstefnum í sinni tónlist og hefur hann dregið inn áhrif frá Austur-Evrópu , t.d. Búlgaríu og Austurlöndum , inn í sína spunablöndu .
Black segir að nú á tímum minnki tölvan og internetið staðbundinn blæ í djassinum sem og allri annarri tónlist .
" Tónlistarmenn verða fyrir áhrifum alls staðar að úr heiminum í dag .
Þeir geta gripið upp áhrifavalda hvaðanæva í gegnum netið og því er tæplegast hægt að segja að það sé einhver sérstakur blær yfir íslenskum djassi eða skandinavískum , " segir Black .
Hann segir þau Björk og Sigur Rós hafa sinn stíl .
" Múm hefur sinn stíl , hljómar meira að segja allt öðruvísi í dag .
Nix Noltes er frábært band með búlgörsk og tyrknesk áhrif og ég veit ekki hvað í sinni tónlist , " sagði Black .
Hann segir að lokum að hann sé ákaflega stoltur af því að vera með í þessari afmælisútgáfu af Jazzhátíð Reykjavíkur og óskar lesendum til hamingju með hana .
