Eftir Steinþór Guðbjartsson steinthor@mbl.is Óskar Jóhannsson er léttur á fæti og vel á sig kominn .
Hann hefur aldrei tekið sundpróf en á 80 ára afmæli sínu synti hann 40 metra kafsund á 1.17 mínútu .
18 ára gat hann synt 50 metra í kafi .
" Nútíminn er samt besti tíminn í mínu lífi , " segir hann .
" Ég er áhyggjulaus og alsæll með ágætis heilsu , get ekki hugsað mér betri fjölskyldu , get gert allt sem ég vil gera og það sem ég nenni ekki að gera í dag get ég gert á morgun .
Ég hef sagt við menn sem hafa haft orð á góðu heilsufari mínu að það komi sér vel á efri árum að vera seinþroska .
Sumir eru svo bráðþroska að þeir eru orðnir gamalmenni á miðjum aldri .
" Ekki þurfalingur Minnið svíkur Óskar ekki á 82. ári og hann er byrjaður að festa minningar sínar á blað .
Eðlilega hefur margt breyst í samfélaginu frá því hann tæplega sex ára byrjaði að vinna fyrir sér í sveit hjá ókunnugu fólki .
" Það er svo mikils virði fyrir krakka að læra að vinna , " segir hann .
" Það var innprentað í vitund okkar systkinanna að vinna fyrir sér og vera ekki þurfalingar .
Þegar ég var fjögurra ára í ágúst 1932 , andaðist faðir okkar , Jóhann Sigurðsson , úr krabbameini eftir tæplega eins árs legu heima .
Enginn spítali , engir peningar fyrir læknishjálp , og engin von um bata eftir að vitnaðist hver sjúkdómurinn var .
Hann varð 41 árs þremur vikum áður .
Þá varð mamma , Lína Dalrós Gísladóttir , tæplega 27 ára ekkja með sex börn , á aldrinum eins til tíu ára í 36 fermetra verbúð , sem pabbi hafði breytt í húsnæði á fjörukambinum utarlega í Bolungarvík .
Við sváfum öll saman í innan við 20 fermetra herbergi og allan tímann í veikindum pabba svaf hún í rúminu hjá sjúklingnum .
Um annað var ekki að ræða .
Með seinni manni sínum , Jóni Ásgeir Jónssyni sjómanni , eignaðist hún fjögur börn , og sambúð þeirra varði í rúma hálfa öld .
" Heimilishaldið var þungt en Óskar segir að móðir sín hafi komið í veg fyrir að börnin yrðu tekin af henni þegar hún varð ekkja með því að taka alla vinnu sem völ var á .
Hreppurinn hafi stundum þurft að hlaupa undir bagga .
Skrifstofumanni hreppsins hafi samt fundist hún nægjusöm og stundum spurt hvort þau fengju örugglega nóg að borða .
" Ástandið í þjóðfélaginu núna er ekkert í líkingu við það sem það var þá , " segir Óskar og bætir við að ungt fólk geti ekki ímyndað sér baslið fyrir 60 til 80 árum .
" Þegar ég var þrítugur hafði ég rekið eigið fyrirtæki í mörg ár , verið með margt fólk í vinnu , hafði kvænst minni ágætu konu , Elsu Friðriksdóttur frá Borgarnesi fyrir löngu og eignast fimm börn .
Nú þurfa allir að fara í háskóla og það kostar sitt fyrir ríkið .
Þegar ég ólst upp voru krakkar á fermingaraldri fullgildir meðlimir í atvinnulífinu , bæði til lands og sjávar .
Með allri tækninni og framförunum tekur mörgum sinnum meiri tíma en áður að læra svo fólk geti farið að vinna .
Enginn vill borga neitt og ríkisútgjöldin vaxa og vaxa .
Það þarf að innprenta í fólk að það þarf að vinna fyrir sér og sinna skyldum sínum fyrir þjóðfélagið .
En sá sem legði það til , kæmist ekki langt í pólitíkinni .
" Óskar var ekki hár í loftinu þegar hann byrjaði að vinna , var í sumarvinnu á Hanhóli skammt frá Bolungarvík hjá ókunnugu fólki sumarið 1934 .
" Launin voru hálfur mjólkurlítri á dag í meira en ár , en sumarið eftir þegar ég varð 7 ára , lá ég í kíghósta í 14 vikur .
" Þrældómur Vorið 1936 réðst Óskar í sveit til Hannibals Guðmundssonar í Þernuvík í Ögurhreppi í Ísafjarðardjúpi .
" Þau Steina hófu búskap þar á smá parti og áttu von á fyrsta barni sínu .
Ég var eini vinnumaðurinn á heimilinu .
Þar voru aldrei sunnudagar , alla daga vinna og vinna , fólkið þekkti ekki annað , og ég tók fullan þátt í lífsbaráttu þess .
Ég varð átta ára seint í maí , en sagði ekkert frá því þar sem ég var að setja niður kartöflur .
Ég átti í raun aldrei afmæli þegar ég var krakki því ég var alltaf nýkominn í sveitina .
" Óskar var í Þernuvík til ágústloka 1938 , en varð þá að fara heim vegna botnlangabólgu .
Spítalinn á Ísafirði var búinn að loka á allar aðgerðir á Bolvíkingum , því hreppurinn skuldaði svo mikið .
" Guðmunda systir var í vist hjá Gunnari Andrew , framkvæmdastjóra spítalans .
Hann sagðist taka persónulega ábyrgð á sig vegna aðgerðar minnar og um miðjan desember komst ég á spítalann .
Þar sá ég rafmagnseldavél í fyrsta skipti , burstaði tennurnar í fyrsta skipti , notaði til þess gamlan margnotaðan tannbursta spítalans og saltvatn , og fór þá í fyrsta skipti í baðkar .
" Vorið 1937 keypti Óskar sér samfesting fyrir 14 krónur , vel stóran .
" Ég safnaði fyrir honum um veturinn með því að stokka upp úr einum bala fyrir Sigurð Kristjánsson , landmann á Fræg , eftir hvern róður , alls 140 lóðir eða 14.000 öngla , en ég fékk 10 aura fyrir lóðina , sama þótt skipt væri um tauma eða greitt úr flækjum .
Ég átti smá afgang sem ég gat látið mömmu fá um vorið , en samfestingurinn dugði í mörg ár .
" Erfiðasta upplifunin Í ágústmánuði árið 1937 , þegar Óskar var níu ára , heyjaði Hannibal á eyðijörðinni Efstadal , innst í Laugardal .
Hann sló , rakaði og batt og Óskar fór með blautt heyið á tveimur hestum , yfir fjallið til Þernuvíkur , og þótti gott að geta farið með tvo hesta , þrjár ferðir á dag , gangandi aðra leiðina og á reiðingnum hina .
" Hannibal svaf í klettagjótu með teppi og regnkápu yfir sér , og ég færði honum mat .
Steina sem hafði eignast barn um veturinn , tók á móti heyinu og þurrkaði það .
Í einni ferðinni rak hesturinn Brúnka sátuna í stein , missti jafnvægið , steyptist fram af hamraveggnum og festi hægri afturfótinn á milli stórra og þungra hellna .
Ég skar á klifbera böndin , svo hún losnaði við sáturnar , og hljóp til Hannibals .
Meðan hann reið niður að Laugabóli eftir hjálp beið ég hjá Brúnku og það var erfiðasta upplifunin í sveitinni .
Brúnka kvaldist mikið og það var sorglegt að sjá og heyra þegar fóturinn brotnaði .
Það tók marga klukkutíma að losa hestinn enda þurfti fyrst að fjarlægja hellurnar en að því loknu þurfti ég að fara niður í Þernuvík til þess að ná í allt sem þurfti til þess að aflífa Brúnku , byssuna , skotin , hnífana og ílátin .
Aðalsteinn , pabbi Rögnu á Laugabóli , og Guðjón vinnumaður hans , hjálpuðu okkur í myrkrinu , alla nóttina sem ég er nú einn til frásagnar um .
Það var fyrsta vökunóttin mín , og við komum í Þernuvík eftir hádegi daginn eftir .
" Sat hjá ám Síðasta sumarið í sveitinni , seinni part sumars 1940 , var Óskar í Hagakoti í Laugardal og sat hjá 40 ám .
" Ég var einn af þeim síðustu sem gegndu þessu starfi hérlendis .
Ef veðrið var gott var þetta allt í lagi en yfirleitt var þetta leiðinlegt starf .
Ég var alltaf illa klæddur og frekar svangur , en þegar búið var að mjólka á morgnana var ég sendur með rollurnar og hafði tvær rúgbrauðssneiðar með kæfu í nesti .
Það var erfitt að passa þær fyrst eftir að lömbin höfðu verið skilin frá þeim .
Hundurinn var hundgamall , og varð ég því að vera hundur sjálfur en það vantaði aldrei kind hjá mér .
" Kaflaskipti Kaflaskipti urðu í lífi Óskars þegar hann flutti til föðursystur sinnar í Reykjavík haustið 1940 , þá 12 ára gamall .
Móðir hans hafði áhyggjur af því að senda hann í burtu svona ungan en hann kvaddi hana með þeim orðum að hann ætlaði aldrei að reykja eða drekka áfengi og segir að henni hafi létt við það .
" Sjaldan hef ég tekið viturlegri ákvörðun , " segir hann .
Amma hans gaf honum tvær krónur og áður en hann fór frá Ísafirði keypti hann sér brilliantínglas í kaupfélaginu og greiddi fyrir það 1,25 kr. Fór því til Reykjavíkur með 75 aura .
" Ég gat ekki hugsað mér að láta sjá mig í Reykjavík án þess að vera með brilliantín í hárinu , " segir hann .
Í Reykjavík byrjaði hann fljótlega að selja erlendum hermönnum dagblaðið Daily Post og var sölusvæðið hafnarsvæðið þar sem tónlistarhúsið rís , braggahverfin upp af Skúlagötunni ( Sænska frystihúsið , Völundur , Kveldúlfshúsin og vöruskemmurnar við Barónsstíg ) , reiturinn milli Grettisgötu , Njálsgötu , Snorrabrautar og Rauðarárstígs þar sem Austurbæjarbíó var síðar byggt , og allt Skólavörðuholtið .
" Um þetta svæði fór ég alla morgna á hverjum degi áður en ég fór í skólann , " rifjar Óskar upp .
Barnalán og heimtufrekja Óskar og Elsa Friðriksdóttir eiga fjögur börn , og eitt átti hann áður .
Hann á 11 barnabörn og níu barnabarnabörn .
" Í mesta basli mömmu bað hún guð um eitt og það var barnalán , " segir hann .
" Við höfum verið nokkuð samtaka í því systkinin að hjálpa Guði við að uppfylla þá ósk hennar en þegar hún andaðist hafði hún eignast 240 afkomendur .
Ég held að engin kona á Íslandi hafi átt eins marga afkomendur í lifanda lífi .
" Krepputalið er Óskari hugleikið og hann áréttar að kreppan nú sé barnaleikur miðað við það sem hann hafi upplifað .
" Alla tíð hef ég vanið mig á það að eyða ekki í einhverja vitleysu , nema þegar ég keypti brillíantínið , og vinna fyrir mér á heiðarlegan hátt .
Þegar ég hætti í versluninni var það mér mikils virði að geta horft framan í hvern einasta mann sem ég hafði átt viðskipti við því enginn tapaði á viðskiptum við mig .
Þegar kreppan var og hét var það mikið lán fyrir Bolvíkinga að hafa Einar Guðfinnsson og Bjarna Eiríksson sem útgerðarmenn og kaupmenn því þeir gáfu fólki í soðið þegar á þurfti að halda en allir reyndu að bjarga sér sem mest þeir gátu .
Núna snýst flest um að heimta af öðrum .
" Lét bíða eftir sér í nær 60 ár HAUSTIÐ 1947 fór Óskar með Jóni Sigurðssyni , síðar í Straumnesi , á deildarstjóranámskeið hjá Konsum í Svíþjóð og fengu þeir þriggja mánaða launalaust leyfi hjá KRON vegna þessa .
Þegar til kom reyndist Óskar of ungur .
Hann vann allan tímann hjá Konsum , fyrst á skrifstofunni og síðan í fyrstu kjörbúð Evrópu , og var boðin verslunarstjórastaða í nýrri verslun en varð að hafna henni vegna óuppgerðs máls á Íslandi .
" Ég sagðist ekki getað hugsað mér áhugaverðara starf , " segir Óskar að hann hafi sagt við verslunarstjóra þessarar glæsilegu sjálfsölubúðar í Stokkhólmi .
" Ég lofaði að koma til hans strax og ég kæmi næst til Stokkhólms og vonaði að það yrði sem fyrst , en stund næstu Stokkhólmsferðar rann upp 2004 , þegar ég fór þangað með fjölskyldunni .
Á Óðinsgötu 31 var skjöldur þar sem stóð að þarna hefði fyrsta fullkomna kjörbúð Evrópu verið opnuð 1. maí 1947 , en verslunarstjórinn góði var löngu horfinn .
" Davíð til hjálpar ÓSKAR Jóhannsson hætti verslunarrekstri 1985 og var þá atvinnulaus , 57 ára gamall með mikla reynslu .
Hann fór á ráðningarskrifstofu að athuga með vinnu , en þar var honum sagt að hann væri of gamall til að fá vinnu .
Davíð Oddsson var sendill hjá Óskari í Sunnubúðinni og skömmu síðar hitti Óskar Davíð , sem þá var borgarstjóri .
" Davíð sagði einhvern tíma að hann hefði lært undirstöðu viðskipta hjá mér í Sunnubúðinni .
Nú sagði ég honum að ég væri í sömu sporum og hann forðum og spurði hvort hann vantaði ekki sendisvein .
Nokkrum dögum seinna hringdi hann í mig og sagði mér að tala við borgarverkfræðing .
Hann vantaði mann og ég fékk vinnu sem fulltrúi hans þar til ég varð sjötugur .
" Sálusorgari og kaupmaðurinn á horninu ÓSKAR Jóhannsson segist hafa fengið verslunarbakteríuna , þegar hann hóf störf í efnagerð Kaupfélags Reykjavíkur og nágrennis ( KRON ) 1942 .
Að frátöldu einu ári starfaði hann hjá KRON þar til hann opnaði eigin verslun vorið 1951 eftir að Jón Sigurðsson , síðar í Straumnesi , hafði lagt til að þeir tækju að sér rekstur Stjörnubúðarinnar í Mávahlíð .
" Á þessum tíma voru átta matvöruverslanir í hverfinu og hvergi hægt að fá lán , en við þurftum að leggja út sínar 75 þúsund krónurnar hvor , " segir Óskar .
" Mér tókst samt að skrapa saman fyrir mínum hlut , borgaði uppsett verð og sagði upp hjá KRON .
Jón var hins vegar svikinn um lofað lán .
Þetta voru erfiðir dagar .
Ég var trúlofaður , við búin að eignast barn og áhyggjurnar miklar .
Ég var með mjög þykkt hár og það hrundi af mér en einhvern veginn tókst mér að útvega 75 þúsund krónur til viðbótar og byrjaði einn með reksturinn á búðinni sem ég nefndi Sunnubúðina .
" En það var ekki andskotalaust að vera kaupmaður .
" Þjóðviljinn hataðist út í okkur kaupmennina .
Ef kaupmaður átti fínt hús var hann þjófur og ræningi en annað var uppi á teningnum ef aðrir áttu í hlut .
Nema heildsalarnir .
Þjóðviljinn sagði þá versta .
Þó var það þannig að eini bletturinn á ferli mínum hjá KRON sem verslunarstjóri var sá að ég hafði lánað konu einni vörur fyrir samtals um fjögur til fimm hundruð krónur .
Það var ótrúlegt basl á aumingja fólkinu og alveg bannað að skrifa hjá fólki .
Maðurinn hennar var í útgerð og fékk aldrei síldarsporð upp á dekk .
Þau voru með hóp af börnum og búin að steypa upp bílskúrinn þegar þau misstu húsið og fluttu því í bílskúrinn .
Það endaði með því að ég borgaði skuldina sjálfur og gerði upp haustið 1951 .
En svona var þetta .
Kaupmennirnir lánuðu fólkinu sem Þjóðviljinn taldi sig berjast fyrir , en verkföllin bitnuðu fyrst og fremst á þessu fólki .
Kaupmennirnir voru sálusorgarar , trúnaðarmenn .
Á dögunum hitti ég mann um sextugt sem spurði hvort ég væri Óskar í Sunnubúðinni .
Já , svaraði ég .
Ég vildi bara segja þér að mikið blessaði hún mamma þig fyrir að hjálpa okkur þegar illa stóð á .
Þannig brást eflaust margur við aðstoð kaupmanna þó aðrir skitu þá út sem mest þeir máttu .
Kaupmaðurinn á horninu var þessi mannlegi þáttur sem hefur glatast .
Viðskiptavinur var orð að sönnu en það á ekki lengur við í matvörubúðum nútímans .
Nú er í mesta lagi sagt góðan daginn og takk fyrir .
" Kúnnunum sinnt Óskar segir að verslunin hafi alltaf gengið vel .
Stjórn viðskiptamála hafi reyndar ekki verið til þess að hrópa húrra fyrir og ástæða sé til þess að halda hlutverki kaupmannsins á horninu í þjóðfélaginu á lofti .
" Þeir voru með félagsmálastofnunina í einkarekstri , tóku það vandamál á sig sjálfa .
Nú verður allt vitlaust af því að samtök , sem gefa mat , loka í einhverjar vikur vegna sumarfría .
Hér áður fyrr voru verkföll tíð , dýrtíð , og fólk með krakkaskara að basla við að koma sér þaki yfir höfuðið .
Kaupið dugði ekki og það var mikið vandamál ef kaupmaðurinn skrifaði ekki enda útvegaði kaupmaðurinn öllum sínum kúnnum allt sem þeir þurftu , þrátt fyrir mikla skömmtun á innflutningnum .
Heildsalarnir þurftu að berjast eins og ljón til þess að fá sinn skammt .
Þeir þurftu að skammta kaupmönnunum og þeir að skammta sínum kúnnum .
Menn hugsuðu ekki um að græða heldur tóku að sér að útvega fólkinu það sem það þurfti .
" Í þessum töluðu orðum rifjar hann upp kjötsmygl sitt frá Borgarnesi í verkfallinu 1955 .
" Ég fékk 50 dilkaskrokka frá kaupfélaginu í Borgarnesi , komst akandi framhjá verkfallsvörðum með 20 þeirra og sigldi með afganginn og 200 kg af Bragakaffi frá fjörunni við Korpúlfsstaði að Vatnagörðum með aðstoð trillukarls .
Það var allt gert til að sinna kúnnunum .
" 