Grétar Már Sigurðsson fæddist í Reykjavík 15. apríl 1959 .
Hann lést á Landspítalanum við Hringbraut 7. ágúst síðastliðinn og var útför hans gerð frá Hallgrímskirkju 18. ágúst .
Grétar Már Sigurðsson , yngsti sonur okkar Sigurðar Helgasonar , lögfræðings , sýslumanns Norður-Múlasýslu og bæjarfógeta á Seyðisfirði , er allur .
Við elskuðum og dáðum hann öll .
Hann var fjórði í röðinni af 6 systkinum en hann hafði lag á því að láta kveða að sér .
Þar til komu heillandi persónuleiki , óendanlegt þrek og vitsmunir , sem mér fannst oft að hann sækti aftur í aldirnar til forfeðra sinna , þegar baráttan var hvað harðsnúnust og allt var hey í harðindum .
Móðir mín og móðuramma hans , Margrét María Helgadóttir , hafði mikil áhrif á okkur öll og ekki sízt á son minn Grétar Má , en frá henni höfðum við baráttuþrekið , og það að uppgjöf var aldrei í boði .
Ég er henni að eilífu þakklát fyrir allt og allt .
Föður hans þakka ég fyrir allt lífið , kærleika hans , vizku og þá þekkingu sem börnin hafa öðlast frá honum .
Síðast en ekki sízt föður mínum , Stefáni Runólfssyni , sem eftir hrakninga og þjáningu náði Kristi , en þá fyrst fóru hjólin að snúast í lífi okkar allra .
Við urðum ósigrandi með Grétar Má í fararbroddi .
En það er einkenni þeirra sem valið hafa Krist að leiðarljósi að gefast aldrei upp .
Ég fékk þann heiður að bera Gréta má son minn undir belti , ég fékk að fæða hann og næra af brjósti mínu .
Ég var fyrsti kennari hans .
En barnið gaf svo mikið af sér , reyndar eins og öll systkini hans , að ég fór til náms í KHÍ , lauk prófi á fimmtugsaldri og helgaði mig nemendum ( bráðgreindum ) með einhverja námserfiðleika og hætti ekki fyrr en ég hafði náð í um það bil 3.000 nemendur heim í eldhúsið mitt og kennt þeim það sem ég kenndi börnunum mínum .
Allt í minningu móður minnar sem aldrei gafst upp og ennfremur með þakklæti til barnanna minna , tengdabarna , barnabarna , tengdabarnabarna og barnabarnabarna .
Listinn er langur .
Við höfum öll orðið fyrir áhrifum frá Grétari Má .
Nú er það okkar að lyfta merkinu , hefja það hátt á loft og vinna samferðafólki okkar allt hvað við megnum af ósérhlífni og kærleika .
Guð blessi minningu sonar míns og gefi eftirlifandi konu hans Dóru Þorvarðardóttur og dætrunum , Margréti Maríu , Hildi Gyðu og Kristínu Birnu styrk .
Þakkir þeim öllum fyrir kærleika þeirra alla tíð og ekki má gleyma tengdasonunum Sigurði og Davíð .
Þakklæti til systkina og móður Dóru og allrar þeirrar fjölskyldu .
Utanríkisráðuneytinu með öllu sínu frábæra starfsfólki færi ég þakkir mínar og virðingu .
Ekki má gleyma elsta syninum , Helga Sigurðssyni prófessor , sem stóð vaktina eins og alltaf ásamt systkinunum öllum og mökum þeirra .
Þakkir skulu þeim öllum .
Í Guðs friði , Gyða Stefánsdóttir .
Grétar Már Sigurðsson er fallinn frá langt um aldur fram .
Barátta hans við illvígan sjúkdóm undanfarna mánuði bar vott um hugrekki , sem kom ekki á óvart þeim sem þekktu hann .
Í baráttunni gekk hann iðulega frá heimili sínu í Kópavoginum í vinnuna , á Rauðarárstíginn , og gerði allt til að safna kröftum og reka þennan vágest úr líkama sínum .
Dóra , eiginkona Grétars , og dætur þeirra voru hans styrkasta stoð í þessari miklu baráttu .
Grétar var hreinn og beinn og hamhleypa til verka .
Hann setti sig vel inn í þau mál , sem voru á hans verksviði , en hikaði jafnframt ekki við að nýta sér þekkingu annarra ef þeir höfðu meira til málanna að leggja .
Grétar var drengskaparmaður sem gott var að eiga samskipti við .
Hans verður sárt saknað og skarð hans er vandfyllt .
Ég bið góðan Guð að gæta Dóru Guðrúnar , dætra þeirra , Margrétar Maríu , Hildar Gyðu og Kristínar Birnu , og veita þeim styrk .
Fjölskyldunni allri sendi ég mínar dýpstu samúðarkveðjur .
Minningin um góðan dreng mun lifa meðal okkar allra .
Hafsteinn Hafsteinsson .
Sumri er farið að halla , náttúran umvefur okkur enn með sínum fögru litum og birtu .
Mistrið er samt skammt undan og sorgin ber skyndilega að dyrum með sínum þungu höggum .
Við sem þekktum Grétar Má og áttum hann sem félaga og vin vissum vel um veikindi hans .
Sum okkar náðum að kveðja hann , en það fórst fyrir hjá öðrum .
Ekki vegna þess að löngunina vantaði , við trúðum því að hann yrði sigurvegari í þessari hinstu baráttu .
Við þekktum þrek hans , baráttugleði , viljann til að ná árangri og sigrast á mótlætinu .
" Ég skil ekki upphafið ég skil ekki ástina ég skil ekki dauðann .
Óverðskuldað er þetta þrennt .
" ( S. Daðason .
) Nú er þessi góði drengur horfinn á braut yfir móðuna miklu langt um aldur fram .
Við sem eftir stöndum erum harmi slegin og spyrjandi .
Okkur er ef til vill ætlað að skilja það síðar , en þangað til verður að nægja að finna yl góðra minninga .
Ég hef notið þeirra forréttinda að eiga marga samstarfsmenn og vini .
Fólk fullt af vilja til að vinna vel fyrir þjóð sína og meðborgara .
Einn af þeim var Grétar Már , sem bjó yfir sérstökum hæfileikum og skilur eftir sterkar minningar .
Við Sigurjóna fáum aðeins kvatt hann í fjarlægð á erlendri grund .
Samskiptin og samstarfið var einstaklega ánægjulegt .
Hann þræddi ekki alltaf slóðir annarra , hann sýndi mikið frumkvæði og var frjór í hugsun .
Vel liðinn , vinmargur og hafði víða sambönd sem skiptu miklu máli .
Hann var jafnvígur í öryggismálum , viðskiptamálum og ekki síst í því sem snýr að samskiptum við Evrópusambandið .
Hann var afar góður samningamaður og skapaði traust með nærveru sinni .
Það var engin lognmolla í kringum hann , hann vann hratt og hafði ákveðnar skoðanir á framtíðarhagsmunum Íslendinga .
Hann var einn af mörgum sem hafa sterka sannfæringu fyrir nánu samstarfi við aðrar þjóðir og vissi gjörla hvernig hagsmunum okkar gæti verið best borgið í samfélagi Evrópuþjóða .
Að því vann hann af heilindum , sannfæringu og ósérhlífni .
Aðrir halda áfram starfi hans og bera merki hans hátt á lofti .
Hann var einstakur í að miðla öðrum , skapa samstarf og vera með í að byggja upp frábæra sveit fólks í íslensku utanríkisþjónustunni , sem stendur fullbúin til að takast á við þau mikilvægu verkefni sem nú bíða .
Fólk sem hefur notið reynslu hans og þekkingar og getur náð þeirri niðurstöðu í samningum sem hann sá fyrir í félagi við aðra .
Hann lifði ekki að sjá það gerast , en hann var sterkur þátttakandi í að skapa jarðveginn .
Minningin um hann verður félögum hans og samstarfmönnum sterkt veganesti í mikilvægu verkefni .
Lífsstarf hans á eftir að bera fleiri ávexti og margir munu njóta verka hans .
Við Sigurjóna þökkum samferðina , vináttuna og gleðina sem hann gaf okkur oft .
Við biðjum góðan Guð að vernda Dóru og fjölskylduna hennar .
Halldór Ásgrímsson .
Góður drengur og vinur er fallinn frá .
Ég varð þeirrar gæfu aðnjótandi að eiga samstarf við Grétar Má Sigurðsson um árabil .
Grétar Már vann af einurð , vandvirkni og víðsýni að utanríkismálum Íslands og skipaði sæti í faglegum og metnaðarfullum hópi manna og kvenna í utanríkisþjónustu okkar .
Hópi sem við ættum að líta stolt upp til fyrir að halda merki okkar á lofti .
Slíkt gleymist gjarnan .
Við hringdumst stundum á til að spjalla um stjórn- og utanríkismál .
Sem oftar hringdi ég um daginn til að kanna líðan Grétars .
Fann að hann vissi að hverju stefndi .
Bjartsýnir ákváðum við þó að kasta á Kistuna , Hjónahyl og Garðshorn í Laxá í Refasveit að ári .
Ég votta fjölskyldu Grétars samúð og hluttekningu .
Guð gæti Grétars .
Davíð Stefánsson .
Þegar Grétar Már Sigurðsson er kvaddur hrannast minningar upp .
Ég kynntist honum fyrst af afspurn .
Snemma á sendiherraferli mínum í Genf ákvað ráðuneytið að leggja aukna áherslu á þátt Íslands í starfi Mannréttindanefndar Sameinuðu þjóðanna , en umsvif hennar voru bæði í New York og Genf .
Í þessum þætti starfs míns varð ég þess fljótt var að Grétar Már hafði getið sér gott orð í New York , sem fulltrúi Íslands þar .
Hver sendimaðurinn á fætur öðrum frá hinum ýmsu þjóðum vitnaði til hans með aðdáun og hlýju .
Það var mér ánægjuefni að heyra vitnisburðina um landann , Grétar Má , sem ég hafði aldrei hitt .
Ári og misserum seinna var efnt til mannréttindaráðstefnu í Vínarborg og mér falið að vera þar í forsvari embættismanna fyrir Íslands hönd .
Þá óskaði ég eftir því að Grétar yrði aðstoðarmaður minn .
Grétar reyndist frábær : ötull , ósérhlífinn , vel að sér í flestum málum ráðstefnunnar , með mörg góð sambönd .
Allt nýttist þetta vel .
Í kaupbæti fengum við hjónin að kynnast Grétari og Dóru og það var bæði gott og gaman .
Nálægt áratugnum seinna hagaði svo til að Grétar Már stýrði viðskiptamálum í utanríkisráðuneytinu , þar sem ég var meðal starfsliðs .
Reynsla okkar beggja frá störfum í Evrópumálum og einkanlega af vettvangi EFTA réð miklu um sameiginleg viðhorf , m.a. í mótun samskipta við atvinnulíf og önnur ráðuneyti .
Sem fyrr var gaman að vinna með Grétari .
Í framhaldinu var mér falið að vera í forsvari fyrir samninganefnd Íslands gagnvart Evrópusambandinu og aðildarlöndum þess , vegna stækkunar ESB út yfir löndin tíu í Austur-Evrópu og í Miðjarðarhafinu .
Þetta var ærið verkefni , enda samninganefndarmenn ESB reyndir atvinnumenn .
En við vorum vel undirbúin og vissum mjög vel hvað við vildum og hvar takmörkin lágu .
Grétar Már og yfirmenn hans lögðu upp slagplanið .
Það var spilað djarft og hart á köflum .
Að þessum samningum kom margt mjög gott fólk , en í samningaferlinu öllu var Grétar lykilmaður .
Sem fyrr var hann hugmyndaríkur , glöggskyggn , djarfur en raunsær og nánast óþreytandi .
Það var unun að vinna með honum , og þá líka þegar við vorum ekki alveg sammála .
Hann kunni ekki bara að nýta eigin krafta , heldur líka annarra .
Ég er þakklátur fyrir að hafa átt þess kost að vinna með Grétari .
Minningarnar eru mér dýrmætar .
En það er þungt að hugsa til þess að svo ágætur maður sé hrifinn burt í blóma lífsins .
Það er skarð fyrir skildi í utanríkisþjónustunni .
Orðin missir , eftirsjá og sorg hrökkva ekki til , virðast of lítilsigld , til þess að lýsa tilfinningunum á þessari stundu .
Megi guð og allar góðar vættir styðja Dóru , dæturnar og alla ástvini .
Vertu kært kvaddur , Grétar Már , með þökk fyrir samferðina og samstarfið .
Kjartan Jóhannsson .
Grétar Már Sigurðsson , sendiherra og fyrrverandi ráðuneytisstjóri í utanríkisráðuneytinu , var litríkur og eftirminnilegur persónuleiki .
Leiðir okkar lágu fyrst saman í lagadeild Háskóla Íslands , en hann var nemandi í fyrsta árganginum sem ég kenndi til embættisprófs .
Strax þá vakti hann athygli mína fyrir næmi , hve fljótur hann var að greina aðalatriði frá aukaatriðum og skjótur að finna leiðir til lausnar mála .
Síðar lágu leiðir okkar saman í Stjórnarráði Íslands , en þau verkefni sem unnið var að á vegum utanríkisráðuneytis og iðnaðar- og viðskiptaráðuneyta áttu marga snertifleti .
Á þeim vettvangi áttum við gott samstarf , og mér fannst þá glöggt koma í ljós , hve þeir eiginleikar sem gerðu Grétar Má að góðum nemanda í lögum nýttust honum vel í störfum hans í utanríkisþjónustunni og skipuðu honum þar fljótt í fremstu röð .
Saman áttum við eitt sinn í samningaviðræðum við erlent ríki .
Í þeim viðræðum sást vel hve Grétar Már var snjall samningamaður : alltaf vel undirbúinn , beinskeyttur í framsetningu , með mikinn sannfæringarkraft , fljúgandi mælskur og fylginn sér en aldrei ósanngjarn .
Eftir þetta áttum við samstarf á vettvangi EFTA og Samningsins um Evrópska efnahagssvæðið .
Á því málefnasviði hafði hann yfirburða þekkingu og naut vegna reynslu sinnar og þekkingar mikillar virðingar á þeim vettvangi , jafnt meðal samlanda sinna sem og fulltrúa annarra ríkja er að samningnum standa .
Grétar Már Sigurðsson er fallinn frá langt um aldur fram .
Hann var myndarlegur maður á velli , háttvís í allri framgöngu , vakti eftirtekt hvar sem hann fór , og var í fáum orðum sagt glæsilegur fulltrúi þjóðar sinnar á erlendum vettvangi .
Í persónulegri viðkynningu var hann opinskár , hlýr og hafði góða návist .
Fyrir hönd EFTA-dómstólsins og starfsmanna hans sendi ég fjölskyldu Grétars Más samúðarkveðjur .
Þorgeir Örlygsson .
Það haustaði hratt í sálu minni og saltkeimuð tár trítluðu fram á hvarm , minn kæri vinur , Grétar Már Sigurðsson , var látinn .
Við höfðum aðeins verið félagar á okkar unglingsárum í gegnum æskuvin minn , Helga bróður hans .
Síðla á síðasta ári tókust með okkur vinatengsl sem efldust og uxu þar til hann var allur .
Við fórum mjög oft á friðsæla staði þar sem við töluðum saman um marga þætti mannlífsins , jafnt þá er tengdust veikindum hans og annað skemmtilegt eða erfitt sem hafði borið við í lífshlaupi okkar beggja .
Glettnin var aldrei fjarri í þessum samverustundum okkar .
Kímnigáfa Grétars var frjósöm og hugmyndarík , stundum var hann farinn að tísta af hlátri áður en frásögn hans var lokið og það var einkar erfitt að taka ekki undir þótt maður hefði ekki hugmynd um hvernig skrítlan átti að enda .
Við fórum yfir víðan völl og var ástand þjóðar okkar Grétari einkar hugleikið .
Það að ráðamenn þjóðarinnar voguðu öllu á mannleg úrræði fannst honum dapurt og gerði hvað hann gat til að hnippa í þá sem eru í framlínunni um lausnir á kreppu þjóðar okkar , að leita Guðs á auðmjúkan hátt .
Hann taldi að lítið væri mikið ef Guðs væri leitað en mikið væri lítið án Hans .
Gildismat hlutanna hjá Grétari forgangsraðaðist öðruvísi þegar fram liðu stundir og hann varð þess áskynja að lífið sem er líkt skýi er sést um stutta stund en hverfur , svo gæti verið um það bil að hverfa í hans tilviki .
Efnisleg gæði og framapot urðu afar léttvæg í huga hans miðað við ástúð og kærleika sem bæði var hægt að miðla af og meðtaka á afar gefandi hátt .
Samverustundir okkar enduðum við ávallt með að kvaka saman til miskunnsams , gæskuríks Guðs .
Stundum lagðist hjúpur þess friðar yfir okkur sem er æðri öllum skilningi og hljóðir nutum við þessarar undursamlegu reynslu .
Spurningunni með stóra H-inu , " Hvers vegna ? " , fengum við ekki svar við .
Grétari fannst hlutskipti sitt erfiðara að einu leyti en öllu öðru .
Það að fá ekki að elska konu sína og dætur með þeim kærleika sem hann hafði auðgast svo ríkulega af á síðustu misserum .
Eitt sem hann var afar vakandi yfir var að fylgjast með nokkru af því unga fólki sem var venslað honum og leitaði hann færis að eiga stund með þeim til að hvetja þau til að setja sér fyrr en seinna markmið í lífinu til að stefna að .
Hann þekkti það lögmál að hafi ungmennin ekki markmið fyrir stafni þá er hætt við að lífsfley þeirra strandi , mikill tími fari í að koma sér af strandstað og að stundum laskist fleyið jafnvel svo mikið að allt þurfi að endurbyggja frá grunni .
Ávextir þessarar umhyggju eru merkjanlegir í lífi nokkurra .
Þessi einstaki vinur sem kvaddi mig síðast þegar við hittumst með þessum orðum : " Gaukur minn , nú er ég þreyttur " , hefur nú öðlast hvíld .
Hans kæru eiginkonu , sem á einstakan hátt hefur axlað þyngri byrðar með meiri hugprýði og æðruleysi en hægt er að skilja , ásamt dætrum þeirra og öðrum aðstandendum samhryggist ég með þennan mikla missi og bið þess að sá sem á gnótt friðar og huggunar umvefji þau á þessum sorgartíma .
Sverrir Gaukur Ármannsson .
Við fráfall Grétars Más er höggvið stórt skarð í sundfélagshóp sunddeildar Breiðabliks UBK frá árunum ' 73- ' 77 .
Hópurinn brallaði mikið saman , í lauginni , í heita pottinum og á viðburðum tengdum sundinu .
Þetta var náinn hópur , eins og stór systkinahópur , sem tryggilega var gætt af foreldrum Grétars , þeim Gyðu og Sigurði .
Þau hjón voru algjörir frumkvöðlar á sviði foreldra sem þeytast út og suður á íþróttaviðburði barna sinna .
Þetta þekktist varla í þá daga og litum við krakkarnir á þau sem fósturforeldra okkar .
Fyrir vikið kynntumst við fjölskyldu Grétars mun meira en annarra , en yngsta systir hans , Margrét María , var líka mjög efnileg sundkona .
Foreldrar Grétars mættu á öll sundmót , hvar sem þau voru haldin , þau voru með okkur í öllum æfingabúðum og fóru með okkur til útlanda .
Þetta sýnir þá hlýju og alúð sem Grétar ólst upp við sem skilaði sér í öðlingspilti .
Grétar var mjög hlýr og innilegur , sanngjarn og reyndist alltaf best þegar eitthvað bjátaði á .
Það vermir manni um hjartarætur að skoða 35 ára gamlar myndir sem skyndilega virðast eins og teknar hafi verið í gær og rifja upp yndislegar stundir sem við sundfélagskrakkarnir áttum með Grétari .
Viðmótið var alltaf einlægt þegar við hittumst .
Það veitti mér mikla gleði að fá að fagna 50 ára afmæli Grétars í apríl sl. með fjölskyldu og vinum .
Þá trúði ég svo sannarlega að hann ætti eftir að halda upp á mörg afmæli í framtíðinni .
Dætur , eiginkona , fjölskylda og vinir Grétars syrgja góðan dreng .
Elsku Margrét María , Hildur , Kristín og Dóra .
Orð mega sín lítils á stundum sem þessari .
Ég vona að þið finnið styrk í trúnni til að auðvelda ykkur að takast á við framtíðina án ykkar elskulega föður og eiginmanns .
Margrét Rósa Grímsdóttir .
