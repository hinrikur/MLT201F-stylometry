Ég er einn af þeim mörgu , sem skynja hraða eða framvindu tímans á breytilegan máta , eftir aðstæðum sínum á hverjum tíma .
Stundum finnst mér tíminn standa í stað , en í annan tíma fljúga fram hjá mér á örskotsstundu .
Og þannig finnst mér að hann hafi gert nú , þegar ég renni huganum til baka og minnist Magga frænda , Magnúsar Guðmundssonar .
En í dag – 23. ágúst 2009 , eru 100 ár liðin frá fæðingardegi hans .
Þegar Maggi frændi var níu ára gamall kynntist hann starfi sjómannsins .
Þá fékk hann að fara með föður sínum og fleirum til veiða , sennilega eitthvað út á Dýrafjörðinn og er ekki ósennilegt að þessi upplifun hafi orðið til þess , að ævistarf hans tengdist sjónum bæði beint og óbeint .
Lengst af var hann matsveinn og gat sér gott orð sem slíkur .
Um félagsmál sinnar stéttar lét hann sig miklu varða .
Hann var einn af stofnendum félags matsveina á fiskiskipum , þar í stjórn og formaður um tíma Eftir tæplega 30 ára starf til sjós og í landi við sitt hvað sem snerti sjómennskuna ákveður hann að nú sé komið nóg og segir skilið við þetta starf , það mun hafa verið árið 1955 .
Þá tekur hann að sér mötuneyti og eldar fyrir þá sem að unnu að byggingu Borgarspítalans í Reykjavík .
Árið 1957 er hann svo ráðinn til starfa hjá Hrafnistuheimilinu í Reykjavík til að elda mat fyrir aldraða sjómenn .
Anna , kona hans vann þar einnig , en hún mun hafa séð um borðsalinn .
En þau hjón gerðu fleira fyrir heimilisfólkið á Hrafnistu .
Þau stóðu fyrir spilakvöldum ( félagsvist ) og ýmsu fleira vistfólki til ánægju .
Það gerðu þau einnig um tíma á Hrafnistu í Hafnarfirði eftir að þau fluttu á Boðahleinina .
Maggi frændi var komin yfir sjötugt er hann hætti að elda fyrir aldraðar sjóhetjur , en hætti hann að vinna ? Nei ekki aldeilis .
Fisksali sem séð hafði heimilinu fyrir soðningu frétti af því að hann væri hættur í eldhúsinu á Hrafnistu , hafði samband við hann og sagði að sig vantaði mann sem kynni að flaka , og Maggi frændi skellti sér í það .
Hann stoppaði ekki lengi við það , en fór að vinna við að úrbeina hjá hinum eina sanna Tomma í Tommaborgurum .
Um kjötvinnsluna sá maður sem Jónas hét og hafði unnið um tíma hjá Magga frænda í eldhúsinu á Hrafnistu .
Síðasta starfið sem Maggi frændi tók að sér ásamt sinni ágætu eiginkonu var að bera út Morgunblaðið .
Þau hjón gerðu það af mikilli samviskusemi sem kom m.a. fram í því , að ef veður var slæmt t.d. mikil rigning þá vöknuðu þau um miðja nótt til að bjarga blaðapakkanum svo blöðin skemmdust ekki .
Allar minningar mínar um Magga frænda eru ljúfar og góðar .
Í bernsku minni var hann " stóri frændi " , sem kom stundum á sumrin í heimsókn til mömmu – og afa og ömmu , foreldra sinna- með henni Önnu konunni sinni og börnunum þeirra , Ragnari og Svönu .
Ella bættist svo síðar í hópinn .
Ég minnist margra ánægjuríkra atvika frá þessum árum .
Sem táknrænt dæmi vil ég nefna hér eitt atvik , sem kemur í hug minn nú .
Ég var tíu til tólf ára .
Anna og Maggi frændi voru í heimsókn .
Það var " sprungið " á hjólinu mínu .
Ég hafði víst þurft að " hjóla á gjörðinni " .
Slangan var ónýt og ekki til peningar til að kaupa nýja .
Ég fór því að basla við að líma .
En það gekk ekki vel .
Götin voru mörg og stór .
Þá fóru Anna og Maggi frændi út í búð og keyptu nýja slöngu og gáfu mér .
Gleði mín var mikil .
Ég man hana vel enn , – eftir 70 ár .
Á þennan veg eru allar minningar mínar um Magga frænda .
Hann vildi alltaf hjálpa og gleðja .
Við Sigrún sendum Önnu og fjölskyldu hennar kærar kveðju og þakkir fyrir samfylgdina í gegn um tíðina .
Bjarni K. Skarphéðinsson .
