Eftir Ingvar Örn Ingvarsson ingvarorn@mbl.is Arkitektar hafa mikil völd , sérstaklega í stórborgum , þar sem hönnun þeirra getur verið áberandi um langt skeið .
Reyndar er það svo að góð hönnun vill endast lengur en slæm hönnun og því verða illa hönnuð hús oft fyrir barðinu á niðurrifskúlunni , jafnvel áður en hlutverki húsanna er lokið .
Gagnrýnisraddir á íslenskan arkitektúr hafa oft heyrst á Íslandi .
Nýleg dæmi sem hafa þótt frekar miðjumoðsleg eru stórhýsin sum við Skúlagötuna .
Þó hefur íslenskur arkitektúr í gegnum tíðina oft átt mjög góða spretti og íslenskar byggingar hafa vakið verðskuldaða athygli ferðamanna og fagfólks í gegnum tíðina .
Oft virðist þó arkitektum sniðinn þröngur stakkur af verktökum sem síðustu árin hafa keypt lóðir og verið umhugað um byggingarmagn og lágan kostnað .
Niðurstaðan hefur oft á tíðum verið hálfgerðar austantjaldsblokkir .
Laus taumur Í Kaupmannahöfn stendur þyrping íbúða sem sýnir hvað er hægt að gera þegar arkitektum er gefinn laus taumur .
Það er íbúðakjarninn VM Bjerget , sem er rúmfræðilegt afrek og einstaklega upplífgandi , enda margverðlaunaður í ár fyrir frábæra hönnun .
Um er að ræða tíu hæða hús sem er tíu hæðir í norðvesturhluta þess en aðeins ein hæð í suðausturhlutanum .
80 íbúðir eru svo notaðar til að mynda stalla sem minna á fjall sem rís upp úr landsvæðinu í kring .
Undir húsinu er bílageymsla fyrir 480 bíla og er bílageymslan álíka frumleg og húsið , afar lífleg og opin og hreint ekki lík því sem fólk á að venjast í venjulegum bílastæðahúsum .
Bílageymslan myndar undirstöðurnar sem íbúðirnar , fjallið sjálft , hvíla á .
Grænt , vænt og stílhreint Frá ákveðnu sjónarhorni virðist byggingin vera græn á lit , því hver íbúð er með lítinn lokaðan garð sem snýr á móti sólu og skapar mikið skjól frá vori og fram á haust .
Allar plöntur í görðunum eru vökvaðar með sjálfvirku vökvunarkerfi .
Íbúðirnar eru í ýmsum stærðum og þrátt fyrir að hönnunin sé afar nýstárleg kostar íbúð í þessu húsi ekki meira en sambærileg íbúð á þokkalegum stað í Kaupmannahöfn .
Húsið þykir því sýna vel hvað hægt er að gera ef arkitektum er gefinn laus taumur og háleitari markmið en byggingarmagn fá að ráða .
Á hlið hússins þar sem ekið er inn í bílageymsluna getur að líta mynd af Everest-fjalli sem er einmitt fyrirmynd hússins .
http://www.big.dk / projects / mtn / mtn.html http://www.vmbjerget.dk / vmbjerget.htm 