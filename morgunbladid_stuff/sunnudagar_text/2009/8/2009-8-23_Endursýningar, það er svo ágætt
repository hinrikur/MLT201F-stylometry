RÚV brá á það ráð yfir sumartímann , þegar fólk horfir minna á Sjónvarp en ella ( eða lætur a.m.k. í veðri vaka að svo sé ) , að endursýna danska snilldarþáttinn Klovn yfir virka daga vikunnar .
Í stað þess að þurfa að bíða í heila viku eftir Klovn fékk maður því sinn skammt á sólarhringsfresti .
Það virðist bundið í hugsunina að amast við endursýningum , það á alltaf að frumsýna , kokka upp eitthvað nýtt , skipta út sem mest má og keyra dagskrá upp á nýtt með brakandi fersku efni .
Heilinn fór venju samkvæmt á rás þegar hann heyrði af þessu magni Klovn-endursýninga , heilinn hváði eiginleg , en þegar á hólminn var komið fagnaði hann svo innilega .
Það er búið að vera yndislegt að geta horft á Klovn dag eftir dag og mín vegna mættu þeir dúndra inn Klovn-maraþoni .
Sýna tíu þætti frá 20.00 og fram á nótt á laugardegi í stað þess að draga fram misgáfulegar kvikmyndir .
Eða hreinlega , svo ég vísi í spjall sem Helgi Snær kollegi minn átti við Pál Magnússon á dögunum um séríþróttarás , að opna sérstaka Klovn-stöð .
Það ætti að minnsta kosti að vera tæknilega mögulegt , samkvæmt sjónvarpsstjóra .
Og er ekki bara stemning fyrir því , ha ? ! Arnar Eggert Thoroddsen 