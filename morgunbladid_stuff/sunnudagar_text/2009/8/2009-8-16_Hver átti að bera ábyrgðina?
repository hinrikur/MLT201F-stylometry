Kjartan Gunnarsson , fyrrverandi varaformaður stjórnar Landsbankans , skrifaði í grein hér í blaðinu á föstudag að bankinn hefði aldrei haldið fram " að neins konar ríkisábyrgð fylgdi störfum hans , hvorki í Bretlandi né annars staðar " .
Er þetta raunsönn lýsing á málavöxtum ? Í Morgunblaðinu 7. júlí 2008 var rætt við Halldór J. Kristjánsson , bankastjóra Landsbankans , um áhyggjur innistæðueigenda í Bretlandi .
Hann sagði m.a. : " Um þetta gilda afar skýrar Evrópureglur en því miður hefur nokkurs misskilnings gætt um þetta .
" Í framhaldinu var fjallað um ábyrgð innistæðutryggingasjóða í sérhverju ríki EES fyrir sig .
Síðan sagði í fréttinni : " Halldór segir að í umræðu af þessu tagi sé því oft haldið fram að of lítið fjármagn sé í þessum sjóðum .
Hins vegar séu sjaldnast greiddar miklar fjárhæðir inn í sjóðina fyrirfram , heldur eru þeir fjármagnaðir með lántökum eftir á ef svo ólíklega vill til að á þarf að halda .
" Hver átti að ábyrgjast þessar lántökur annar en íslenzka ríkið , sem stofnaði til tryggingasjóðsins ? Kjartan segir í grein sinni : " Það var auðvitað aldrei ætlun Landsbankans með Icesave-reikningum í Bretlandi að baka íslenskum almenningi stórkostlegt tjón ...
" Það gerði bankinn nú samt , m.a. með því að halda áfram að moka peningum inn á Icesave , þrátt fyrir viðvaranir eftirlitsstofnana .
