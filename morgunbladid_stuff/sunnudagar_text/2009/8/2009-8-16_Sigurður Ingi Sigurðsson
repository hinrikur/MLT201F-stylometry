Í dag eru 100 ár frá fæðingu föður míns , Sigurðar Inga Sigurðssonar , sem fæddist 16. ágúst 1909 og lést 1. júní 2005 , tæplega 96 ára að aldri .
Pabbi fæddist á Eyrarbakka , en fluttist með foreldrum sínum og systkinum til Reykjavíkur tæplega tveggja ára gamall .
Foreldrar hans voru Ingibjörg Þorkelsdóttir og Sigurður Þorsteinsson .
Börn þeirra voru Árni , fríkirkjuprestur í Reykjavík , Ásgeir skipstjóri , Sigrún , húsmóðir á Rauðará í Reykjavík , Þorkell vélstjóri , Þorsteinn og Sigríður ( dóu ung ) , þá faðir minn og yngst var Þóra Steinunn húsmóðir .
Æviferill pabba var langur og viðburðaríkur .
Hann hafði öll þau góðu gildi sem maður sækist eftir hjá samferðamönnum , traust , ráðvendni , heiðarleika og hlýju .
Hann var maður fárra orða , en verkin töluðu þeim mun skýrar .
Hann var trúr sínu , nákvæmur og staðfastur í skoðunum , en fann ekki hjá sér þörf til þess að láta á sér bera eða hreykja sér .
Pabbi hafði stálminni .
Það var með ólíkindum hve hann gat rakið af mikilli nákvæmni liðna atburði .
Það var gaman að heyra hann segja frá uppvexti sínum .
Fimm ára gamall fór hann og var sumarlangt á Siglufirði með föður sínum sem var þar síldarmatsmaður .
Hann mundi vel eftir veru sinni þarna , og kunni frá ýmsum ævintýrum að segja sem lítill drenghnokki upplifði , í leik á síldarplani í lífi og fjöri , ólíkt því sem gæti gerst í dag .
Hann var tíður gestur á sveitabæ í nágrenninu þar sem fólkið amaðist síður en svo við þessum unga gesti sem sýndi lífinu þar svo mikinn áhuga .
Sveitin heillaði pabba strax þá .
Hann var í sveit á sumrin frá sjöunda ári til sextán ára aldurs .
Þróaði hann á þessum árum með sér þá ást á fuglalífi og fiskveiðum sem fylgdi honum alla tíð .
Vera hans í sveit á sumrin hefur vafalaust átt sinn þátt í því að vekja áhuga hans á náttúru landsins , dýrunum , fuglunum , veiðinni og gróðrinum .
Hann þekkti allflest nöfn í flóru Íslands og var óþreytandi við að fræða okkur á því sviði .
Í dag segja margir niðja hans : " Ég hefði átt að hlusta betur á hann afa þegar hann var að tala um blómin og fuglana , þá væri ég fróðari í dag .
" Pabbi var í Barnaskóla Reykjavíkur , lauk gagnfræðaprófi frá Menntaskólanum í Reykjavík .
Þaðan lá leiðin í Bændaskólann á Hvanneyri .
Hann var góður íþróttamaður og dvaldi einn vetur á íþróttaskóla í Ollerup í Danmörku .
Eftir heimkomuna vann hann við landbúnaðarstörf þar til hann sigldi til Kaupmannahafnar og hóf nám við Landbúnaðarháskólann .
Lauk hann þaðan kandídatsprófi með hárri fyrstu einkunn , enda afbragðs námsmaður .
Þegar heim kom réð hann sig að Garðyrkjuskóla ríkisins á Reykjum og kenndi þar í fjögur ár .
Um þetta leyti hitti hann lífsförunaut sinn , móður okkar , Arnfríði Jónsdóttur frá Neskaupstað í Norðfirði .
Foreldrar hennar voru Hróðný Jónsdóttir og Jón Rafnsson .
Mamma og pabbi gengu í hjónaband 1942 og spannaði hjónaband þeirra heil 63 ár .
Þau eignuðust fimm börn , elst var Hróðný sem lést aðeins 45 ára í bílslysi ásamt eiginmanni sínum Jóhanni Halldóri .
Það var fjölskyldunni mikill harmur .
Næstur er Sigurður Gunnar , þá Tryggvi , Ingibjörg og yngst er Elín María .
Afkomendur eru í dag nálægt hálfu hundraði .
1943 réð pabbi sig til Mjólkurbús Flóamanna og vann þar samfellt í 15 ár sem skrifstofustjóri og fulltrúi og frá 1946-1953 sá hann alfarið um stjórnun og rekstur fyrirtækisins .
Áhugi hans á félagsmálum var mikill og var hann farsæll í því sem hann tók að sér .
Hann var í framlínu í sveitarfélagi sínu , Selfossi , í áratugi .
Hann tók snemma virkan þátt í pólitík .
Var oddviti og sveitarstjóri á Selfossi í þrjú kjörtímabil .
Hann var einn af stofnendum Framsóknarfélags Selfoss og var alla tíð hlynntur samvinnuhugsjóninni .
Hann sat í sveitarstjórn í 27 ár .
Á þessum árum vann hann að fjölmörgum verkefnum til uppbyggingar í ört vaxandi sveitarfélagi .
Hann var hvatamaður og einn af stofnendum margra félaga .
Einn af stofnendum Stangveiðifélags Selfoss og var formaður stjórnar þess frá upphafi 1947-1958 , í stjórn Veiðifélags Árn. , í stjórn Skógræktarfélags Árnesinga í nærfellt 40 ár og þar af formaður í 8 ár , sat í stjórn Búnaðarfélags Selfoss , var einn af stofnendum Rótaryklúbbs Selfoss og einn af stofnendum Tónlistarfélags Árnesinga .
Hann var í fulltrúaráði Sambands ísl. sveitarfélaga , sat í fyrstu stjórn Lánasjóðs sveitarfélaga , var fyrsti formaður Sambands sveitarfélaga á Suðurlandi , kosinn í milliþinganefnd sem kannaði möguleika á að koma á staðgreiðslukerfi skatta , sat í stjórn Sjúkrahúss Selfoss , í stjórn Sjúkrahúss Suðurlands og fjölda nefnda að auki .
Mamma var dyggur lífsförunautur pabba alla tíð og studdi hann með ráðum og dáð , í blíðu og stríðu .
Þau " ræktuðu garðinn sinn " í orðsins fyllstu merkingu .
Eftir að faðir minn hætti sem oddviti á Selfossi vann hann sem launagjaldkeri hjá Kaupfélagi Árnesinga .
Þar vann hann til 75 ára aldurs .
Honum var gefin góð heilsa og vantaði nánast aldrei til vinnu .
Elsku pabbi , það er erfitt að láta staðar numið í skrifum , þegar um einstakan mann er að ræða .
Þú varst ættarhöfðingi með sanni .
Mikill á velli , svart hárið orðið silfurhvítt , andlitsfallið meitlað og viskan mikil .
Undir skelinni sló sterkt og hlýtt hjarta .
Litlir lófar sóttu öryggi í þína traustu hönd og höfðu bæði ungir og aldnir unun af að hlusta á frásagnir þínar af landinu og lífríki þess .
Kunnátta þín gæddi ferðalög okkar lífi .
Það er með stolti og hlýju sem við , fjölskyldan þín , lítum yfir farinn veg , minnumst þín og þökkum þér það sem þú varst okkur .
Ingibjörg Sigurðardóttir .
