Þetta eru skrítnir tímar , Baktus bróðir , segir í kunnu verki um tannhirðu , og auðveldlega má heimafæra upp á ástandið á Íslandi í dag .
Þegar sjaldan hefur verið meiri þörf á samstöðu meðal þjóðarinnar er hún algjörlega sundruð ; væringar meiri og illskeyttari milli stjórnar og stjórnarandstöðu á þingi , bloggheimar loga stafnana á milli , Davíð mætir á mótmælafund og Kjartan Gunnarsson skrifar miðopnugrein í þetta blað , þar sem hann segir Icesave-samninginn vondan ! Eru ekki einhverjir fleiri en ég sem finnst þeir staddir á miðju sviði í leikhúsi fáránleikans ? Ósættið er ekki aðeins milli stjórnar og stjórnarandstöðu heldur hafa nokkrir þingmenn vinstrigrænna gefið til kynna að þeir geti ekki stutt Icesave-samninginn óbreyttan .
Menn hljóta þá að velta fyrir sér stöðu Steingríms J. Sigfússonar sem fékk vissulega Icesave-samninginn í fangið en nú er spurningin hvort hann springi í fanginu á honum .
Steingrímur fékk mentor sinn og vopnabróður til margra ára , Svavar Gestsson sendiherra , til að fara fyrir íslensku samninganefndinni í viðræðunum við Breta og Hollendinga .
Steingrímur hefur væntanlega treyst honum best til verksins og aðalsamningamaðurinn hefur haft beinan og greiðan aðgang að fjármálaráðherranum sem um leið er formaður Vinstrigrænna .
Hefði því ekki mátt ætla að ekkert í þessum samningi ætti að koma flokksfélögum hans í þingflokknum á óvart , og samþykkt meirihluta Alþingis á samningnum því eingöngu formsatriði ? Í öðru stórmálinu í röð rís hluti þingflokks VG gegn formanni sínum , þótt öllum megi vera ljóst hvað er í húfi fyrir hann , og á þetta spilar stjórnarandstaðan auðvitað .
Litlar líkur eru þó á að þingið afgreiði ekki Icesave-samninginn með einum eða öðrum hætti , en í öllu þessu ati hefur staða Steingríms J. Sigfússonar ótvírætt veikst og var hann þó til skamms tíma talinn ímynd hins sterka leiðtoga .
Þetta hlýtur að verða fylgisfólki vinstri grænna umhugsunarefni .
Innanbúðarvandamál VG eru þó hátíð miðað við þau ósköp sem ganga á innan Borgarahreyfingarinnar , sem þessa stundina er í óða önn að tortíma sér .
Borgarahreyfingin var skilgetið afkvæmi búsáhaldabyltingarinnar , grasrótarhreyfing með svolítið anarkísku ívafi sem boðaði umbætur í stjórnmálum og stjórnsýslu með aukinni hreinskiptni og auknu gagnsæi .
Í engu er heldur hægt að kvarta undan skorti á gagnsæi í því hvernig þrír af fjórum þingmönnum hreyfingarinnar hafa með framkomu sinni rúið hana og sjálfa sig öllu trausti á ekki lengri þingferli .
Sú velvild sem þetta framboð naut og náði langt út fyrir kjörfylgið er fokin út í veður og vind .
Það er slæmt fyrir lýðræðið .
bvs@mbl.is Björn Vignir Sigurpálsson 