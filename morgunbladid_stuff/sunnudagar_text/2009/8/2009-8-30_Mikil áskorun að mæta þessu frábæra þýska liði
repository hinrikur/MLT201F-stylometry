Eftir Víði Sigurðsson í Tampere vs@mbl.is ÍSLAND mætir í dag , sunnudag , heims- og Evrópumeisturum Þýskalands í lokaleik sínum í úrslitakeppni Evrópumóts kvenna í knattspyrnu .
Leikur liðanna hefst klukkan 13 í finnsku borginni Tampere .
Þýska liðið hefur unnið stórsigra , 4:0 og 5:1 , á Norðmönnum og Frökkum , liðunum sem Ísland hefur beðið lægri hlut fyrir .
Þýskaland hefur verið Evrópumeistari samfleytt frá 1995 , varð heimsmeistari 2007 og hefur ekki tapað stigi í undankeppni stórmóts í 10 ár .
" Það er mikil áskorun að mæta þessu frábæra þýska liði .
Við förum samt í þennan leik eins og alla aðra með það að markmiði að reyna að ná í þrjú stig og sjáum svo til hve langt við komumst með það , " sagði Katrín Jónsdóttir landsliðsfyrirliði við Morgunblaðið .
