AFSTAÐAN til tveggja íslenskra orðtaka ; " með lögum skal land byggja en með ólögum eyða " og orðtaksins " nauðsyn brýtur lög " , hlýtur að togast á í huga margra sem skoða ótrúlegt innihald þeirrar skýrslu til stjórnar gamla Kaupþings sem lekið var í byrjun þessa mánaðar til Wikileaks .
Það kemst áreiðanlega engin vísindaskáldsaga með tærnar þar sem lekaglærur lánanefndar Kaupþings frá því 25. september 2008 hafa hælana .
Það þarf yfirgengilega frjótt og um leið ótrúlega ósvífið ímyndunarafl til þess að búa til þann sýndarveruleika sjónhverfinga , sjónarspils , loddaraskapar og svikamyllu sem þeir Kaupþingsstjórar og stærstu eigendur Kaupþings gerðu , til þess að ræna bankann innan frá og skilja hann eftir slyppan og snauðan á haustdögum 2008 .
Þið sem ekki hafið skoðað glærukynninguna sem lekið var á www.wikileaks.org skellið ykkur inn á vefinn og skoðið og gaumgæfið hvað þessir herramenn voru að gera á bak við luktar dyr , á sama tíma og þeir upphófu bankann , stöðu hans og styrk og töldu okkur , sauðsvörtum pöpulnum , trú um , að staða bankans væri sterk , meira að segja svo sterk að sjálfur sjeik Al Thani frá Katar vildi eignast 5% hlut í Kaupþingi , eins og Sigurður Einarsson , fyrrverandi stjórnarformaður Kaupþings , stærði sig af einungis þremur dögum áður en kynningarfundur á lánabók Kaupþings var haldinn í september í fyrra .
Vitanlega hefur glærulekinn vakið mikla athygli , ekki bara hér á landi , heldur víða erlendis .
Erlend stórblöð og vefsíður þeirra hafa fjallað um efnisinnihald lánabókar Kaupþings og gífurlega hörð gagnrýni hefur verið sett fram á það hvernig stjórnendur og eigendur höguðu sér .
Það er fróðlegt að lesa það sem segir á vef bandaríska tímaritsins Time um lánabók Kaupþings .
Time segir að í lánabókinni sjáist skýrt hversu óábyrgar lánveitingar bankans voru .
Skýrslan lýsi í smáatriðum háum lánum sem Kaupþing veitti tengdum aðilum , þar á meðal stærstu hluthöfum bankans og viðskiptavinum .
" Skýrslan dregur fram í sviðsljósið ófyrirleitna lánastefnu bankans rétt áður en íslenskt efnahagslíf bráðnaði , " segir þar orðrétt .
Nú er komið fram að birting upplýsinga úr lánabók Kaupþings á vefsíðunni wikileaks.org er til skoðunar hjá efnahagsbrotadeild ríkislögreglustjóra .
Verði rannsakendum þess leka að góðu ! Ég tel að sá sem tók ákvörðun um að leka þessum mikilvægu upplýsingum eigi heiður skilinn .
Hann sá og vissi að nauðsyn braut lög og því gerði hann það sem samviska hans bauð .
Húrra fyrir honum ! Sama máli má raunar gegna um rannsókn Fjármálaeftirlitsins á hendur mér og Þorbirni Þórðarsyni blaðamanni hér á Morgunblaðinu , vegna okkar skrifa , sem byggðust á lekum úr lánabókum Glitnis annars vegar og úr lánabókum Kaupþings hins vegar .
Ljóst er að þær upplýsingar sem fram hafa komið með ofangreindum og fleiri lekum eru þess eðlis að þær eiga erindi við almenning .
Eigum við ekki að sameinast í þeirri afstöðu , að nauðsyn hafi brotið lög , þegar um þessa leka var að ræða , og að rannsakendur ættu að hætta að eyða púðri og orku í að rannsaka hver lak hverju og beina heldur öllum sínum kröftum að því að rannsaka hjá hverjum ábyrgðin liggur á því að nú er svo hörmulega fyrir okkur komið og gera eins og Eva Joly segir : að rekja slóð peninganna ? Vitanlega ætlum við ekki að eyða landinu með ólögum , en þurfum við ekki frekar að huga að því að breyta lögum , þannig að þau verði í takt við breytta tíma , auka kröfur um aðgengi alls almennings að upplýsingum og þá kröfu sem verður stöðugt háværari , að allt sé uppi á borðum og hér sé gagnsæi ? Gylfi Magnússon viðskiptaráðherra gaf í þarsíðustu viku fyrirheit um að þetta yrði gert .
Unnið væri að lagafrumvarpi sem fæli meðal annars í sér breytingar á upplýsingaskyldu banka og bankaleynd .
Þetta er brýnt og þarft verkefni og vinnu við það ber að hraða .
Miðað við þær upplýsingar sem þegar eru fram komnar , úr lánabókum gamla Kaupþings og Glitnis , er það ekki sanngjörn og eðlileg krafa , að lánabækur Landsbankans verði einnig gerðar opinberar , a.m.k. að því marki , sem það skaðar ekki viðskiptahagsmuni þeirra fyrirtækja sem enn eru í rekstri og sömuleiðis að mun víðtækari upplýsingar verði gerðar opinberar úr lánabókum Glitnis ? Þetta er allt miklu mikilvægara en það að finna út hver lak hverju , ekki satt ? Það hefur aldrei átt við að réttast væri að hengja boðbera válegra tíðinda og í þessum efnum á það ekki heldur við .
agnes@mbl.is 