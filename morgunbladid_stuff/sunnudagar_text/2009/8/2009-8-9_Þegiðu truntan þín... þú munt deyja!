Fjörutíu ár eru í dag liðin frá því fjögur ungmenni brutust inn á heimili leikkonunnar Sharon Tate í Los Angeles í skjóli nætur og leiddu hana kasólétta og fernt annað hreinlega til slátrunar .
Grimmdin vakti viðbjóð um allan heim en voðaverkið var liður í úthugsaðri áætlun andlegs föður ungmennanna , Charles Mansons .
Frásögnin sem hér fer á eftir er ekki við hæfi viðkvæmra .
Eftir Orra Pál Ormarsson orri@mbl.is " Örlögin hafa stjórnað öllu mínu lífi .
Ég held að einhver æðri máttur hafi örlög okkar í hendi sér .
Eitt er alltént víst – ég hef aldrei skipulagt neitt sem hefur hent mig í lífinu .
" – Sharon Tate í samtali við breska tímaritið Queen seint í júlí 1969 .
Það var miðnætti .
Nýr dagur rann upp , 9. ágúst 1969 .
Þau lögðu bílnum svo lítið bar á skammt frá húsinu á 10050 Cielo Drive í borg englanna og gengu síðasta spölinn .
Hann klifraði upp í símastaur og skar á línuna .
Best að hafa vaðið fyrir neðan sig .
Af ótta við að rafmagn væri í hliðinu klifruðu þau yfir hrjúfan vegginn og létu sig falla hljóðlega til jarðar .
Þá gerðist nokkuð sem þau höfðu ekki reiknað með , bíll kom keyrandi á móti þeim .
Framljósin voru skær í náttmyrkrinu .
Hann skipaði konunum þremur að fela sig í næsta runna .
Síðan gaf hann bílstjóranum fyrirmæli um að nema staðar .
Enginn tími var fyrir kurteisishjal , þannig að hann dró byssu úr pússi sínu og skaut bílstjórann , hinn átján ára gamla Steven Parent , í höfuðið .
Eftir að hafa tekið rúðuna úr opnum glugga á húsinu fékk maðurinn , Charles " Tex " Watson , 23 ára , eina kvennanna , Lindu Kasabian , 20 ára , til að standa vörð fyrir utan .
Sjálfur skreið hann inn um gluggann og hleypti hinum konunum tveimur , Susan Atkins og Patriciu Krenwinkel , báðum 21 árs , inn um aðaldyrnar .
Ég er djöfullinn sjálfur ! Við hvíslið í þeim vaknaði vinur húsráðenda , Wojciech Frykowski , sem svaf á sófanum í stofunni .
Spurði sísona hvaða ferðalag væri á þeim .
" Ég er djöfullinn sjálfur og er hingað kominn til að vera með djöfulgang , " svaraði Watson að bragði og sparkaði þéttingsfast í höfuðið á Frykowski .
Því næst gaf hann konunum tveimur fyrirmæli um að hafa uppi á öðru fólki í húsinu .
Það reyndist vera þrennt .
Kvikmyndaleikkonan Sharon Tate , sem réð húsum , komin hálfan níunda mánuð á leið , hárgreiðslumaður hennar og fyrrverandi ástmaður , Jay Sebring , og ástkona Frykowskis , Abigail Folger .
Eiginmaður Tate , kvikmyndaleikstjórinn Roman Polañski , var staddur í Lundúnum .
Watson tók til við að binda Tate og Sebring saman í stofunni .
Sá síðarnefndi mótmælti meðferðinni á barnshafandi vinkonu sinni hástöfum .
Watson nennti ekki að hlusta á það , þannig að hann skaut Sebring og stakk hann síðan til öryggis sjö sinnum með hnífi .
Í því sleit Frykowski , sem bundinn hafði verið með handklæði á höndum , sig lausan .
Enda þótt Atkins næði að stinga hann í fótinn tókst honum að brjótast út á verönd hússins .
Þar tók Watson hins vegar í hnakkadrambið á honum og barði hann nokkrum sinnum í höfuðið með byssuskeftinu svo það brotnaði .
Að því búnu stakk hann Frykowski ítrekað og skaut hann í tvígang .
Bað þau að þyrma barninu Að því búnu sá Watson útundan sér að Folger hafði gengið Krenwinkel úr greipum og var komin út á grasflötina við húsið .
Þau eltu hana uppi í sameiningu og stungu alls 28 sinnum áður en Watson gekk endanlega frá henni .
Þótt ótrúlegt megi virðast var Frykowski ennþá á lífi þegar hér er komið sögu .
Watson kom auga á hann skríðandi í grasinu og veitti honum náðarstunguna , hún var sú 51. í röðinni .
Þá var bara eitt eftir – að ganga frá Sharon Tate .
Hún var ennþá bundin á stofugólfinu , vitstola af hræðslu .
Tate þrábað þríeykið um að þyrma sér , alltént þangað til barnið væri fætt .
Við því var ekki orðið .
" Þegiðu truntan þín .
Ég hef enga samúð með þér .
Þú munt deyja og skalt sætta þig við það , " grenjaði Atkins .
Ekki varð aftur snúið .
" Mamma , mamma , " hrópaði Tate .
Síðan var hún öll .
Stungusárin á líkinu voru sextán .
Dánardómstjóri dró þá ályktun að fimm þeirra hefðu nægt til að bana henni , hvert fyrir sig .
Áður en ódæðisfólkið yfirgaf vettvanginn tók Atkins handklæðið , sem notað hafði verið til að binda Frykowski , dýfði því í blóð Tate og skrifaði orðið " svín " á útidyrnar .
Lögreglan sein á sporið Það var ófögur sjón sem blasti við Winifred Chapman , ráðskonu Tate og Polañskis , þegar hún mætti til vinnu morguninn eftir .
Fyrst beindist grunur að William nokkrum Garretson , sem bjó í litlu bakhúsi á lóðinni .
Fljótlega kom þó í ljós að hann tengdist morðunum ekki á neinn hátt , nema hvað ungi maðurinn , Steven Parent , hafði verið að koma frá honum þetta örlagaríka kvöld .
Vond tímasetning .
Sharon Tate var borin til grafar 13. ágúst 1969 með ófæddan son sinn , Paul Richard Polañski , í fanginu .
Hollywood – og heimurinn allur – var felmtri slegin .
Hver gat framið svo hræðilegan verknað ? Illa gekk að upplýsa málið og spennan stigmagnaðist .
" Ég hef ekki í annan tíma kynnst svona mikilli skelfingu , " rifjaði rithöfundurinn Dominick Dunne upp síðar .
" Fólk var sannfært um að ríkir og frægir væru upp til hópa í bráðri hættu .
Börn voru send úr bænum , verðir ráðnir til starfa .
Steve McQueen var með byssu á sér í útför Jays Sebrings .
" Hvorki gekk né rak við rannsóknina fyrr en í nóvember 1969 .
Susan Atkins hafði þá verið tekin höndum í tengslum við bílþjófnað og fór að grobba sig af því við klefafélaga sinn að hafa myrt Sharon Tate .
Þau digurmæli urðu dýrkeypt .
Fengu fyrirmæli frá Manson Upprunalega gerði ákæruvaldið í Los Angeles samkomulag við Atkins um friðhelgi gegn því að hún upplýsti málið og vísaði á samverkamenn sína .
Það gerði hún .
Spurð um ástæðu voðaverkanna gaf hún þá skýringu að andlegur leiðtogi þeirra , Charles Manson , hefði fyrirskipað þeim að myrða fólkið .
Watson átti að stjórna aðgerðum á vettvangi en konurnar að gegna honum í einu og öllu .
Þau heyrðu til Manson-fjölskyldunni , hópi ungmenna sem hinn 35 ára gamli Manson hafði safnað í kringum sig og voru öll háð örvandi efnum á þessum tíma , þrátt fyrir andúð Mansons á þeim .
Atkins viðurkenndi einnig að morðin á hjónunum Leno og Rosemary LaBianca , kvöldið eftir Tate-morðin , hefðu verið framin af sama hópi , auk fjórðu konunnar , Leslie Van Houten .
Heimurinn fékk innsýn í sjúkan hugarheim Mansons við réttarhaldið .
Hann leit á það sem sitt hlutverk að stuðla að stríði milli kynþátta og að Bítlarnir , sem hann hafði dálæti á , hefðu varað við yfirvofandi helför í tónlist sinni .
Gaf hann helför þessari nafnið Helter Skelter , eftir lagi Bítlanna .
Greip Manson til þess ráðs að láta fylgjendur sína slátra auðugu fólki á heimilum sínum og láta grun falla á herskáa hópa blökkumanna , svo sem Svörtu pardusana , til að kynda undir stríði milli kynþátta .
Spá hans var sú að svartir myndu fara með sigur af hólmi í þeirri styrjöld en þar sem þeir hefðu ekki burði til að stjórna sjálfir myndu þeir gera hann að leiðtoga þjóðarinnar .
Á endanum stæðu engir uppi nema " hinir útvöldu " , þ.e. Manson-fjölskyldan .
Flissandi sakborningar Susan Atkins gekk snemma úr skaftinu sem lykilvitni í málinu og ákæruvaldið sneri sér þá að Lindu Kasabian enda virtist þáttur hennar í morðunum vera minni en hinna þriggja sem voru á vettvangi .
Kasabian reyndist trúverðugt og áreiðanlegt vitni réttarhaldið út í gegn enda þótt Manson og aðrir fjölskyldumeðlimir reyndu ítrekað að koma henni úr jafnvægi í vitnastúkunni .
Til þess var tekið að stöllur hennar , Atkins og Krenwinkel , flissuðu reglulega eins og smástelpur .
Framburður Kasabian varð öðru fremur til þess að Manson , Atkins , Krenwinkel og Van Houten voru öll sakfelld og dæmd til dauða 29. mars 1971 .
Watson , sem tekinn var höndum í Texas , var síðar framseldur og dómur í máli hans féll 21. október sama ár .
Geðlæknar fullyrtu að hann hefði gert sér upp geðveiki og hlaut hann einnig dauðadóm .
Refsingum allra fimm var breytt í lífstíðarfangelsi eftir að dauðarefsingin var lögð niður í ríkinu árið 1972 .
Öll sitja þau enn í fangelsi og hafa ítrekað fengið synjun um reynslulausn .
Frægð morðingjanna , einkum Mansons , hefur verið með miklum ólíkindum og er stöðugt viðhaldið , ekki síst af tónlistarmönnum .
Allir þekkja Marilyn Manson og hin vinsæla breska rokkhljómsveit Kasabian heitir í höfuðið á lykilvitninu .
Þá bjó Trent Reznor úr Nine Inch Nails um tíma í húsinu þar sem morðin voru framin .
Það hefur nú verið rifið .
Þér er ekki treystandi Þessi " dýrkun " á misindisfólkinu fór fyrir brjóstið á Doris , móður Sharon Tate , og barðist hún meðan hún lifði á hæl og hnakka gegn því að það fengi reynslulausn .
Varð barátta hennar til þess að fórnarlömbum eða fjölskyldum þeirra var leyft með lögum árið 1982 að leggja orð í belg þegar tekin er afstaða til reynslulausnar fanga .
Skömmu áður en hún féll frá 1992 sagði Doris Tate að sér hefði tekist að koma því til leiðar að dóttir sín væri ekki lengur bara fórnarlamb morðingja heldur tákngervingur réttinda fórnarlamba glæpamanna .
Í eitt skipti ávarpaði hún Tex Watson sjálf , augliti til auglitis : " Hvaða miskunn , herra minn , sýndir þú dóttur minni þegar hún grátbað þig að þyrma lífi sínu ? Hvaða miskunn sýndir þú dóttur minni þegar hún sagði : " Gefðu mér tvær vikur til að fæða barnið mitt og myrtu mig svo " ? Hvenær fær Sharon reynslulausn ? Munu fórnarlömbin sjö og jafnvel fleiri til rísa upp frá dauðum losnir þú úr fangelsi ? Þér er ekki treystandi .
" Þótti Manson hrollvekjandi Sharon Tate og gestir hennar drógust ekki fyrir tilviljun inn í áform Charles Mansons .
Í raun voru þau fórnarlömb samskipta hans við plötuútgefandann Terry Melcher .
Manson var sjálfur tónlistarmaður , sem þráði að koma sér á framfæri .
Hann kynntist Melcher gegnum sameiginlegan vin þeirra , Dennis Wilson úr Beach Boys .
Wilson sýndi tónsköpun Mansons áhuga og hljóðritaði m.a. tvö af lögum hans með hljómsveit sinni .
Melcher hafði í fyrstu áhuga á tónlist Mansons , auk þess sem hann vakti máls á því að gera heimildarmynd um Manson-fjölskylduna .
Hittust þeir félagar nokkrum sinnum á heimili Melchers og þáverandi ástkonu hans , Candice Bergen – 10050 Cielo Drive í LA .
Á endanum hætti Melcher við að gefa tónlist Mansons út og eftir að hafa orðið vitni að því þegar hann barði mann til óbóta á búgarði sínum , Spahn , sleit hann öllum tengslum við hann .
Sömu sögu er að segja af Dennis Wilson .
Þetta gramdist Manson .
Skömmu síðar fluttu Melcher og Bergen frá 10050 Cielo Drive og nýir leigjendur komu í staðinn , Sharon Tate og Roman Polañski .
Manson hélt áfram að snuðra á staðnum og vitni voru að því þegar hann hitti Tate í eitt skipti .
Hermt er að hún hafi haft illan bifur á þessum " hrollvekjandi manni " .
Það var svo að kvöldi 8. ágúst 1969 að hann gaf fjórum úr fjölskyldu sinni fyrirmæli um að fara á 10050 Cielo Drive og " myrða alla þar " .
Helst minnst fyrir fegurð Sharon Marie Tate fæddist í Dallas 24. janúar 1943 og var því 26 ára þegar hún var myrt .
Faðir hennar var í hernum og bjó fjölskyldan víðsvegar um Bandaríkin á uppvaxtarárum hennar og um tíma á Ítalíu .
Tate bar snemma af öðrum stúlkum og fór ung að sitja fyrir og keppa í fegurðarsamkeppnum .
Í kringum tvítugt fór hún að koma fram í sjónvarpi og í kjölfarið að taka að sér smærri hlutverk í kvikmyndum .
Fyrsta alvöru hlutverk hennar var í myndinni Eye of the Devil árið 1966 og í kjölfarið lék hún í The Fearless Vampire Killers .
Meðan á tökum á þeirri mynd stóð féll hún fyrir leikstjóranum , Roman Polañski , sem síðar varð eiginmaður hennar .
Hermt er að hjónaband þeirra hafi verið gott enda þótt þau hafi látið sér hjúskaparheitin í léttu rúmi liggja , einkum Polañski .
Hann tók frægar myndir af spúsu sinni fyrir Playboy í mars 1967 .
Því næst lék Tate í myndinni Don ' t Make Waves á móti Tony Curtis .
Persóna hennar þar var af grynnri gerðinni – klæddist bíkíníi út í gegn – og Tate var ekki ánægð með stefnuna sem ferill hennar hafði tekið .
Tilnefnd til Golden Globe Í næstu mynd , Valley of the Dolls , fékk hún á hinn bóginn tækifæri til að sýna hvað í henni bjó og frammistaða hennar í gamanmyndinni The Wrecking Crew með Dean Martin jók hróður hennar ennfrekar .
Var Tate m.a. tilnefnd til Golden Globe-verðlauna sem besti nýliðinn árið 1968 .
Sæta stelpan gat leikið .
Tate kom til álita í aðalhlutverkið í mynd bónda síns Rosemary ' s Baby en Polañski þótt óþægilegt að troða henni fram , þannig Mia Farrow fékk hlutverkið .
Því miður fékk heimurinn ekki að njóta Sharon Tate mikið lengur en síðasta myndin sem hún lék í áður en hún lést var 12 + 1 eftir Nicolas Gessner .
Þar þurfti að fela óléttuna .
Bíóspekinga fyrr og nú hefur greint á um hæfileika Tate og hversu langt hún hefði getað náð sem leikkona .
Polañski hefur hins vegar aldrei verið í vafa .
Löngu seinna minntist hann eiginkonu sinnar með þessum orðum : " Það tala allir um hvað hún var falleg , jafnvel fallegasta kona í heimi .
En það muna færri eftir því hvað hún var góð leikkona .
" 