Eftir Ragnhildi Sverrisdóttur rsv@mbl.is Sveitasælan getur fljótt breyst í andhverfu sína , ef hún er í sífellu rofin af gestakomum .
Húsmæður til sveita eru margar að niðurlotum komnar eftir sumarið , þar sem Íslendingar ferðuðust margir innanlands .
Og komu gjarnan við hjá gömlum kunningjum , ættingjum eða vinum , sem búa svo vel að eiga sumarafdrep í sveitinni , eða búa þar allan ársins hring .
" Þegar gestirnir fóru var ísskápurinn eins og eyðimörk , allur klósettpappír búinn , dýnur um öll gólf og ég var dögum saman að þvo sængurfatnað og handklæði , skúra og skrúbba .
Og taka saman allan hlífðarfatnaðinn , sem ég hafði grafið upp til að lána illa búnum gestum .
Svo hófst allt að nýju næstu helgi , " segir kona , sem kveðst búin að fá sig fullsadda á ferðalögum Íslendinga um landið , með viðkomu heima hjá henni .
Flýja að heiman Fleiri konur hafa sömu sögu að segja .
Sumar búa utan höfuðborgarinnar á sumrin , í eigin fríum .
En lítið varð úr þeim fríum vegna stanslauss gestagangs .
Aðrar eru búsettar á landsbyggðinni .
" Ég bjó á höfuðborgarsvæðinu en við fluttum út á land fyrir nokkrum árum , " segir viðmælandi .
" Þá fór að streyma hingað fólk , sem ég hafði varla séð þar sem ég bjó áður .
Allt í einu voru þetta svo nánir vinir , að þeir hikuðu ekki við að biðja um gistingu fyrir sig , makann , börnin og jafnvel barnabörnin og vini þeirra .
Sumir gista að vísu ekki , en kíkja í kaffi eða mat .
Heilu sumrin finnst mér ég ekkert hafa gert annað en að elda mat , hella upp á kaffi og þjónusta gesti .
" Kona , sem býr í " þægilegri fjarlægð frá borginni " eins og hún orðar það sjálf , segist oft fá símtöl þar sem spurt er hvort þau hjónin verði heima um helgina .
" Ein vinkona mín , sem býr í sveit allan ársins hring , sagði að stundum færu þau hjónin í burtu eldsnemma á laugardagsmorgni og kæmu ekki aftur fyrr en á sunnudagskvöldi , til að losna við að reka gistiheimili þá helgina .
Þau einfaldlega flýja að heiman .
" Örmagna eftir fríið Ekki finna allir , sem búa utan höfuðborgarinnar , fyrir þessum ágangi gesta .
" Ég bý nálægt litlu þorpi og vinkonur mínar þar kannast ekkert við þetta , " segir viðmælandi .
" Sjálf er ég með gesti allt sumarið , en svo virðist sem fólk hafi ekki áhuga á að gista í þorpinu .
Sveitasælan hjá mér er greinilega miklu eftirsóttari .
" Önnur kona , sem býr á sumrin langt frá höfuðborgarsvæðinu , segir að fyrst eftir að fjölskyldan eignaðist þar hús hafi hún getað notið sumarfrísins .
Smám saman hafi fleiri áttað sig á hversu vel þau voru í sveit sett og síðan hafi átroðningurinn sífellt aukist .
" Ég veit ekki hversu lengi ég get staðið í þessu .
Ég er alveg örmagna eftir þetta svokallaða sumarfrí mitt .
" Tilætlunarsemi gesta virðast engin takmörk sett .
" Það er afskaplega sjalfgæft að fólk leggi eitthvað til með sér , " segir viðmælandi .
" Einu sinni komu gestir með eitthvert smáræði af mat , sem var langt frá því að duga í eina máltíð .
En sú mannmarga fjölskylda var hérna í nokkra daga , í morgunmat , hádegismat , kaffi og kvöldmat , með tilheyrandi kostnaði fyrir okkur .
Suma gestanna þekki ég alls ekki , þetta eru jafnvel kunningjar ættingja gamalla vina ! Gamlir vinnufélagar koma í heimsókn og taka með sér bláókunnugt fólk , sem situr allt í einu inni í stofu hjá mér og horfir á sjónvarpið með börnunum .
Einu sinni kom ókunnugur vinur með einu barnanna , sem var í heimsókn .
Ég heyrði aldrei frá foreldrum þess vinar , þeir höfðu ekkert fyrir að hringja og spyrja hvernig hann hefði það , hvað þá að þau legðu eitthvað til með honum þennan tíma , eða þökkuðu fyrir húsaskjól og mat .
" Einn kom og annar fór Ásókn gesta jókst verulega í sumar , enda fækkaði ferðum Íslendinga til útlanda .
Einn viðmælandi segir að stundum hafi gestir vart verið farnir út úr dyrunum þegar næstu birtust .
" Einu sinni stefndi í að heimsóknir rækjust á og þá var það allt í einu orðið mitt vandamál að leysa , vegna þess að fólkið vildi ekki hnika sínu fríi neitt til .
Þetta er alveg með ólíkindum .
" Ein kona gafst upp á að búa utan höfuðborgarsvæðisins , vegna gestagangsins .
Gamlir skólafélagar og vinnufélagar , ættingjar og kunningjar komu mjög gjarnan við í fallegu sveitinni hennar .
Hún flutti aftur til höfuðborgarinnar og sér þetta fólk aldrei .
" Vinnustaðurinn okkar " Konur , sem eru að kikna undan gestakomum , vilja ekki koma fram undir nafni .
" Það er afskaplega erfitt að ræða þetta .
Auðvitað er gaman af fá börnin eða barnabörnin í nokkra daga , eða hitta gamla vini .
En fólk áttar sig oft ekki á að þetta er ekki bara heimili okkar , heldur líka vinnustaður .
Við getum ekki vakað langt fram á nótt með gestum og annast allar þeirra þarfir , um leið og við sinnum búskapnum .
Stundum finnst mér eins og gestirnir haldi að hér sé svo lítið við að vera , að við hljótum að taka allri tilbreytingu fagnandi .
" Og ekki gengur vel að fá gestina til að leggja hönd á plóg .
" Einu sinni fékk maðurinn minn gest til að aðstoða sig aðeins við bústörfin .
Sá kvaðst hins vegar ekki geta eytt miklum tíma í verkið , enda væri hann í fríi með fjölskyldunni .
" Erfitt að vísa fólki frá Kona segir erfitt að berjast gegn þessari ásókn , án þess að það verði túlkað sem leiðindi .
" Það er afskaplega erfitt , þegar fólk er komið hingað heim á tún og við sitjum jafnvel við matarborðið , að standast það að bjóða fólki að borða með okkur .
Við viljum vera gestrisin , en þetta er bara svo mikill átroðningur oft .
" Auðvitað eru undantekningar frá reglunni ; gestir sem koma með mat með sér , sjá um að elda ofan í sig og gestgjafa sína og gæta þess að kaupa mjólk , brauð , klósettpappír og annað slíkt og koma með eigin handklæði og sængurföt , svo gestgjafarnir þurfi ekki að láta þvottavélina ganga dögum saman eftir að þeir hverfa á brott .
Og taka til hendinni við ýmis bústörf , til að létta undir með húsráðendum .
Konur í sveitum segja slíka draumagesti hins vegar til muna færri en þá , sem líta á sveitaheimilið sem lúxushótel .
Hér er sífellt vísað til kvenna , enda eru viðmælendur kvenkyns og sammála um að hitinn og þunginn af gestamóttökunni falli á þær .
" Maðurinn minn sinnir vissulega gestunum , en hann er þá úti við , að stússa með þeim við hestana eða gera annað skemmtilegt .
Á meðan er ég í eldhúsinu eða með tuskuna á lofti .
" Ekki gisting í borginni Einn viðmælandi segir , að í eina tíð hafi þótt sjálfsagt að fólk utan af landi gisti hjá ættingjum sínum í höfuðborginni .
Hún kveðst þá hafa fengið sig fullsadda á flatsængum um öll gólf á haustin , þegar ættingjarnir komu í bæinn að kaupa skólaföt á krakkana .
" Þetta er að mestu horfið núna , fólk virðist einhvern veginn veigra sér við að gista hjá þeim sem búa í borgum og bæjum .
" Þetta rímar ágætlega við það sem konan í þorpinu sagði ; að hjá henni væri enginn gestagangur þótt konur utan þéttbýliskjarnans væru að kikna undan álaginu .
" Ég myndi aldrei fara til Reykjavíkur og setjast upp hjá ættingjum , vinum eða kunningjum heila helgi , hvað þá lengur , " segir viðmælandi .
" En þetta sama fólk hikar ekkert við að koma til mín í sveitasæluna .
Sú sveitasæla þeirra er ekki lengur mín sveitasæla .
Ég er farin að bíða eftir að veður versni , þá á fólk ekki eins greiða leið til okkar .
" 