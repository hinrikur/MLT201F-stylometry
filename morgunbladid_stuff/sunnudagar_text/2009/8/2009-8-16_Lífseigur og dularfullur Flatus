Eftir Ingvar Örn Ingvarsson ingvarorn@mbl.is Í LÍTILLI malarnámu í hlíðum Esjunnar stendur skjólveggur sem líklega er ætlað að verja farartæki fyrir sandfoki úr námunni .
Í fjöldamörg ár hefur þessi veggur verið skotmark veggjakrotara og eitt veggjakrotið hefur verið alveg einstaklega lífseigt – á vegginn hefur verið skrifað , líklega allar götur frá 1991 , " Flatus " , með einfaldri skrift og stundum hefur mátt sjá lengri útgáfur veggjakrotsins .
Þar sem stór hluti þjóðarinnar fer um þennan veg eða hefur líklega farið um hann annað slagið síðan 1991 , má búast við því að mjög margir hafi velt fyrir sér hvað þetta veggjakrot á eiginlega að þýða .
Einnig hafa örugglega margir velt því fyrir sér hvernig í ósköpunum stendur á því að jafnharðan og málað er yfir veggjakrotið , er það komið aftur á vegginn .
Gátan verður ekki leyst hér og nú því þrátt fyrir talsverða eftirgrennslan hefur ekki tekist að finna áreiðanlega skýringu á fyrirbærinu .
Einhverju ljósi verður varpað á málið í þeirri von að fleiri vísbendingar kunni að finnast í framtíðinni .
Flatus eða Flatlús ? Það hafa margir hváð þegar ekið er þessa leið og hafa sögur heyrst af algengum mislestri því margir telja að á veggnum standi " Flatlús lifir ! " Slíkar upphrópanir í bíl , t.d. á leið suður eftir verslunarmannahelgi geta valdið talsverðu uppnámi á meðal farþega , að sögn viðmælanda .
Margt bendir þó til þess að ákveðið ferli hafi átt sér stað á vegg malarnámunnar , í það minnsta frá 1991 .
Í byrjun á að hafa staðið Flatus á veggnum .
Flatus er latína yfir iðragas og segir ein lífseigasta sagan að strákar á ferðalagi að norðan hafi krotað orðið á vegginn , mögulega fyrir árið 1991 og jafnvel svo snemma sem 1988 .
Síðan hafi einhver grallarinn málað " L " inn á milli og kommu yfir ú-ið þannig að þar hafi þá staðið Flatlús .
Eftir því sem næst verður komist var síðar málið yfir veggjakrotið en þá leið ekki á löngu þangað til búið var að mála " Flatus lifir " , væntanlega með vísun í að ekki sé nóg að mála yfir Flatus til að gera út af við hann .
Margsinnis hefur verið málað yfir vegginn og í einni útgáfunni stóð því " Flatus lifir enn " og í enn annarri " Flatus snýr aftur " .
Þá má benda á hið augljósa að oft hefur einhver látið undan freistingunni að bæta við bókstafnum L annað veifið .
Orðið Flatus finnst einnig á nokkrum stöðum fyrir norðan , á vegg blokkar í Breiðholti og ein sagan segir að strákagengi frá Akranesi hafi staðið að krotinu .
Í hnotskurn » Árni Snorrason vörubílstjóri hefur verið starfandi á svæðinu mestan sinn starfsaldur en hann segir að allt um Flatus sé mjög á reiki .
" Ég hef velt þessu mikið fyrir mér og er engu nær .
Einu sinni var málað yfir og þá kom " Flatus lifir enn , " segir Árni og hlær .
» Árni segir nokkrar sögur á kreiki um hvernig veggjakrotið er tilkomið en engin þeirra hefur fengist staðfest þrátt fyrir talsverða eftirgrennslan .
