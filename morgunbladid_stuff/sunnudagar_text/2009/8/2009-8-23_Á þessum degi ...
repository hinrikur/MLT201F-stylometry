Eldfjallið Vesúvíus , austur af Napolí á Ítalíu , lét á sér kræla 23. ágúst árið 79 .
Íbúar í nágrenninu kipptu sér reyndar ekkert upp við jarðskjálfta , enda voru þeir alltíðir .
Þeir furðuðu sig hins vegar á að í byrjun mánaðarins hafði vatn tekið að þverra á svæðinu .
Hver brunnurinn á eftir öðrum þornaði upp .
Daginn eftir , 24. ágúst , hófst gríðarlegt sprengigos í fjallinu , sem lagði nálægðar byggðir í rúst .
10 til 25 þúsund manns fórust .
Bærinn Pompei grófst í ösku og gjall , sem og Herculaneum .
Þeir voru síðar grafnir upp og þá birtist fólki ótrúlega skýr mynd af lífi fólksins fyrir hartnær tveimur árþúsundum .
23. ágúst var dagur guðsins Vúlkans .
Rómverjar sögðu hann guð eldsins , þar á meðal eldfjalla .
Einu sinni á ári , 23. ágúst , voru honum færðar fórnir .
Stærsti helgidómur hans var í Róm og er talinn hafa verið reistur um 800 f. Krist .
Engar sögur fara af þeim fórnum sem Vúlkani voru færðar 23. ágúst 79 .
En af einhverjum ástæðum reiddist guðinn og lét Vesúvíus spúa eldi og eimyrju .
Á aðeins 19 klukkustundum spúði eldfjallið fjórum rúmkílómetrum af ösku og gjalli yfir landsvæðið suður og suðaustur af eldgígnum .
Gjóskan sem lagðist yfir Pompei náði þriggja metra dýpt .
Til er frásögn Plinys hins yngri á atburðunum , en hann var staddur 35 kílómetra frá gosinu .
Hann lýsti gossúlunni svo : " Ég get ekki gefið nákvæmari lýsingu á henni en að líkja henni við furutré , því hún reis hátt upp í loftið eins og breiður trjástofn og dreifðist efst eins og í greinar ...
Sums staðar var hún björt , annars staðar dekkri og flekkótt , enda uppfull af jarðvegi og glóð .
" Gosskýið ruddist svo niður hlíðar fjallsins og eitrað gas eyddi öllu lífi sem fyrir varð .
Skýið var um 850 gráðu heitt þegar það ruddist upp úr gígnum og um 350 gráður þegar það náði til byggða .
Eldfjallið hefur margsinnis gosið á síðustu tvö þúsund árum , síðast árið 1944 .
Þessi gos hafa hins vegar ekki verið jafn mikil og gosið árið 79 og fjarri því að hafa jafn skelfilegar afleiðingar .
Vesúvíus er hins vegar enn afar ógnvekjandi , enda búa um þrjár milljónir manna við rætur eldfjallsins .
rsv@mbl.is 