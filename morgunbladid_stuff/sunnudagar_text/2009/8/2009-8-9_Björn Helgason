Björn Helgason fæddist í Hnausakoti í Austurárdal í Miðfirði í V-Hún. , 4. júlí 1921 .
Hann lést á líknardeild Landspítalans , Landakoti , 25. júlí síðastliðinn og fór útför hans fram frá Bústaðakirkju 31. júlí .
Afi , okkur systkinin langar að minnast þess góða tíma sem við áttum saman í nokkrum orðum .
Þú varst alltaf svo jákvæður og glaður og sýndir öllu í kringum þig áhuga .
Það var sama hvort það var internetið , sem þú spurðir ófárra spurninga um , snjóbretti eða bara heimsmálin .
Alltaf var jafn gaman að tala við þig .
Jákvæðari mann er varla hægt að hugsa sér .
Þú sást bara það jákvæða , neikvæðni átti aldrei upp pallborðið hjá þér .
Það var því alltaf einstaklega gott að vera í kringum þig .
Öll minnumst við þess að það hafi alltaf verið nóg um að vera heima hjá ykkur ömmu , og aldrei var langt í grínið og hláturinn .
Sérstaklega minnumst við þess með hlýju að hafa spilað lönguvitleysu og olsen olsen við þig í tíma og ótíma .
Í gegnum tíðina höfum við gert svo margt saman í Hæðargarði .
Farið með þér upp á háaloft að smíða , malað brauð til þess að gefa fuglunum í garðinum eða leikið þar badminton .
Núna virðist þessi tími vera töfrum gæddur .
Í lokin varstu orðinn þreyttur og máttfarinn en samt var alltaf gott að koma í heimsókn til þín , þú barst þig alltaf vel þrátt fyrir veikindin .
Þú sagðist vera alveg sáttur við að fara og að þú værir ánægður með lífið .
Þú sagðir að það hefði verið þín gæfa að hafa alltaf tekið tillit til annarra í lífinu .
Í tengslum við það sagðir þú sögu af því þegar þú hafðir eitt sinn verið að kaupa efni í eldhúsið .
Þú varst að kaupa fyrir þónokkra upphæð og þegar kom að því að borga hafði afgreiðslumaðurinn gefið þér óumbeðinn 10% afslátt .
Þegar þú spurðir hvers vegna sagði hann að þú hefðir eitt sinn gefið sér afslátt í Húsasmiðjunni .
Þetta gladdi þig , að góðvild skili sér að lokum .
Bjössafi , það voru forréttindi að hafa þekkt þig , það var svo margt sem þú kenndir okkur sem situr nú eftir .
Það var alltaf gaman að koma og heimsækja ykkur ömmu í Hæðargarðinn sem hefur verið fjölskylduathvarf eins lengi og við munum eftir .
Við erum sammála þér hversu mikilvægt það er að fjölskyldan standi saman .
Þó að þú sért nú farinn er gott til þess að vita að þú lifir áfram í afkomendum þínum .
Með söknuði , Þórarinn Örn , Halldór Haukur , Andrés Ásgeir , Jóhanna Kristín .
Það er þungbært að skrifa minningarorð um Björn Helgason , afa okkar .
Þó að við höfum vitað að hverju stefndi í nokkurn tíma , þá er ekki hægt að búa sig undir þann söknuð sem upp kemur við andlátið .
Upp úr stendur hversu lánsamar við höfum verið að eiga slíkan afa .
Við vorum elstar í hópi barnabarnanna sem blessunarlega urðu mörg og hafa nú einnig eignast góðan hóp barna .
Afi naut þess mjög að vera í félagsskap barna , okkar þegar við vorum ungar , hinna barnabarnanna og síðar langafabarnanna sinna .
Hann var tillitssamur og skemmtilegur félagi okkar allra , sagði sögur , fór með kvæði og gaf sér tíma til að hlusta vel á það sem hvert og eitt barn hafði að segja .
Hann hafði áhuga á fólki og menningu þess og lífi , hvað fólk gerði og hvers það naut .
Hann sjálfur kaus fyrst og fremst einfaldleika og virðingu við fólk .
Hann naut tónlistar , sögu , sköpunar við smíði og sauma og tengdi þá iðju við menningararfleið okkar Íslendinga og æskuár sín í Miðfirðinum , tíma sem var .
Hann lifði mestu þjóðfélagsbreytingar sem hafa orðið á Íslandi á einni mannsævi .
Hann ólst upp fyrstu árin í torfbæ í Miðfirðinum , gekk í sauðskinnsskóm , vann sem vinnumaður , fór til mennta til Reykjavíkur og réðst til skrifstofustarfa hjá Brynju en varð síðar einn allra fyrsti starfsmaður Húsasmiðjunnar við stofnun hennar .
Þar lauk hann starfsævi sinni á tölvuöld .
Varla má búast við viðlíka breytingum á þjóðfélagsháttum á ævi okkar barnabarnanna .
Það er þó okkar einlæga von að við getum nálgast lífið á jafn rólegan og áhugasaman hátt og afi okkar gerði svo fallega .
Það var einstakt að fá að njóta samverunnar með honum , væntumþykjunnar sem hann lét í té , gamanseminnar og góðmennskunnar .
Söknuður okkar er og verður mikill .
Þar sem blóm í laufalautum ljúfu máli saman tala sem að ást og angur skilja , – blágresi og burknar grannir , brönugrös og músareyra , ljósberi og lækjarstjarna , litlar fjólur , æruprísar , gullmura og gleym-mér-eigi ? vildi ég mega minnast þín .
Hulda ( Unnur B. Bjarklind .
) Inga Björg Hjaltadóttir og Ása Guðrún Kristjánsdóttir .
Fyrir nokkrum dögum hlustaði ég á afa minn fara með ljóðabálk af innlifun , með hrifningu og eftir minni .
Þrátt fyrir að líkamlegt þrek væri að þrotum komið var afi sjálfum sér líkur : glaðlegur , áhugasamur , fróður , umhyggjusamur , minnugur og ræðinn .
Samtöl við afa einkenndust af einlægum áhuga hans á öllu mögulegu , gamansemi og miðlun á hans miklu reynslu og þekkingu .
Ég er stolt af og þakklát fyrir að tilheyra stórri og samheldinni fjölskyldu þeirra Björns Helgasonar og eiginkonu hans , Jóhönnu Bjargar Hjaltadóttur .
Minning hans lifir .
Orka þér entist aldur tveggja manna að vinna stórt og vinna rétt .
Vitur og vinsæll varstu til heiðurs í þinni byggð og þinni stétt .
Höfðingi héraðs , hátt þín minning standi , ávaxtist hjá oss þitt ævistarf .
Þjóðrækni , manndáð , þol og tryggð í raunum þitt dæmi gefi oss í arf .
( Einar Benediktsson .
) Ólöf Birna Kristjánsdóttir .
Fyrir nokkrum árum þegar ég og frændur mínir lögðum hellur í garðinum hjá ömmu og afa í Hæðó gat afi ekki hjálpað okkur eins mikið og hann vildi .
Hann var orðinn of gamall til þess .
Við frændurnir höfðum gaman af framkvæmdinni og því að geta endurbætt garðinn sem við höfðum allir leikið okkur í síðan við vorum smástrákar .
Þegar hellulögnin var tilbúin sagði afi að sér hefðu fundist það forréttindi að fá að fylgjast með okkur ungu mönnunum vinna .
Sjálfur lít ég á það sem forréttindi að hafa átt afa sem var svo jákvæður og þakklátur fyrir það sem lífið hafði gefið honum .
Bjössi afi er og verður mín fyrirmynd .
Matthías Kristjánsson .
Ferð þín er hafin .
Fjarlægjast heimatún .
Nú fylgir þú vötnum sem falla til nýrra staða .
Og sjónhringar nýir sindra þér fyrir augum .
( Hannes Pétursson .
) Kær frændi , Björn föðurbróðir minn , hefur nú kvatt þetta tilverustig .
Það var alltaf góð tilfinning að svara símanum og heyra rödd hans djúpa og hljómmikla segja " Guðný mín " með þessum sérstaka tóni sem bar með sér svo mikla hlýju og umhyggju .
Minnti mig alltaf á rödd föður míns .
Björn var 12 árum yngri en pabbi en á milli þeirra var alla tíð náið samband .
Þeir bræður höfðu alltaf gaman af að hittast og spjalla um alla heima og geima , gamla tíma og nýja .
Voru svo heppnir að halda einstöku minni til æviloka .
Nú hafa orðið fagnaðarfundir og ég sé þá fyrir mér rölta saman um grænar grundir himnaríkis .
Björn og Jóhanna í Hæðargarði áttu að baki 65 ára hjónaband .
Samhent og samrýnd leiddust þau lífsins veg .
Það var eftirsóknarvert að koma í Hæðargarð .
Hægt að loka úti ys og þys hversdagsins og njóta augnabliksins í návist þeirra hjóna , ræða málefni líðandi stundar eða fá sögur af liðnum tíma , um ætt okkar og uppruna úr Miðfirði og Borgarfirði .
Þar miðlaði Björn úr óþrjótandi fræðslubrunni .
Hafði upplifað tímana tvenna frá því að systkinin átta voru að alast upp í Hnausakoti .
Síðan var sest að kaffiborði og ævinlega boðið upp á heimabakaðar kræsingar .
Í hverri heimsókn var líka hægt að skoða nýtt handverk og á sumrin garðinn sem benti frekar til suðrænni landa en Íslands .
Á þessu heimili var efnishyggja nútímans , græðgi og auðsöfnun ekki mikils metin .
Heimasætunum í Birkigrund sýndi Björn einlægan áhuga og fagnaði með okkur öllum þeirra áföngum .
Hann náði vel til barna og unglinga , talaði við þau með virðingu sem væru þau fullorðin .
Eitt er víst í þessum heimi að ævin tekur enda og nú er komið að leiðarlokum .
Í lífinu ferðast þær saman sorgin og gleðin .
Þegar náinn ættingi deyr fyllist hugur okkar af gleðilegum minningum sem verða með tímanum sorginni yfirsterkari .
Björn tók veikindum sínum af fullkomnu æðruleysi .
Hélt sínum sérstaka persónuleika og ekki síst kímnigáfunni til síðasta dags .
Umvafinn fjölskyldunni allan tímann á spítalanum .
Samtöl okkar verða ekki fleiri .
Röddin er þögnuð .
Ég vil þakka alúð og hlýhug sem Björn frændi sýndi mér og minni fjölskyldu alla tíð .
Við kveðjum með söknuði og hryggð í huga en jafnframt þakklæti fyrir allar samverustundirnar .
Vottum Jóhönnu og fjölskyldu dýpstu samúð .
Missir ykkar er mikill .
Svíður í sárum , sorg drúpir höfði , góður er genginn á braut .
Minningar mildar mýkja og lýsa og leggja líkn við þraut .
( Hörður Zóphaníasson .
) Guðný Margrét Ólafsdóttir og fjölskylda .
Kær frændi , sannur vinur , Björn Helgason er fallinn frá .
Svo langt sem ég man bar ég mikla virðingu fyrir frænda mínum Birni .
Það var mannbætandi að koma til þeirra hjóna , Björns og Jóhönnu Hjaltadóttur .
Björn og Jóhanna voru þau ætíð nefnd í sama orðinu á mínu bernskuheimili og hélst það til síðustu stundar .
Mér leið ætíð miklu betur eftir að hafa sótt þau heim .
Heimilið þeirra var sannkallað menningarheimili .
Björn völundur mikill .
Smíðagripir hans prýða heimilið samofið listahannyrðum Jóhönnu .
Stærstu og bestu eiginleikar Björns voru orðheldni og heiðarleiki í starfi sem og í leik .
Björn var talnaglöggur með afbrigðum , hafði fallega rithönd svo af bar og var afar góður stílisti .
Að lokum vil ég þakka Birni móðurbróður mínum fyrir allt sem hann gerði fyrir mig og mína .
Kæra Jóhanna og fjölskylda samúðarkveðjur til ykkar .
Blessuð sé minning Björns Helgasonar .
Sveinbjörn Benediktsson .
Í dag er kvaddur mikill mannkostamaður bæði til munns og handa .
Kynni okkar og vinátta voru einlæg og kær .
Björn var yfirvegaður í orði og verki , glöggur , gjörhugull , hæverskur , yfirlætislaus og prúðmenni í fremsta máta .
Jafnaðarlega var hann fremur fátalaður en orð hans þurftu engan tryggingastimpil .
Þau stóðu áreiðanleg og traust eins og þau voru töluð , svo sem hann var og sjálfur .
Greiðvikinn var hann , hjálpsamur , örlátur og ráðhollur .
Hann var vel lesinn og fróður – ekki hvað sízt um þjóðar- og búskaparhætti , glaður í samræðum , skemmtilegur og hnyttinn .
Hagleiksmaður var Björn í fremsta máta – smíðisgripir hans listasmíði svo af ber .
Þó að ekki léti hann bera mikið á var hann vel hagmæltur og þar kom yfirvegun hans og glöggskyggni skýrt fram .
Að kynnast honum og eiga að góðvini voru forréttindi sem ég met mikils .
Því kveð ég hann með söknuði , þakklæti og djúpri virðingu .
Kæra Jóhanna og allir ástvinirnir .
Við vottum ykkur innilegustu samúð .
Guð blessi ykkur .
Sólveig og Jón Hjörleifur Jónsson .
" Hann var sá manna , er ég vissi skjótastan að þekkja þann mann til hlítar , er hann leit í fyrsta sinn , og svo hitt að láta nálega hvern þann er leit hann í fyrsta sinn , þekkja sig til hlítar " .
Þessi orð voru sögð í minningu mikils dánumanns um miðja nítjándu öld .
Ekki get ég komist betur að orði , til að lýsa Birni Helgasyni , vini og starfsfélaga til áratuga í Húsasmiðjunni .
Hann var einstakur kostamaður , sem ljómaði af gæsku , viti og heilindum .
Ekki þekkti ég dæmi þess að fólk gengi bónleitt af fundi hans , þó að oft væru erindin vandmeðfarin .
Af yfirvegun og hyggindum fann hann ávallt ásættanlega lausn í hverju máli .
Heilindi hans og trúverðugleiki var slíkur , að enginn vék sér undan því að reyna til þrautar að efna hvert það samkomulag sem við hann var gert .
" En orðstír deyr aldregi hveim er sér góðan getur " .
Þau orð ríma við Björn Helgason .
Ég er þakklátur að hafa átt samleið með þessum öndvegismanni .
Minningin um hann mun lifa .
Ég votta Jóhönnu og fjölskyldu mína dýpstu samúð á þessari sorgarstundu .
Jón Snorrason .
