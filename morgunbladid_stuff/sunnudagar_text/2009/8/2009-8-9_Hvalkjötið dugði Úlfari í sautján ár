Eftir Ingvar Örn Ingvarsson ingvarorn@mbl.is TUTTUGU tonn af hvalkjöti dugðu veitingamanninum Úlfari Eysteinssyni í sautján ár .
Árið 1989 , þegar hvalveiðum hér við land var hætt , stóð til að flytja kjötið til Japans en vegna aðgerða grænfriðunga í höfninni í Hamborg var snúið við .
Í þremur gámum var kjöt af langreyði : rengi , gúllas og kjötstykki , sem Úlfar keypti og borgaði fyrir " eftir hendinni , " samkvæmt samkomulagi við Kristján Loftsson , forstjóra Hvals hf. " Ég var þarna bara skipaður hvalkjötssendiherra landsins því þetta kjöt úr gámnum entist í 17 ár eða þangað til við byrjuðum að veiða hrefnu aftur .
Ef þeir hefðu byrjað viku seinna að veiða hefði ég orðið uppiskroppa með hvalkjöt í fyrsta skiptið í sautján ár og það var 2006 .
" Úlfar segir áróður grænfriðunga gegn hvalveiðum ekki hafa haft þau áhrif , að vinsældir hvalkjöts hafi dvínað .
Raunar þvert á móti .
" Það hafa um 530 þúsund manns borðað hér síðan ég opnaði og sjö hafa gengið út vegna þess að það var hvalur á matseðlinum ! Þetta er ekkert annað en hávaði í fólki .
Fámennur hópur er að búa sér til eitthvað til að hrópa yfir , " segir Úlfar sem segir marga koma beint úr hvalaskoðunarferðum í mat til sín .
Hann ítrekar að hvalkjöt sé bæði hreint og hollt , frítt við lyf og hormóna .
Þetta eigi grænfriðungar að hafa í huga .
" Þeir berjast gegn kjarnorkuverum vegna mengunar en svo er ráðist á aðferðina við að skjóta hvalinn og þetta er hreinasta afurðin sem við setjum ofan í okkur .
" | 18 Í hnotskurn » Hvalkjöt er hrein afurð ; frí við lyf og hormóna .
» Tuttugu tonn af hvalkjöti dugðu Úlfari til 2006 .
» Rengi , gúllas og kjötstykki voru í gámunum .
» Sjö af 530 þúsund gestum Þriggja frakka gengu út vegna hvals á matseðli .
» Mótmæli gegn hvalveiðum ekkert annað en hávaði og hróp í fámennum hópi .
