Eftir Pétur Blöndal pebl@mbl.is " GEFIÐ ykkur tíma til að horfa á útlínur fjallanna , " segir Margrét H. Blöndal og 26 forvitin augu krakkahópsins staðnæmast við Strútsfjall .
" Þið þurfið ekkert að vera nákvæm .
Allar myndir eru fallegar sem málaðar eru í náttúrunni .
" Margrét og Ósk Vilhjálmsdóttir standa fyrir þriggja daga fjölskylduferðum á hálendið , sem farnar eru á forsendum krakkanna .
Lagt er upp með að njóta augnabliksins og náttúrunnar , til dæmis með því að mála vatnslitamyndir undir leiðsögn Margrétar .
" Góð leið til þess að dýpka skoðunina á umhverfinu er að setjast niður með blýant og vatnsliti og horfa í kringum sig – þá verður eirðin meiri hjá krökkunum , " segir Margrét .
" Aðalatriðið er að skynja umhverfið , taka eftir mismunandi lögun fjalla og sjúga í sig litina .
Svo má alltaf finna eitthvað til að lita með í sínu nánasta umhverfi .
Lítil börn hafa ekki eirð í sér til að vera með pensil .
Þess vegna bendi ég þeim á jurtir , plöntur eða blöð .
Það skiptir engu máli hvort teikningin lítur út eins og fjall .
En smám saman byrja krakkarnir að taka eftir plöntunum , mismunandi hárum á stráum .
Og tíminn stöðvast stundarkorn , sem síðar verður akkeri í minningunni .
" " Þá koma líka skyndilega tuttugu litir í ljós í mosanum , sem áður var aðeins grænn , " skýtur Ósk inn í .
" Áðan sáum við græna litinn loga eins og það væri lampi ofan í jörðinni .
Þetta skerpir sjónskynjunina og breytir viðhorfinu til náttúrunnar .
" " Veðrið hefur líka áhrif á litina , " segir Margrét .
" Fólk blessar alltaf sól og blíðu , en glampandi sól fletur út litina .
Jarðvegurinn verður svo miklu safaríkari og blæbrigðin meiri ef það er skýjað og raki .
" " Sérðu hvað ég er búinn að mála ? " spyr fjögurra ára drengur hróðugur .
" Málaðirðu með stráum , " spyr Margrét .
" Já , já , " svarar hann .
Hún beygir sig eftir geldingahnappi og réttir honum : " En þetta blóm ? Viltu prófa það ? " " Já , já .
" Eftir stundarkorn hvíslar hann í eyrað á pabba sínum : " Veistu , má ég setja þetta út í gluggann ? " Svo brosir hann undurblítt .
Krakkar í óbyggðum | 14 