ÞAÐ ER hreint ótrúlegt að horfa upp á þær auglýsingar sem birtast í blöðunum dag eftir dag um það hvað ríkisbankarnir vilja gera til að létta á íbúðarlántakendum vegna aukinnar greiðslubyrði .
Aðgerðir þeirra miðast einungis við að tryggja stöðu þeirra og láta lántakendur viðurkenna þá miklu eignaupptöku sem orðið hefur hjá þeim vegna hækkunar á höfuðstóli íbúðalána .
Hafa ber í huga að bankarnir eru í ríkiseigu og allt sem í boði er þar hlýtur að vera boðið með vitund og vilja ríkisstjórnarinnar .
Ríkisstjórnin og bankarnir geta ekki sýnt þjóðinni slíka óvirðingu sem sett er fram í auglýsingum bankanna , þau hljóta að vera með tappa í eyrunum og bundið fyrir augun , þar sem þau hlusta ekki og horfast ekki í augu við það ástand sem ríkir hjá hinum almenna borgara á Íslandi .
Á sama tíma og ríkisbankarnir keppast við að afskrifa lán og kúlulán upp á milljarða , þá er ekki hlustað á raunhæfa lausn vegna slæmrar stöðu heimilanna í landinu um að afskrifa óraunhæfa hækkun á höfuðstóli íbúðarlána , eins og margoft hefur komið fram hjá Hagsmunasamtökum heimilanna .
Fólk ætti kannski að taka út sparnað sinn úr ríkisbönkunum til þess að mark sé tekið á kröfum þess .
Hinn almenni borgari fer fram á að gerð verði leiðrétting á höfuðstóli íbúðarlána með niðurfellingu áfallinnar vísitölu frá 1. janúar 2008 og vístala lánanna afnumin í framhaldi af því .
Hvað varðar gengistryggðu íbúðarlánin þarf að finna sambærilega lausn á þeim .
Það á jafnt yfir alla að ganga .
Leiðréttinguna þarf að framkvæma meðan bankarnir eru í ríkiseigu .
Það þekkist ekki að íbúðarlán séu vísitölubundin í löndum innan ESB .
Ríkisstjórnin og Alþingi hefur það verkefni að vinna fyrir fólkið í landinu , til þess eru þau kosin , en ekki að vinna að draumaverkefnum einstakra flokka .
Hagsmunir almennings hljóta að eiga að hafa forgang .
Það sem almenningur í þessu landi þarf að þola af völdum þessarar ríkisstjórnar er stórkostleg eignaupptaka , stórhækkaðar skattaálögur , elli- og örorkulífeyrisþegar hafa orðið fyrir mikilli skerðingu og geta vart dregið fram lífið .
Það var hreint ótrúlegt að hlusta á málflutning félagsmálaráðherra í fjölmiðlum þar sem hann vísar á bug niðurfellingu á þeirri hækkun sem orðið hefur á höfuðstóli íbúðalána frá 1. janúar 2008 .
Allur þungi þessarar ríkisstjórnar hefur farið í að knýja fram á Alþingi heimild til umsóknar um aðildarviðræður um inngöngu í ESB og ríkisábyrgð vegna Icesave-samningsins sem er mjög umdeildur .
Í samfélaginu eru mjög skiptar skoðanir vegna beggja þessara mála .
Icesave-málið er tilkomið vegna glæframennsku aðaleigenda Landsbankans , bankastjóra og stjórnar bankans .
Þjóðin á ekki að taka ábyrgð á þessari glæframennsku , þeir sem stofnuðu til glæpsins eiga að bera ábyrgð á honum .
Eva Joly skrifaði frábæra grein í Morgunblaðið sl. laugardag og á hún þakkir skildar fyrir að koma málstað þjóðarinnar á framfæri í fleiri löndum , þar sem hún sýnir fram á að við erum beitt ofbeldi .
Vonandi á hún eftir að halda merkjum okkar á lofti sem lengst .
Ef ríkisstjórnin hlustar ekki á ákall heimilanna í landinu verður skálmöld á Íslandi áður en langt um líður .
Höfundur er fv. markaðs- og sölustjóri .
