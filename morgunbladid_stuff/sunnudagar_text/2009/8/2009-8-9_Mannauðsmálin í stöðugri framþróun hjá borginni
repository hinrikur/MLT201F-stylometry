Eftir Ásgeir Ingvarsson asgeiri@mbl.is " UNDANFARIN fimm ár höfum við framkvæmt árlega samræmda viðhorfskönnun meðal allra starfsmanna Reykjavíkurborgar , " segir Hallur Páll Jónsson , mannauðsstjóri Reykjavíkurborgar , en niðurstöður nýjustu viðhorfskönnunarinnar eru þær bestu til þessa .
" Með hverju árinu könnum við fleiri þætti og úrvinnslan verður sömuleiðis ítarlegri .
Niðurstöðunum fylgjum við eftir með starfsmannastjórum og sviðsstjórum fagsviða og stjórnendur grípa til aðgerða til að styrkja það sem vel er gert og bæta það sem betur má fara .
" Hjá Reykjavíkurborg starfa tæplega 8.000 manns og eru rösklega þrír fjórðu starfsmanna konur en tæplega fjórðungur eru karlar .
" Starfsfólk borgarinnar vinnur mjög fjölbreytt störf og veitir borgarbúum mikilvæga þjónustu , allt frá bernsku til efri ára , " útskýrir Hallur .
" Niðurstöður viðhorfskönnunarinnar eru misjafnar eftir sviðum og einstaka vinnustöðum , en sem árangursmæling á mannauðsmál Reykjavíkurborgar er þróunin mjög jákvæð .
" Könnunin er , eins og fyrr segir , gerð árlega og fór síðast fram í mars og apríl , en niðurstöður er verið að kynna nú .
Spurt er um 50 atriði sem eru mikilvæg í starfsmannastefnu Reykjavíkurborgar : " Um langt árabil hefur borgin lagt áherslu á stefnumiðaða stjórnun , og höfum við skilgreint þrjá lykilárangursþætti í mannauðsmálum : að eiga hæfa og áhugasama starfsmenn , stunda árangursríka stjórnunarhætti , og skapa hvetjandi og jákvætt umhverfi , " segir Hallur .
" Þessir þrír þættir eru forsenda þess að við getum veitt árangursríka þjónustu og skilvirka stjórnsýslu og þannig bæði mætt þörfum borgarbúa og nýtt það fjármagn sem er til ráðstöfunar á hagkvæman og markvissan hátt .
" Traust og góður andi Meðal niðurstaðna viðhorfskönnunarinnar í ár má nefna að 90% starfsmanna telja sig á heildina litið vera ánægða í starfi og 87% telja góðan starfsanda vera á sínum vinnustað .
" Við sjáum líka að 86% bera traust til næsta yfirmanns , 89% eru stoltir af starfi sínu og 83% telja vinnustaðinn hafa góða ímynd , " segir Hallur .
" Við höfum borið niðurstöður okkar rannsóknar saman við viðhorfskannanir hjá höfuðborgum hinna Norðurlandanna og fleirri stærri aðilum og erum ánægð samanburðinn .
" Þennan árangur þakkar Hallur ekki síst því hversu góðar upplýsingar viðhorfskönnunin veitir um hvað er verið að gera vel og hvar skórinn kreppir .
" Við sjáum til dæmis í könnuninni nú að aðeins 66% svarenda telja upplýsingastreymi vera gott og teljum við okkur geta náð mun betri árangri hvað það varðar .
Þetta verður eitt af áhersluatriðunum í því starfi sem unnið verður fram að næstu könnun að ári , " segir hann .
" Sömuleiðis sjáum við að 65% starfsmanna telja sig hafa fengið tækifæri til starfsþróunar á síðustu 12 mánuðum , en það þykir okkur vera of lágt hlutfall og verður á næstu 12 mánuðum reynt að bæta þar úr .
" Aðspurður segir Hallur viðhorfskönnunina ekki dýra : " Könnunin kostar okkur fyrst og fremst vinnu enda framkvæmd af okkar sérfræðingum , " segir hann .
" Reynslan sýnir okkur hins vegar að ávinningurinn er mikill , því könnunin er gott mælitæki og hvetur okkur til að ná stöðugt betri árangri í mannauðsmálum .
" Í hnotskurn » Könnunin mælir um 50 þætti sem varða starfsmannastefnu borgarinnar , s.s. stjórnunarhætti og starfsánægju » Farið er vandlega yfir niðurstöður könnunarinnar ár hvert og leitað leiða til að bæta það sem bæta þarf og halda áfram á sömu braut þar sem vel gengur » Könnunin hefur verið framkvæmd með þessum hætti í fimm ár , og eru niðurstöðurnar nú þær bestu til þessa .
Árangurinn er með því besta sem mælist hjá norrænum borgum » Niðurstöðurnar nú gefa til kynna að bæta þurfi upplýsingastreymi og tækifæri til starfsþróunar , og verða það áhersluþættir næsta árið 