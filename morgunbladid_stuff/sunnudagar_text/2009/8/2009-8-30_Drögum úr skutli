ÞEGAR skólarnir hefjast á haustin er að mörgu að hyggja og eitt af því er hvernig börnin ferðast til og frá skóla .
Sú þróun hefur orðið á allra síðustu árum að foreldrar skutli börnum sínum í skólann í auknum mæli enda eru þeir yfirleitt sjálfir á leið til vinnu á sama tíma .
Mikið umferðaröngþveiti myndast oft við skólana í upphafi skóladags sem getur skapað slysahættu og hefur í för með sér töluverða mengun .
Til að koma í veg fyrir þetta umferðaröngþveiti og draga úr slysahættu þurfa enn fleiri foreldrar að leggjast á árarnar og hvetja börnin sín til að ganga eða hjóla í skólann .
Þeir sem ekki eiga annan kost en að aka börnum sínum ættu að koma sér upp skiptikeyrslu við aðra foreldra en þannig getum við dregið úr akandi umferð við skólana .
Það skiptir miklu máli að foreldrar hvetji börnin sín til að ganga eða hjóla í skólann því þannig getum við haft áhrif á aukna hreyfingu barnanna og komið í veg fyrir ýmsa heilsufarslega kvilla sem eru afleiðingar hreyfingaleysis .
Þá getur þetta orðið ein mesta gæðastund fyrir barnið og foreldrana þar sem gefst tími til að spjalla og foreldrið farið auk þess yfir helstu umferðarreglur og öryggi í leiðinni .
Fyrir eldri börnin sem ekki þurfa að fara í fylgd með fullorðnum geta skapast jákvæð félagsleg tengsl við skólafélagana og aukin hreyfing orðið liður í hollari lífsháttum til framtíðar .
Síðast en ekki síst koma börnin glaðari og hressari í skólann eftir holla hreyfingu og útivist í morgunsárið og njóta þar með skóladagsins betur .
MARTA GUÐJÓNSDÓTTIR , varaborgarfulltrúi og situr í menntaráði Reykjavíkur .
Frá Mörtu Guðjónsdóttur : 