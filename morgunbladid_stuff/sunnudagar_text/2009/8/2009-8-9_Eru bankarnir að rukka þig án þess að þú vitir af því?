FLESTIR hafa eflaust tekið eftir því að nú eru viðskiptavinir bankanna hættir að fá reikningsyfirlitin sín borin inn um lúguna , en eiga í stað þess að nálgast þau rafrænt í heimabankanum .
Þetta kann að hljóma hentugt , en böggull fylgir þó þessu skammrifi því hver einasti rafseðill kostar viðskiptavini peninga .
Kaupþing rukkar t.d. um 45 krónur .
Hvort sem þú vilt hafa aðgang að yfirlitinu eða ekki er þér gert að borga þessar 45 krónur fyrir hvern einasta reikning sem birtist sem rafrænt skjal .
Safnast þegar saman kemur og þá ekki síst á samdráttartímum .
Þó þeir , sem eiga tölvu og heimabanka , séu rukkaðir gegn vilja sínum , er enn verr komið fyrir þeim sem ekki hafa aðgang að slíku .
Eldra fólk , sem dæmi , fær nú ekki yfirlitin sín send heim og getur því ekki lengur fylgst með hreyfingu á reikningnum sínum .
Ef óprúttinn aðili kæmist yfir debetkort þeirra eða reikningsupplýsingar yrðu þau einskis vör fyrr en þau færu næst í bankann og óskuðu eftir stöðunni á reikningnum .
Margir þessara einstaklinga eiga hins vegar erfitt með að fara ferða sinna og því getur liðið langur tími uns þetta er uppgötvað .
Svo ekki sé talað um öll þau óþægindi sem fylgja því að geta ekki fylgst með stöðunni á reikningnum sínum .
Lengi vel var boðið upp á bankabækur í bönkunum , en með þeim gátu viðskiptavinirnir látið skrifa úttektir , innlagnir og stöðu inn í bókina og því haft enn meiri gætur á allri hreyfingu á reikningnum .
Nú eru þær hættar að vera í tísku og því geta þeir viðskiptavinir sem vilja nýta sér þessa annars einföldu þjónustu ekki látið skrifa í bækurnar sínar .
Er litið svo á að eingöngu eldra fólkið hafi áhuga á þessari þjónustu og ekki sé ástæða til að koma til móts við þarfir þess því þau eru sein til að kvarta eða mótmæla , annað en við hin .
Þetta er hið mesta misrétti og ég skora á bankana að taka upp þessa þjónustu aftur .
Sá banki sem dustar rykið af bókastimpilvélinni sinni og byrjar að senda reikninga heim fyrir þá sem það vilja verður sá banki sem eldra fólkið færir sig til .
Bankastjórar , takið þetta til ykkar .
Þið hafið völdin til að auka viðskipti við ykkar banka án þess að þurfa að kosta miklu til .
Það þarf ekki nema eitt útibú sem býður upp á þessa þjónustu og þið mynduð með því gleðja mörg hjörtu og gera bankaviðskipti heldri viðskiptavina ykkar betri og auðveldari .
Höfundur er háskólanemi .
