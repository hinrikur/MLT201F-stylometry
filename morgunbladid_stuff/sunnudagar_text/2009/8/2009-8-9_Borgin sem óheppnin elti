Eftir Ragnar Halldórsson Þú brunar í sólgulum sporvagni að núllpunkti allra vegalengda Ungverjalands – undir Kastalahæð hjá Dóná sem greinir Búda frá Pest .
Hungruð ljón á Keðjubrú opna steypt gin sín þegar þau sjá þig .
Og meinfýsinn , forn koparörn við konungshöllina gýtur á þig auga , ýfir fjaðrirnar og mundar sverðið .
Þú ert í París austursins – Búdapest .
Konunglega tötralegu Habsborgaraborginni gömlu með sinn hlédræga persónuleika , harmrænu sögu og takmarkalausu , hégómlegu fegurð undir hrjúfu , óhreinu yfirborðinu .
Þú ert í tíma sem er ekki til : Miðöldum miðjum .
Ekkert minnir lengur á villta vestrið nema föt og farartæki Ungverja – og þegar þú snýrð þér við : I ' m lovin ' it .
Þjáning í þúsund ár Þúsund augu mæta þér neðanjarðar þar sem tíminn stóð í stað , undir borginni , í metro .
Andlit sem kölluðu þennan heimshluta heimili sitt þegar járntjaldið blakti eins og blóðug stálleiktjöld í ofbeldisfullu leikhúsi veraldarleiksviðsins .
Dimmt augnaráð fólksins , kynþokkafullar kvenlegar línur , kolsvart hár og svargrá augu sem horfa á þig úr óvæntri átt : " Það er erfitt að vera hamingjusamur og fagna ef þú þjáist svona oft á þúsund árum , " segir Darinka Kern , 28 ára laganemi á 4. ári við kaþólska háskólann Pázmány Péter í Búdapest , þegar lestarvagninn skröltir af stað með alþýðuna inn eftir sólarlausum göngum gamla alþýðulýðveldisins .
" Við erum hugarfarslega tætt vegna sögunnar , hrist og brotin .
Gátum aldrei blómstrað .
Ekki vegna veikleika , " segir hún og hækkar róminn , " heldur af landfræðilegri legu og vegna rangra pólitískra ákvarðana .
" Skugga bregður á andlit hennar .
" Ég nenni að vera hérna því menntun er mjög góð , " heldur hún áfram .
" En það skiptir engu hvern þú kýst .
Loforð .
Loftbólur .
Eftir 1990 er kosið á fjögurra ára fresti en okkur finnst árangurinn ósýnilegur .
Allir þrá völd .
Lofa paradís á jörð .
Hvers vegna er fjárhagurinn ennþá í rúst , skattar háir , gengið lágt .
Hvert fara peningarnir ? Árið 2000 var ég með sömu tekjur og gat sparað en ekki núna .
Fólk er úrvinda .
Missir alla von .
Klárasta fólkið flýr .
Alveg eins og á kommúnistatímanum .
" Dökk augu hennar glóa við tilhugsunina .
Saga óheppni " Saga okkar er saga óheppni .
Landinu var tvisvar rústað af Mongólum á 13. öld , sem herjuðu , stálu öllu og þeystu burt .
Við þurftum að þola tvær árásir frá Tyrkjum , sem komu á 15. öld og hreiðruðu um sig í 140 ár , mitt í austurríska Habsborgarveldinu .
Eugene prins af Savoy svældi þá loksins út ásamt herjum Leópolds I. páfa .
Óheppnin elti okkur í báðum styrjöldunum .
Við misstum 2/3 af landinu eftir fyrra stríð , stóran hluta Króatíu , hálfa Rúmeníu – Transylvaníu , stóran hluta Serbíu og Bosníu , Slóvakíu og Úkraínu .
Fíflin skrifuðu bara undir möglunarlaust .
Eftir nokkur hamingjuár stóðum við því miður með Þýskalandi og Ítalíu í seinna stríði því Hitler lofaði okkur öllu til baka .
En við töpuðum og kommúnisminn gleypti okkur , " bætir hún við og heldur um eyrun um leið og lestarlengjan hemlar með ískri undir miðborginni .
Þá hljómar rafræn tónlist og í taktinum mætast tvö chic : Austur-evrópskt kommúnista- chic Búdapest og vestrænt chic tísku og tónlistar .
Betlandi börn og svöng gamalmenni hreyfa sig með ásamt glansandi mannmergðinni þegar sólin tekur mót sálum á leið upp mót lífinu við aðalkrossgötur Pest : Oktogon við Andrássy-breiðgötu .
" Ég er þreytt , " segir Darinka óánægð þegar glæsilegt tákn borgaralegrar siðmenntunar í barokk- og ný-renaissance-stíl sýnir sig með styttur 16 tónskálda á þakinu og tvær berbrjósta kvensfinxstyttur til beggja hliða – óperuhúsið í Búdapest .
Óperan var vígð 1884 og er sögð hafa kostað Franz Jósef Habsborgarkeisara eina milljón forintna í gulli .
Á henni birtast fjórar forngrískar gyðjur sem tylla sér á tá : Gamanleikgyðjan Talía , Eratía – verndari ástarljóða ; dansgyðjan Þerpsikóra og Melpómína – gyðja tragedíunnar .
" Það er eins og allt sé að fara úr böndum .
Það eru óeirðir á Kossut-torgi , ný bylting í loftinu .
Það voru 200 mótmælagöngur á þjóðhátíðardaginn 15. mars .
Eftir miðnætti loguðu eldar .
Í stað þess að fagna er fólk að mótmæla .
Henda eggjum , múrsteinum og hestaskít í stjórnmálamennina .
Það eru margar ástæður til að vera hrædd við yfirvöld .
En þú getur ekki hent molotov-kokteilum á hús stjórnmálamanna í lýðræðisríki , " segir hún og heilsar ljósbláeygðri stúlku úti á götu .
Gleðin entist ekki Andrúm Habsborgaraveldisins er nærtækt í Gerbeaud-kaffihúsinu frá 1861 við Vörösmarty-torg þar sem aðalverslunargatan , Váci utca , endar , en hún er tákn mektaráranna í Evrópu kringum aldamótin 1900 sem Stefan Zweig skrifaði um í Veröld sem var – þar til fyrra stríð braust út eftir morð Franz Ferdinands ríkisarfa í Sarajevo 1914 .
1896 héldu Ungverjar glaðir upp á 1.000 ára eignarnám Magyara á Karpata-fjallahringnum sem markaði landamæri landsins og reistu Hetjutorg , með Listasafn Búdapest og Nútímalistasafnið hvort á sína hlið .
Efst á hárri súlu stendur erkiengillinn Gabríel með Hina heilögu kórónu í annarri hendi og tvíkrossinn í hinni .
Sagan segir að engillinn hafi birst páfa í draumi og gert honum að krýna Stefán hinn kristna konung með henni , sem hann gerði á jóladag árið 1000 .
En gleðin og bjartsýnin entust ekki .
20. öldin var Ungverjum erfið og í Búdapest má enn sjá byssukúluör eftir blóðuga bardaga og uppreisnir .
Eins og örin frá seinna stríði og 22 daga uppreisninni 1956 , þegar hálf milljón flúði til útlanda .
Ljómi borgarinnar dofnaði svo í hálfa öld bak járntjaldsins .
Ungverjar telja Trianon-samninginn eftir fyrra stríð sinn stærsta harm , þegar Habsborgarveldið leið undir lok og 2/3 af landinu voru teknir af þeim .
" Var það samsæri ? " spyr Darinka .
Skipta átti Ungverjalandi til helminga milli Rússa og bandamanna , en það gerðist aldrei .
1945 umkringdi Rauði herinn Búdapest .
Þýski herinn hörfaði yfir Dóná , kom sér fyrir á kastalahæð Búda og sprengdi allar brýr að baki sér .
Sprengjuregn bandamanna jafnaði Búdapest næstum við jörðu .
Gerð var tilraun til lýðræðis eftir stríðið en samkomulag Churchills og Stalíns um að skipta Evrópu í áhrifasvæði fórnaði stærstum hluta Austur-Evrópu til Sovétríkjanna í skiptum fyrir Grikkland .
Eftir gallaðar kosningar 1948 komst stalínistinn Rákosi til valda og markaði upphaf lögregluríkisins .
Eftir dauða Stalíns 1953 viðurkenndi Krushchev mistök hans , en braut aftur byltingartilraunina 1956 með sovéskum skriðdrekum rúllandi inn í Búdapest .
" Allir sem eru ekki á móti okkur eru með okkur , " sagði Kádár , innblásinn af Biblíunni og nýtti næstu ár við handtökur andspyrnuhetja , 25.000 fangelsisdóma og 2.000 aftökur .
Í kjölfarið fylgdi gúllas-kommúnismi , með tvöföldu hagkerfi þar sem margir störfuðu fyrir ríkið á daginn og sjálfan sig á kvöldin .
Dálítið úrval af vestrænum vörum var í boði , ágæt húshitun , bílar og sumarfrí við Balatonvatn eða Svartahaf .
Gorbachev hélt því fram að perestroika hefði þegið innblástur frá ungverska gúllas-módelinu .
OgRauða stjarnan var ekki fjarlægð af þinghúsinu fyrr en 1989 .
Deyja seint úr heimsku " Ríkið passaði þig en kæfði þig um leið , " segir hin ljóshærða Fanni Kondacs , 22 ára stjórnmálafræðinemi við Eötvös Lorand-háskólann í Búdapest , nýkomin út úr terrorsafninu við Andrássy út , sem minnist ógnarára 20. aldar .
" Ef þú mismæltir þig fóru þeir með þig þangað – í fyrrverandi höfuðstöðvar þjóðaröryggislögreglunnar .
Þú varst pínd , jafnvel drepin .
En svo fór þetta skánandi og tökin losnuðu , " áréttar hún og birta breiðist yfir tjáningarríkt andlit hennar og blá augu .
" Ég heillast af því að greina upplýsingar og atburði , raða púsli og leysa gátur .
Í framtíðinni langar mig að vinna hjá þjóðaröryggisdeildinni Kancellaria , sem sá um öryggi konunga og keisara í 700 ár .
" Vestræn áhrif verða sífellt greinilegri í sjó fólks á götunni .
" Sjáðu ! " segir Darinka .
" Fólk eyðir stórfé í vestræn föt og yfirborðslega hluti en skilur heilann eftir .
Flest ungt fólk hugsar um föt , tölvuleiki og skemmtanir .
Ég sé það ekki lesa bækur .
Nýjar hugmyndir um lífið vantar .
Þroski þverr .
Þessi skortur á visku minnkar þig ef þú ferð á mis við hana , " muldrar hún og pírir augun í sólinni .
" Er frelsið svona á Vesturlöndum ? " spyr Fanni þegar við blasir Belváros – hjarta Pest .
Breið stræti , há hús með djörfum framhliðum , Elísabetarbrú og Dunakorzó-göngustígurinn eftir bökkum Dónár .
Vonbrigðin leyna sér ekki í ungu andlitinu .
Darinka horfir glöð á lífið á götunni og segir : " En við munum seint deyja úr heimsku því menning okkar er auðug og djúp .
Ungverska er fallegt tungumál með ríkan orðaforða .
Grunnurinn er asískur .
Slavnesk orð , tyrknesk , þýsk og líka frá Kasakstan , Úsbekistan .
Við erum öðruvísi .
Hegðunin .
Húmorinn .
Hugsum hratt og allt öðruvísi en t.d. Þjóðverjar , Englendingar og Rússar .
Enda erum við blanda af austri og vestri .
" Fanni klinkir út áður en þær hverfa í mannþröngina : Við gengum í ESB 2004 .
Núna er alltaf verið að ljóstra upp um spillingu .
Okkur verður kannski hent út aftur , en mér finnst kjarni málsins sá að Ungverjaland nýtur sama frelsis og vinir okkar í Vestur Evrópu .
Við erum sjálfstæð , frjáls og loksins í rétta liðinu .
" Frelsi – hvaða frelsi ? Laszlo , 67 ára lífeyrisþegi með derhúfu , situr á bekk við risavaxið núll úr steinsteypu hjá Keðjubrú undir kastalahæð í Pest og furðar sig á heiminum : " Við fórum úr einum drullupytt í annan – snákurinn skipti aðeins um ham , " segir hann um fall kommúnismans fyrir 19 árum í Ungverjalandi og það sem við tók .
" Frelsi ? Hvaða frelsi ? Pínulítið frelsi .
Glundroði .
Agaleysi .
Og fer versnandi .
– Helvítis frjálshyggjan , " bætir hann við og hristir höfuðið .
Laszlo lítur á steyptu ljónin á brúnni , bendir svo á strætiskrot og McDonald ' s og hrópar : " Sjáðu subbuskapinn út um allt .
Við vorum kristin , íhaldssöm þjóð í þúsund ár ! – Þetta byrjaði allt eftir frönsku byltinguna þegar Jakóbínarnir fóru að fjölga sér .
Kommúnisminn hamdi þessa hyggju þar til aftur hitnaði á níunda og tíunda áratugnum .
Eftir 1989 kom frjálshyggjuæði .
Ég vil agað , siðmenntað frelsi .
Núna er allt leyft .
Sem er ekki frelsi .
Enda kýs ég MIÉP næst , sem er þjóðernisflokkur , " segir hann og fær sér sopa af Coke Zero .
" Við köllum okkur Magyara , ekki Ungverja , " segir Laszlo .
" Fyrir 1.100 árum komu Magyarar frá Azov-hluta Svartahafsins í Úkraínu , sem núna er Rússland , til að eigna sér landið innan Karpata-fjallahringsins .
Þeir stoppuðu í Ungvár á leiðinni , í nokkur ár , þaðan sem nafnið er komið .
Við erum vinnusöm , kæn og finnum alltaf lausnir og smugur til að lifa af .
Gætum lifað á ísjaka .
En við sjáum okkur ekki í raun sem þjóð .
Stöndum ekki saman nema í verstu krísum , " útskýrir hann .
" Enda eru fáir í raun hreinir Magyarar nema í Transylvaníu , sem er forn ungversk menning og tilheyrir Rúmeníu núna .
Ég er þaðan .
" Augu hans vökna .
" Við höfum alltaf verið umkringd Slövum og þeim finnst við ekki tilheyra hérna – enn þann dag í dag , " segir þessi fyrrverandi vélaverkfræðingur , sem vill ekki gefa upp eftirnafn sitt .
" Norður- og Suður-Slavar , Úkraínumenn , Tékkar , Pólverjar og Serbar .
Það var auðvelt að hernema Karpata-fjallahringinn .
Slavarnir eru friðsamt fólk .
Og við erum ekki árásargjörn , " segir Laszlo og brosir – " en fljót að slá til baka þegar við þurfum .
" Hann bendir svo alvarlegur á sólina að setjast og klykkir út með tár í auga : " Sól okkar er sest .
En – sannaðu til .
Hún mun rísa aftur upp .
Ný heimsmynd mun birtast okkur .
" Laszlo snýr sér við og lítur upp á aldna koparörninn fyrir ofan sig .
Og síðan á steinsteypta núllið og ágenga áminningu úr vestri sem truflar miðaldastemninguna – I ' m lovin ' it .
Kórónan á Kastalahæð * Á 15. öld þótti Flórens fallegust borga á jafnsléttu , Feneyjar við sjó og Búda í hæðum .
Þá bjuggu Magyars , Þjóðverjar , Ítalir , gyðingar og Tyrkir þar og í Pest .
1873 gengu Búda og Pest í hjónaband þegar hin 750 ára gamla , græna og hæðótta vesturborg , Búda , sameinaðist hinni flötu 1.000 ára gömlu Pest .
* Átta brýr tengja saman Búda og Pest um Dóná sem sker borgina í tvennt frá norðri til suðurs .
Frægastar eru Frelsisbrú , Margrétarbrú og Elísabetarbrú .
Auk hinnar gömlu Keðjubrúar , sem er tákn Búdapest .
Hún var fyrsta varanlega brúin yfir Dóná og vígð 1849 um leið og frægri uppreisn gegn Habsburg var hrundið .
* Á jóladag árið 1000 tók Stefán , fyrsti konungur Magyara , kristna trú og þjóðin um leið þegar Sylvester páfi II krýndi Stefán , síðar dýrling , með Hinni heilögu kórónu , ásamt tvíkrossi .
Aðeins ein slík heilög kóróna er til í heiminum með viðurkenningu Vatíkansins því þótt Frakkar hafi fengið eina slíka rukkaði páfi hana til baka .
Kórónan hefur kross á toppnum með 23,5° skekkju eins og öxull jarðar og er skreytt gullböndum og keðjum með enamel og perlum .
Hún er tákn ungverska ríkisins , kristni , valds og áhrifa og var oft smyglað úr landi .
Síðast til Fort Knox í Bandaríkjunum þegar kommúnistar vildu bræða hana , en Jimmy Carter skilaði henni til baka 1978 .
* Búdapest á sína Frelsisstyttu eins og New York , nema hér er hún jafnstór og litla afsteypan í París og stendur ekki heldur situr – á þaki New York Café sem var stærsta kaffihús heims þegar það var reist sem hluti af hóteli með sama nafni árið 1894 .
* Framkvæmdir við höllina á kastalahæð hófust á 13. öld og lauk fyrir um öld .
Í janúar 1945 var hún rústuð í sprengjuregni .
Höllin þjónaði Anjou- , Lúxemborgar- og Habsborgarveldunum en hýsir nú þjóðminjasafnið , bókasafn og leikhús .
Fyrir framan hana er stytta Eugenes prins af Savoy í sigurham á sperrtum fáki eftir að hafa hrundið 140 ára hernámi Tyrkja .
