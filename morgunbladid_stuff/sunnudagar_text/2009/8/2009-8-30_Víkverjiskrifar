Víkverji á kunningja sem hefur komið sér vel áfram í lífinu , er í afar vel launaðri vinnu og á eignir .
Hann getur leyft sér meira en flestir aðrir .
Þessi maður á stálpuð börn og gætir þess vel að þau verði ekki vör við ríkidæmið því hann segir að það myndi verða þeim óhollt .
Á sumrin fara börn hans í sumarvinnu þótt hann hafi sannarlega efni á að halda þeim uppi með ríkulegum vasapeningum .
Eitt er það þó sem þessi góði kunningi Víkverja borgar umyrðalaust fyrir börn sín – og það eru bækur .
Ef þau biðja um bók þá fá þau hana .
Víkverji er afar hrifinn af uppeldisaðferðum þessa vel stæða kunningja síns og er bjargfastlega þeirrar skoðunar að börnin muni verða jafn heilsteyptir einstaklingar og faðir þeirra .
Víkverji er afar ánægður með nýja bókaverslun Eymundsson á Skólavörðustíg .
Búðin er ekki stór en björt og hlýleg .
Afgreiðslufólkið er líka svo glatt og viðræðugott að það er gaman að líta þarna inn .
Eini gallinn er sá að eins og í öðrum íslenskum bókaverslunum er úrvalið af erlendum bókum heldur snautlegt .
Enn einn fylgifiskur kreppunnar sem stöðugt bankar upp á og minnir á sig .
Víkverji hlakkar einlæglega til þeirrar stundar þegar íslenska krónan hefur jafnað sig og bókabúðir fyllast aftur af úrvali erlendra bóka .
Víkverji er að lesa Oliver Twist eftir Charles Dickens .
Vitanlega les hann söguna á ensku því þótt hún hafi verið þýdd á íslensku er sú þýðing stytting og allt frá því Víkverji varð fullorðinn vill hann bara lesa óstyttar bækur .
Víkverji verður að viðurkenna að hann verður oft klökkur við lesturinn því þarna er svo óskaplega margt sorglegt .
Hann tekur líka oft andköf vegna aðdáunar á hæfileikum höfundarins .
Charles Dickens var meistari skáldsagnaformsins .
