Eftir Freystein Jóhannsson freysteinn@mbl.is Friðþjófur : " Fyrsta minningin mín er þegar ég hálfs annars árs sat á lærinu á pabba og drakk kaffi .
Svo tölti ég inn til mömmu , þar sem hún sat við sauma , og hjá henni rak ég puttann í innstungu og fékk þennan líka svaka straum .
Þetta eru nú mínar fyrstu minningar um foreldra mína , kaffisopi hjá pabba og stuð hjá mömmu ! Annars eru fyrstu minningarnar um pabba allar í kringum fótboltann .
Það var allt á kafi í fótbolta og ég var að vesenast í kringum pabba og félaga hans , fyrst á Valsvellinum – ég er eiginlega fæddur í Valsheimilinu – en svo fluttum við upp á Akranes þegar ég var þriggja ára og þá færðust æfingarnar á Langasand .
Þegar við fluttum upp á Akranes gerðist pabbi birgðavörður í Sementsverksmiðjunni og við bræðurnir vorum mikið að þvælast þar og leika okkur , einkum í skeljasandinum sem var dælt upp fyrir verksmiðjuna .
Ég á bara góðar minningar um föður minn frá þessum árum eins og endranær .
Það voru engar rassskellingar , kannski var ég bara svo huglaus að ég þorði ekki neinu , en ég held að karli föður mínum hafi ekki verið laus höndin .
Hann vildi frekar tala um fyrir okkur og tókst það bara vel .
Hins vegar varð líf okkar bræðra til muna erfiðara þegar hann var orðinn lögregluþjónn , því hann gerði meiri kröfur til okkar en annarra , þótt ég muni ekki til þess að hann hafi verið beinlínis ósanngjarn .
En það var líka öðrum þræði kúl og töff að eiga lögregluþjón fyrir föður ! Einu sinni man ég eftir honum alveg snældubrjáluðum .
Þannig var að frændi okkar vann í Getraunum , ég held að það hafi verið með allra fyrstu getraunavinningunum , og keypti Volkswagenrúgbrauð .
Hann hafði hins vegar ekki bílpróf svo ég var ökumaður hans fyrsta sumarið .
Einu sinni vorum við að koma af sveitaballi og rétt fyrir ofan Akranes lentum við á eftir ökumanni sem ók löturhægt á miðjum veginum , svo brá hann sér út á vinstri kantinn og við geystumst fram úr honum öfugum megin .
Morguninn eftir vaknaði ég við það að pabbi stóð yfir mér eins og þrumuský , maðurinn hafði kært okkur fyrir glæfraakstur , og pabbi messaði yfir mér þangað til ég lofaði bót og betrun , sem ég held að mér hafi tekizt að standa við .
Með ólæknandi ljósmyndadellu Það fór auðvitað ekki hjá því að fordæmi pabba leiddi mig í fótboltann .
Ég man ekki til þess að hann þyrfti að beita mig einhverjum sérstökum fortölum .
Þetta var bara eðlilegt og blátt áfram .
Ég man eftir mér níu ára í Íslandsmóti á Melavellinum þar sem ég spilaði stöðu hægri bakvarðar .
Eftir það lagði pabbi áherzlu á að gera mig að markmanni og ég stóð í markinu í 4. og 5. flokki , en þá kom þjálfari sem vildi nota mig í öðrum stöðum .
Hann sá ekki í mér þennan markmann , sem pabbi var að rækta , og mínum markmannsferli var þar með lokið .
Eftir það spilaði ég haffsent fram á fullorðinsár .
Ég man ekki til þess að pabbi léti nokkuð uppi um það að hann væri vonsvikinn með þau endalok að ekki rættist úr mér sem markmanni .
Satt að segja man ég ekki að hann væri nokkurn tímann spældur yfir uppátækjum mínum eða okkar bræðra .
Hann studdi okkur með ráðum og dáð og var eftir sem áður áhugasamur um fótboltaferil minn og hvatti mig stöðugt til dáða .
En annað var það sem hann ýtti mér bókstaflega út í og varð þannig minn aðalörlagavaldur .
Þá á ég við ljósmyndunina sem hefur orðið mitt ævistarf .
Ég held ég hafi verið eitthvað tólf ára gamall þegar ég slasaðist í glæfraakstri á traktor og varð að liggja með löppina upp í loft .
Þá kom pabbi með ljósmyndavél , Votlander , og kenndi mér undirstöðuatriði ljósmyndunar , um ljósop og hraða og þetta allt saman .
Þegar ég varð rólfær fór ég að taka fótboltamyndir fyrir hann .
Og svo varð ekki aftur snúið .
Pabbi hefur löngum tekið ljósmyndir .
Teikningar hans í Iðnskólanum voru ótrúlega góðar , flottar myndir og hann hefur fengið útrás fyrir listamanninn í sér gegnum ljósmyndina .
Hann hefur ljósmyndað bæði sem lögreglumaður og fréttaritari , þar á meðal fyrir Morgunblaðið .
Hann er haldinn óbilandi fréttaástríðu og hefði orðið flottur blaðamaður ef hann hefði farið þá leiðina .
Þegar ég var 15 ára skrapp hann til Reykjavíkur , hitti Gunnar Heiðdal ljósmyndara og keypti af honum ljósmyndagræjur , þ.ám .
400 metra linsu sem þótti rosalega flott .
Við komum okkur upp myrkrakompu heima , þar framkallaði ég og sendi svo myndir út og suður .
Hann pabbi er kannski ekki flinkasti ljósmyndari sem ég þekki .
En hann er með ólæknandi ljósmyndadellu og gerir vel það sem hann gerir .
Grímseyjarvinur númer eitt Nú er hann dottinn á bólakaf í Grímsey .
Amma er úr Grímsey og hann var þar strákur í sveit .
Við höfum unnið saman tvær Grímseyjarbækur , önnur er ábúenda- og ættartal og hin ljósmyndabók um eyjuna og íbúa hennar .
Og pabbi hefur tekið þessa Grímseyjarást svo alvarlega að hann hefur verið útnefndur Grímseyjarvinur númer eitt .
Í þessu Grímseyjarævintýri hef ég séð pínulítið nýja hlið á karli föður mínum .
Og mér finnst gott að hafa komizt nær honum , þótt seint væri .
Við höfum svolítið verið hvor í sínu horninu , en Grímsey er okkar heimavöllur .
Pabbi er ótrúlega jákvæður maður og hjálpsamur .
Hann er alltaf tilbúinn að styðja við bakið á mér ef eitthvað bjátar á eða eitthvað óvænt kemur upp á .
Hann er mikill sögumaður , kann ógrynnin öll af sögum og segir skemmtilega frá .
Hann var frægur fyrir það á sínum markmannsdögum að vera alltaf syngjandi í markinu .
Lóa litla á Brú var uppáhaldslagið og oft tóku áhorfendur undir með honum .
Svo var hann alltaf að kalla og rífa kjaft .
Í einum leik var staðan 6-0 fyrir Skagamenn og pabbi var búinn að vera að rífast í Jóni Leóssyni allan tímann .
Jón sneri sér þá skyndilega við og sagði : " Verðu þetta helvítið þitt " og negldi í vinkilinn hjá honum .
Það hlýtur að hafa sljákkað eitthvað í karlinum við þetta ! Mér hefur alltaf fundizt pabbi réttsýnn og sanngjarn .
Það reyndi svolítið á þegar ég fór að spila í hljómsveit .
Foreldrar mínir bönnuðu mér það af því þeim fannst spilamennskan taka of mikinn tíma frá skólanum .
En ég hélt mínu striki og auðvitað vissu þau af því .
En það var aldrei minnzt á það .
Vel má vera að pabbi hafi eitthvað njósnað um okkur og séð að við vorum ekki að láta tónlistina leiða okkur út í einhverja vitleysu .
Þau mamma hafa efalaust komizt að þeirri niðurstöðu að brotavilji minn væri of einbeittur og að í raun væri þetta allt í lagi .
Þessi réttsýni og sanngirni var líka hans aðal sem lögreglumanns .
Hann var lengi í unglingamálunum og það hafa margir sem leiddust út í einhverja vitleysu og lentu hjá honum sagt að hann hafi hjálpað þeim að snúa við blaðinu og leitt þá á rétta braut .
Það finnast mér ekki ónýt eftirmæli um hann sem lögreglumann .
Má ekki sjá félag án þess að ganga í það Ég get ekki talað um föður minn án þess að minnast á félagsmálafíknina í honum .
Þar skilur í milli okkar , ég er alveg laus við hana .
En hann má ekki sjá félag án þess að vera orðinn formaður þess áður en menn vita af .
Þegar hann var í Sementinu gaf hann út blað ; Sementspokann , sem þykir nú góð heimild um menn og málefni þess tíma .
Hann byrjaði líka að taka saman yfirlit um knattspyrnuna á Skaganum , sem varð til þess að nú er til yfirlit um alla knattspyrnuleiki á Akranesi í öllum flokkum .
Hann hefur alltaf verið heitur Alþýðuflokksmaður , var aðalmaðurinn í kratablaðinu Skaganum og sat líka í einhverjum nefndum fyrir flokkinn .
En hann fór aldrei í framboð .
Það var eins og á vellinum ; hann stóð í markinu og lét aðra um að spila frammi .
Þannig er hann bara , hann pabbi minn .
" Hæfileikaríkt og hörkuduglegt ljúfmenni Helgi : " Þegar Friðþjófur fæddist var ekki til siðs að feður væru viðstaddir svo ég beið frammi meðan hann kom í heiminn .
En svo fékk ég að sjá hann og hann var stór og myndarlegur strákur .
Ég sagði konu minni að ég hefði ákveðið að fyrsti strákurinn sem við eignuðumst skyldi heita Friðþjófur .
Ég á fjóra hálfbræður , pabbi missti móður þeirra , og ég var fimmti strákurinn hans , sá fyrsti í seinna hjónabandi .
Friðþjófur var næstyngstur , mikill íþróttamaður , frekar lágur og þrekvaxinn .
Hann dó af slysförum rétt rúmlega tvítugur .
Hann hafði verið á fimleikaæfingu , sem var lokið en hann ákvað að taka eitt stökk í viðbót á svifránni , datt og kom niður á höfuðið og hálsbrotnaði .
Hann dó tveimur dögum síðar .
Ég tók dauða hans ákaflega nærri mér og nafnið tók ég að mér .
Við bjuggum í Hlíðarenda þegar Friðþjófur fæddist , þá spilaði ég með Val .
Svo kom Steinn , þeir Friðþjófur eru á sama árinu í níu daga .
Þriðji sonur okkar er Helgi Valur og þá létum við hjónin barneignum lokið .
Friðþjófur var mjög vinsæll meðal Valsaranna .
Hann var farinn að tala áður en hann tók tennur og rúmlega ársgamall stóð hann uppi á borði í búningsherberginu og söng fyrir Valsmennina .
Það var sérstaklega eitt lag sem menn vildu heyra og satt að segja lærði hann það af mér .
Ég tók þátt í dægurlagasöngkeppni KK og söng eitthvað með hljómsveitinni og lagið Any time loddi við mig á þessum árum .
Friðþjófur var fljótur að tileinka sér lagið og söng það óspart við miklar vinsældir .
Hann var geðgóður og ljúfur krakki í allri umgengni og langt í frá einhver friðarspillir , enda ljúfmennska frekar tengd nafninu en það hljómar .
Svo fluttum við upp á Akranes vorið 1956 og þar fæddist Helgi Valur .
Satt að segja kannast ég ekki við að hafa alið drengina upp , það hlýtur móðir þeirra að hafa gert .
Ég var á kafi í fótbolta og alltaf á ferðinni og ég man ekki til þess að ég setti ofan í við Friðþjóf eða bræður hans .
Hann var reyndar ekkert duglegur að læra , en það var allt í lagi .
1965 byrjaði ég í lögreglunni og ég held að það hafi verið viss hemill á þá bræður .
Kannski talaði ég eitthvað við þá um það að það væri ekki gott fyrir lögregluþjón ef synir hans væru pörupiltar eða svæsnir prakkarar .
En ekkert slíkt kom upp .
Hafi þeir gert eitthvað af sér , sem ég dreg nú ekki í efa að hafi gerzt , þá fóru þeir vel með það og földu fyrir mér .
Ég fékk aldrei neinar ábendingar um það að ég ætti að byrja uppeldið heima hjá mér .
Seinna frétti ég eitt og annað .
Nei , ég er búinn að gleyma því öllu .
Þeir voru samtaka um að láta mig ekki frétta neitt .
Vantaði ljósmyndara á fótboltaleikina Á þessum árum var ég alltaf að skrifa , fyrst í Alþýðublaðið og svo í Morgunblaðið .
Ég var orðinn þreyttur á því að þurfa alltaf að taka ljósmyndir með fréttunum , sérstaklega fótboltaleikjunum , og þegar Friðþjófur var 12 ára hvatti ég hann til þess að fara á ljósmyndanámskeið hjá æskulýðsnefnd bæjarins .
Hann fór á námskeiðið , vann þar til verðlauna og hefur ekki sleppt myndavélinni síðan .
Við fengum svo gamlan stækkara af Alþýðublaðinu , hann var nú eiginlega hálfónýtur en dugði Friðþjófi til að komast af stað .
Hann var strax ótrúlega flinkur strákurinn og hjálpaði mér mikið .
Honum gekk vel og hann var harðduglegur .
Ég man sérstaklega eftir ferð okkar með Steinari Lúðvíkssyni , aðalíþróttafréttamanni Morgunblaðsins , á landsmót UMFÍ á Sauðárkróki 1971 .
Afrakstur ferðarinnar birtist á þriðjudegi í 12 síðna blaði , sem var allt um landsmótið , við Steinar skrifuðum og Friðþjófur tók langflestar myndirnar .
Steinar fór í bæinn á miðjum sunnudegi , við Friðþjófur kláruðum mótið og keyrðum suður um nóttina .
Svona eftir á að hyggja var það eiginlega með ólíkindum hvað Friðþjófur var fljótur til og bráðger ljósmyndari .
Hann var liðtækur fótboltamaður og fór í fyrstu Evrópumótsferðina til Möltu .
Hann var líka liðtækur badmintonmaður .
En mér fannst vanta í hann allt keppnisskap .
Hann var ómögulegur í því að tuskast við bræður sína eða aðra .
Hann gat ekki beitt sér , heldur hló bara .
Ég held að hann hafi aldrei skipt skapi .
Það gengur náttúrlega ekki á fótboltavellinum ! Árið ' 72 fluttum við til Reykjavíkur , Friðþjófur og Helgi Valur fluttu með okkur en Steinn varð eftir á Skaganum .
Skömmu seinna hringdi Bjarni Sigtryggsson á Alþýðublaðinu og falaðist eftir Friðþjófi sem ljósmyndara .
Ég sagðist ekki telja hann tilbúinn til þess , en Bjarni gaf sig ekki og Friðþjófur fór og réðst sem ljósmyndari á Alþýðublaðið .
Síðan hefur ljósmyndun átt hug hans og hjarta .
Sýningar og bækur saman Við höfum haldið nokkrar sýningar saman .
' 92 kom ég til hans og sagðist ætla að vera með ljósmyndasýningu á afmæli bæjarins .
Hvað ætlar þú að sýna ? spurði hann .
Ég á fullan kassa af filmum .
Viltu ekki kíkja á þær fyrir mig ? Láttu þér ekki detta í hug að þar sé eitthvað sýningarhæft .
En nokkrum dögum seinna hringdi hann og sagði að innihald kassans væri miklu betra en hann hefði átt von á .
Þetta getur orðið helvíti góð sýning hjá þér .
Vilt þú ekki sýna með mér ? spurði ég .
Og það varð úr að ég sýndi ekki bara 30-40 myndir eins og ég hafði hugsað mér , heldur 140 , og svo var Friðþjófur með myndir líka .
Þetta var nú mest honum að þakka , því hann vann allar myndirnar og stækkaði þær , eins og hann hefur gert í sambandi við þær þrjár , fjórar sýningar sem við höfum haldið .
Ein var bara um Akrafjallið og önnur bara um Langasand og frænka okkar , Hrönn Eggertsdóttir listmálari , sýndi með okkur .
Svo var sýning sem hét Feðgar á ferð .
Það góða við Friðþjóf er að hann er óendanlega ljúfur og almennilegur í öllu samstarfi og svo hjálpsamur .
Ég væri nú ekki kominn langt upp úr filmukassanum án hans .
Svo höfum við unnið saman bækur um Grímsey , þar hefur Friðþjófur tekið feikilega margar fínar myndir .
Ég gaf út ljósmyndabók eftir hann , 101 Reykjavík , sem ég hef því miður ekki verið nógu duglegur að ýta áfram .
Það eigum við Friðþjófur sammerkt að hvorugur hefur bíssnissvit .
Honum finnst bara sjálfsagt að gera hluti sem hann er beðinn um .
Það eru nú bara tuttugu ár á milli okkar Friðþjófs og ég hef alltaf litið á þessa stráka mína sem vini mína , ég hef aldrei ráðskast með þá , ég styð þá þegar þeir leita til mín og ég bakka þá upp í því sem þeir vilja gera .
Friðþjófur er einstakt ljúfmenni , ég man ekki til þess að okkur hafi orðið sundurorða .
Hann er hæfileikaríkur og hörkuduglegur .
Hann hefur ótrúlega næmt auga fyrir myndefnum , ég hef tekið eftir því þegar við erum að þvælast saman hvað hann tekur eftir öllum sköpuðum hlutum og hann er einstaklega vel læs á náttúruna .
Svo er hann duglegur og ósérhlífinn .
Það skiptir ekki máli hvaða dagur er , ef þarf að gera eitthvað , þá er drifið í því .
Bæjarlistamaður Akraness Friðþjófur er rólegur og yfirvegaður í daglegri umgengni .
Hann er ekki daufgerður heldur þvert á móti glaðlyndur og hann er mikið partíljón og heldur þá uppi fjörinu með gítarspili og söng .
Við stofnuðum Ljósmyndasafn Akraness ásamt Akraneskaupstað og gáfum því eiginlega allar okkar myndir .
Friðþjófur hefur unnið talsvert við safnið og margt fyrir bæinn og var bæjarlistamaður eitt sinn , þótt hann sé ekki fæddur á Akranesi né búi hér .
Ef ég ætti að finna að einhverju í hans fari , þá held ég að hans stærsti galli sé hógværðin og hlédrægnin .
Þetta eru kostir upp að ákveðnu marki , en mér hefur stundum fundizt Friðþjófur mega láta meira að sér kveða .
Hann er um of lítillátur maður .
" Friðþjófur Helgason Hann fæddist 27. febrúar 1953 .
Að loknu námi við gagnfræðaskólann á Akranesi gerðist hann ljósmyndari við Alþýðublaðið , síðan á Morgunblaðinu ' 75- ' 78 , þá á Helgarpóstinum og svo aftur á Morgunblaðinu ' 82- ' 85 .
Hann starfaði á ríkissjónvarpinu 1985-99 og eftir það með Páli Steingrímssyni en síðustu tvö árin hefur hann starfað sjálfstætt .
Eiginkona hans er Guðfinna Steinunn Svavarsdóttir jógakennari og eiga þau tvö börn og þrjú barnabörn .
Helgi Daníelsson Hann fæddist á Akranesi 16. apríl 1933 .
Lærði prentiðn í Ísafold og var prentari og lögreglumaður á Akranesi , síðar yfirlögregluþjónn rannsóknarlögreglu ríkisins í Reykjavík .
Hann var landsþekktur knattspyrnumaður , lék lengst af í liði Skagamanna og var landsliðsmarkvörður um árabil .
Eiginkona hans er Steindóra Sigríður Steinsdóttir og eiga þau þrjá syni ; Friðþjóf , Stein og Helga Val .
Barnabörnin eru níu og barnabarnabörnin 13 .
