NÝR framkvæmdastjóri NATO velur Ísland sem einn sinn fyrsta viðkomustað til að ræða " framtíðarstefnu NATO , Afganistan og norðurslóðamálin " .
Í janúar sl. hélt bandalagið mikilvæga ráðstefnu í Reykjavík undir yfirskriftinni : " Öryggishorfur á Norðurheimskautssvæðinu " .
Framkvæmdastjóri NATO og ráðherrar nokkurra aðildarríkja mættu þar .
" Loftrýmiseftirlit " á vegum NATO fer nú reglulega fram við Keflavík og hefur einnig færst til Akureyrar , nú í ágúst var þar æft bæði hergagnaflutningur og aðflug .
Þessa dagana fara fram miklar æfingar Kanadahers á " Norðvesturleiðinni " , þ.e. hafsvæði og eyjunum út af norðurströnd Kanada .
Þeim hafa fylgt óvenjulega herskáar yfirlýsingar kanadískra ráðamanna í garð Rússa .
Í júní sl. var meiriháttar NATO-heræfing norður í sænska Lapplandi , með þátttöku 12 þúsund hermanna frá 9 NATO-þjóðum að viðbættum Svíum , og fyrir rúmu ári var litlu minni NATO-æfing úti fyrir norðurströnd Noregs .
Jarðarkringlan er enn á ný samhangandi vettvangur heimsvaldaátaka .
Útlitið er allt annað en friðvænlegt .
Úlfarnir leitast við að stækka óðul sín og nú á Norðurheimskautssvæðið alveg sérstaka athygli þeirra .
Þeir ógna fullveldi Íslands mjög áþreifanlega .
Vestrænn fjármálakapítalismi hefur komið landinu á kné og úlfarnir ásælast íslenskar auðlindir : orku fallvatna og jarðhita , dýrmæt fiskimið .
Miklu meira girnast þeir þó olíu Norðuríshafsins , yfirráð yfir nýjum norðlægum siglingaleiðum og – hernaðaraðstöðu .
Hverjir eru úlfarnir ? Fyrsti úlfurinn er Bandaríkin .
Í upphafi árs 2009 settu bandarísk stjórnvöld – í nýrri tilskipun um þjóðaröryggi – fram " Norðurskautsstefnu " í fyrsta sinn síðan 1994 .
Þar segir m.a. : " Bandaríkin eiga grundvallar-öryggishagsmuni á Norðurskautssvæðinu ...
Þeir hagsmunir snerta mál eins og eldflaugavarnir og tímanlega viðvörun , uppbyggingu hernaðarlegrar loft- og sjóumferðar á hafsvæðum , hernaðarlega fælingu , viðveru og öryggi á hafi og tryggingu frelsis til siglinga og flugs .
" Í síðasta mánuði hélt Bandaríkjaher mikla og alhliða æfingu við strendur Alaska .
Herflutningar og aðflugsæfingar bandarískra flugvéla á Akureyri nú í águst eru litlir púslubitar en falla inn í sömu mynd .
Annar úlfur er ESB .
Í frétt frá virtri hugveitu í Berlín " Stofnun um alþjóða- og öryggismál " ( SWP ) nú í sumar segir af áhuga á Íslandi innan ESB : " Ríkisstjórnarráðgjafar í Þýskalandi líta á Ísland sem " herfræðilegan útvörð " fyrir umráðasvæði Evrópusambandsins gagnvart Norðurskautinu og vonast eftir inngöngu Íslands í sambandið .
" Í nóv. 2008 markaði framkvæmdaráð ESB sér " Norðurskautsstefnu " ( EU Arctic Policy ) .
Síðan hefur m.a. Carl Bildt , utanríkisráðherra Svía – Svíar eru nú í forsæti innan ESB – nokkrum sinnum tjáð sig um áhuga ESB á Íslandi .
Hann segir t.d. á vefsíðu sinni 8. júní : " Ég er sannfærður um , að íslensk ESB-aðild muni styrkja virka þátttöku Evrópusambandsins í ýmsum norðurskautsmálum , sem sífellt verða mikilvægari .
Það ætti að þjóna hagsmunum allrar Evrópu .
" Evrópusambandið vill eiga landfræðilega aðkomu að Norðuríshafinu til að tryggja ítök sín .
Það skýrir stóraukinn áhuga sambandsins á yfirráðum yfir Noregi og Íslandi .
Í júní var skipaður sendiherra ESB gagnvart Noregi og Íslandi , og valinn til þess sérfræðingur í deilum um nýtingu Norðurheimskautssvæðisins .
Þriðji úlfurinn er NATO .
Sem er þó ekki sjálfstæður úlfur heldur hernaðararmur hinna sameinuðu vestrænu heimsvelda , USA og ESB .
Áköf landvinningastefna NATO – allt frá falli austurblokkarinnar – blasir við öllum .
Bandalagið hefur tvöfaldað tölu meðlimalanda og einnig fært kvíarnar hratt og örugglega óralangt út fyrir svæði aðildarríkjanna .
Það hefur tekið sér umboð til aðgerða og íhlutana af breytilegustu gerð um heim allan : landvarnir fyrir ríki sem því hentar að styðja , " friðargæslu " og hernám í kjölfar bandarískra hernaðaraðgerða , tryggingu " orkuöryggis " vestrænna heimsvelda , tryggingu siglingaleiða , baráttu við náttúruvá og baráttu gegn tölvuþrjótum ...
Mikilvægir landvinningar eru Balkanskagi , Afganistan , Kákasussvæðið og nú með vaxandi þunga : Norðurheimskautssvæðið .
Hernaðarmáttur NATO liggur einkum í samstarfinu við Bandaríkjaher .
Herfræðileg meginmarkmið eru yfirráð yfir olíusvæðum og svo innikróun Rússlands og annarra sem skert geta hin vestrænu yfirráð á heimsvísu .
Eitt af því sem læra mætti af sögunni er um tengsl efnahagskreppu og styrjalda .
Síðari heimsstyrjöldin kviknaði rökrétt úr pólitískum og efnahagslegum átökum heimskreppunnar .
Gríðarleg árásarhneigð Bandaríkjanna undanfarið tengist efnahagsstöðu þeirra sem hefur veikst hlutfallslega , og yfirstandandi kreppa gerir þau enn herskárri .
Ísland er Rauðhetta í skóginum .
Ef vel á að fara er mikilvægt að bera kennsl á úlfana , sumir eru með sakleysislega nátthúfu .
Anders Fogh Rasmussen segist koma í kurteisisheimsókn .
En það er nauðsynlegt að horfa á ofanskráð atriði þegar meta skal erindi NATO til Íslands , hvort sem það kallast " loftrýmiseftirlit " eða " kurteisisheimsókn " .
Höfundur er formaður Norðurlandsdeildar Samtaka hernaðarandstæðinga .
