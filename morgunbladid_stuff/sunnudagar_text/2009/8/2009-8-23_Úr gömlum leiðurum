26. ágúst 1979 : " Eins og Morgunblaðið hefur skýrt frá standa nú fyrir dyrum í Tékkóslóvakíu réttarhöld yfir 10 andófsmönnum þar í landi .
Sumt af þessu fólki er þekkt á Vesturlöndum – annað ekki .
Þessum réttarhöldum hefur verið lýst sem einhverjum mestu sýndarréttarhöldum , sem fram hafa farið í A-Evrópu frá alræmdum réttarhöldum í Tékkóslóvakíu upp úr 1950 .
Sakborningar hafa ekkert til saka unnið annað en það , að hafa aðrar skoðanir en ráðamenn Tékkóslóvakíu .
Sumir þeirra hafa meira að segja ekki einu sinni látið uppi aðrar skoðanir en Husak hefur , þeir hafa gert það eitt að dreifa upplýsingum , sem teknar eru orðréttar upp úr dómsmálabókum víðsvegar um Tékkóslóvakíu um dóma yfir andófsmönnum í landinu ! " 27. ágúst 1989 : " Færð hafa verið sterk rök að því , að stefnan í sjávarútvegsmálum hafi verið jafn vitlaus og stefnan í landbúnaðarmálum um langt árabil .
Slík rök er m.a. að finna í athyglisverðri grein eftir dr. Einar Júlíusson eðlisfræðing sem birtist í Morgunblaðinu hinn 1. júní sl. , en hann átti m.a. þátt í gerð reiknilíkana við Háskólann fyrir einum áratug , sem sýndu að hans mati , að tugum milljarða væri kastað á glæ á ári hverju með rangri fiskveiðistefnu .
Dr. Einar Júlíusson telur , að fiskiskipaflotinn hafi þegar á árinu 1950 verið búinn að ná hagkvæmustu stærð og segir um útreikninga þá , sem gerðir voru fyrir áratug : " Þeir sýndu , að með vaxandi stærð flota eykst ekki aðeins tilkostnaðurinn heldur má búast við minnkandi afla með vaxandi flota .
" Hann lýsir þróun síðustu áratuga með þessum orðum : " Hálfrar aldar saga um sístækkandi fiskiflota og minnkandi afla .
Ömurlegt dæmi um hrikaleg náttúruspjöll , arðrán , úrræðaleysi og óheilindi íslenzkra ráðamanna , hvar í flokki , sem þeir standa .
Aflinn minnkar en tilkostnaðurinn vex .
" 