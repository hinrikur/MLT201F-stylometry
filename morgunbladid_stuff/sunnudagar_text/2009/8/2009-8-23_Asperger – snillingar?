ÉG LAS nýverið bók eftir hinn bandaríska Norm Ledgin sem ber nafnið " Asperger ' s and Self Esteem .
Insight and Hope Through Famous Role Models " .
Hann á son með Asperger-heilkenni og miðlar í bókinni af sinni reynslu , auk þess sem bókin er hvatning fyrir þá sem fæðast með þetta heilkenni , foreldra og alla þá sem umgangast krakka og unglinga með Asperger .
Formálann ritar dr. Temple Grandin sem allir muna eftir sem sáu heimildarmyndina Sólskinsdrenginn í leikstjórn Friðriks Þórs Friðrikssonar .
Í formálanum lýsir hún meðal annars sinni skólagöngu þar sem henni var strítt mikið vegna þess að hún var öðruvísi en allir hinir og hún sótti því í klúbba í skólanum sem hentuðu hennar áhugamálum og voru gjarnan á vísindasviði þar sem hún fékk að vera í friði innan um nemendur sem voru í svipuðum sporum og hún .
Grunnskólaárin voru martröð fyrir hana , en hún þakkar velgengni sína þeim góðu kennurum sem urðu á vegi hennar og sáu hvar hæfileikar hennar lágu .
Hjá þeim fékk hún stuðning og afdrep .
Jafnframt sagði hún að hennar reynsla sýndi að lítið varð úr þeim sem höfðu strítt henni í skóla , en meira varð úr henni og þeim sem voru með henni í vísindaklúbbnum .
Hvað er Asperger ? Það var barnalæknirinn Hans Asperger frá Austurríki sem lýsti fyrst þessu heilkenni árið 1944 .
Í lýsingum hans voru helstu einkennin þau að börnin áttu erfitt með að lesa í hegðun annarra eins og líkamstjáningu , svipbrigði eða raddbeitingu , einnig að setja sig í spor annarra .
Þau tóku því alveg bókstaflega sem sagt var og gátu illa áttað sig á þegar var verið að gera grín .
Þá áttu þau í erfiðleikum með að samlagast jafnöldrum og voru klaufsk í hreyfingum .
Dr. Temple Grandin er þeirrar skoðunar að börn með Asperger séu oft með miklar gáfur á ákveðnum sviðum en litlar á öðrum .
Hún heldur því fram að annaðhvort séu þau með gáfur varðandi að hugsa um allt sjónrænt og hafa þau þá gjarnan mikla teiknihæfileika ( eins og hún sjálf ) , eða að þau hafi mikla hæfileika varðandi tölur , reikning og tónlist .
Tölvugeirinn er þekktur fyrir það að margir með Asperger komast þar langt áfram .
Hluti af skýringunni er sá að fólk með Asperger fær gjarnan þráhyggju yfir áhugamálum sínum og nær undraverðum árangri .
Gott dæmi er um 43 ára gamlan Breta sem nú á að framselja til Bandaríkjanna eftir sjö ár .
Hann braust inn í tölvukerfi Pentagon og NASA fyrir sjö árum því hann vildi komast að því hvort þeir vissu eitthvað meira en hann um fljúgandi furðuhluti ( UFO ) .
Þetta átti ekki með nokkru móti að vera hægt , en honum tókst þetta með þessum saklausa tilgangi og þarf væntanlega að sitja inni í mörg ár .
Bretar eru ævareiðir yfir þessu , einkum vegna þess að maðurinn er greindur með Asperger .
Snillingar ? Fólk með Asperger er ekki öðruvísi en annað fólk hvað varðar að það hefur þörf fyrir félagsskap , ást og umhyggju .
Þótt það virðist stundum einrænt þá er það meira til þess að vernda sjálft sig fyrir öllu áreitinu í kringum það vegna þess að það er mun næmara fyrir öllum hávaða , fjölmenni og breytingum almennt .
Það þarf skýran ramma og verður að vita að hverju það gengur .
Fræðin segja að margir af mestu snillingum sögunnar hafi verið með Asperger .
Má þar nefna Charles Darwin , Wolfgang Amadeus Mozart , H.C .
Andersen , Albert Einstein og Thomas Jefferson .
Svo er spurningin að líta aftur í tímann og spyrja sig : Hverjir af íslensku snillingunum voru hugsanlega með Asperger ? Höfundur er félagsráðgjafi og foreldri .
