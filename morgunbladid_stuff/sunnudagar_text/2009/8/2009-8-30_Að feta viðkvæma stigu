ÉG ÓLST upp við Kyrrahafið í norðvesturfylkjum Bandaríkjanna , í skógi vöxnu fjallendi með blómabreiðum , skriðum og djúpum dölum .
Þessi óbyggðu víðerni eru ægifögur og stórhættuleg .
Meðal helstu atvinnugreina þar um slóðir er ferðamennska og árlega koma þangað yfir milljón ferðamanna .
Margir þeirra hafa aldrei barið fjall augum og ímynda sér " náttúruna " svipað og almenningsgarð í borg .
Ég stunda talsvert gönguferðir í frístundum heima svo það lá beint við að ganga í íslenskt ferðafélag við komuna til landsins .
Í félaginu kynntist ég Íslendingum sem þekkja breiðu árdalina og þröng fjallaskörðin og fara um nánast veglausar auðnir án þess að hafa GPS-staðsetningartæki nema til vonar og vara .
Ég lærði að meta þessar konur og karla sem þramma léttilega yfir brattar fannbreiður og bjóða félögum sínum arminn þegar vaðið er yfir beljandi jökulár .
Ég tók eftir að enginn skildi eftir sig rusl ; minnsta plastsnifsi var gripið í snatri áður en vindurinn náði að hrifsa það með sér .
Í kaldlyndu veldi sínu getur íslenskt fjallendi banað hvaða mannveru sem er með grjóti sem losnar úr stað eða þegar veður skipast í lofti og umbreyta á fáeinum mínútum sólríkum nestisstað í háskalegan hrygg sveipaðan slyddukafaldi , snjókomu eða tröllaþoku .
En styrk fjallanna fylgir veikleiki – hugrekki smáblóms sem blómstrar af dirfsku í víðáttumiklum svörtum auðnum hrauns og sanda .
Mér fannst ég ósiðaður auli að traðka á skærgrænum mosanum sem þraukar og glóir við ár og ósa , svo viðkvæmur að hann kramdist við eitt einasta skref og eftir varð stígvélafar fullt af leðju .
Ég fann til við að reka göngustafina gegnum grágrænar mosaþembur , vitandi að með hverju lagi slitnuðu viðkvæmir rótarþræðirnir .
Það vill Íslandi til happs hversu gönguferðatíminn til fjalla er stuttur og hve fáir taka þátt .
Það auðveldar viðkvæmum gróðri að ná sér .
En þegar ég fór um vinsælli svæði þar sem eru þægileg sæluhús og þokkalega færir ( Íslendingum ! ) jeppaslóðar gegndi öðru máli .
Þar sá ég uppblástur og heilu brekkurnar að því komnar að skríða .
At klöngrast beint upp fjallshlíð – sem okkur hættir fyrst til að gera – er aðeins í lagi ef sárafáir klífa sömu brekku yfir árið .
Ég heyrði mikið rætt um ferðaþjónustu í gönguhópunum – að í kreppunni ætti Ísland nú að ýta undir ferðamennsku vegna þeirra gjaldeyristekna sem henni fylgja , að hið óspillta og einstæða landslag landsins gæti laðað að sér milljónir .
Því er ég sammála – og með nýju flugleiðinni hjá Icelandair er Seattle aðeins í sjö klukkustunda fjarlægð .
Evrópa er enn nær .
En mig óar við , því ég veit hvers konar álag slík starfsemi hefur í för með sér í heimalandi mínu , álag á landið og á sjálfboðaliða í björgunarsveitum okkar .
Á hverju ári farast bæði reyndir fjallamenn og ferðamenn í norðvesturfylkjum Bandaríkjanna .
Snjóflóð og hrap verður þeim reyndari helst að fjörtjóni ; ferðamenn farast gjarna vegna þess að þeir gera sér ekki ljóst hversu nálægt alfaraleið þeir geta orðið úti , en halda að hægt sé að leggja áhættulaust upp í göngu í íþróttaskóm og gallabuxum – eins og ég sá þegar við rákumst á þýskumælandi ferðalang á gallabuxum í hellidembu fyrir utan eitt sæluhúsið ( " líklega í Levis " var háðsglósa gárunga í okkar hópi ) .
Auk árvissra dauðsfalla kemur til eyðileggingin sem hinir fjölmörgu gangandi ferðalangar valda á landinu .
Við getum svo auðveldlega tortímt því sem okkur er kært með ofnotkun .
Engin peningaupphæð er sannvirði þeirra skipta .
Svo er ekki í nokkru landi , en allra síst á Íslandi , þar sem svo lítið þarf til að eyða hugaðri viðleitni hins náttúrlega gróðurfars .
Í Kyrrahafsfylkjum Bandaríkjanna er ég í ferðafélagi þar sem helsta verkefnið er sjálfboðastarf til að viðhalda göngustígum .
Við leggjum þá til að draga úr því að fólk stytti sér leið beint upp brekkur utan slóða sem hlykkjast til að verjast landrofi , eða traðki hvarvetna skipulagslaust yfir skófir og burknablöð .
Við reynum að beina flestum ferðamönnum á tiltekna stíga sem hafa verið byggðir upp svo þeir þoli mikla umferð og við höldum fjölförnustu leiðunum stöðugt við .
Sumir stíganna eru talsvert úr sér gengnir í lok ferðatímans , en á þennan hátt spornum við gegn verstu eyðileggingunni .
Í íslensku sæluhúsunum hitti ég sjálfboðaliða úr íslenskum ferðafélögum sem voru að merkja gönguleiðir með stikum .
Ég gladdist við að sjá það , en Íslendingar , ég bið ykkur að gera meira .
Gleymið ekki að fjárfesta í göngustígum og leiðum .
Fleiri ferðamenn munu koma og margir þeirra vilja ganga um fjöll og firnindi .
Slitið og álagið sem landið verður fyrir á eftir að aukast , og þar með landrof – nema langflestum sé beint á fastmótaða og vel við haldna slóða .
Græni mosinn sem þráast við og þrífst á ótryggum sandi er eins og Ísland sjálft .
Hlúum að líðandi stund svo framtíðin lifi .
Höfundur er rithöfundur og mannfræðingur .
