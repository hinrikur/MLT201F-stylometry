ÞAÐ ER sama hvað menn skipta oft um kennitölu , viðkomandi einstaklingur breytist ekkert við það .
En honum hefur hugsanlega tekist að losa sig við einhverja fjötra með því að skilja þá eftir í hýði gömlu kennitölunnar .
Það sama á við um flokka , eiginleikar þeirra breytast ekkert við nafnbreytingu en eftir liggja fjötrarnir í gamla hýðinu .
Þessi hýði hafa tilhneigingu til að gleymast en þau rotna seint og innan úr þeim poppa upp gamlir þekktir taktar og tól í hita leiksins .
Kennitöluflakk einstaklinga og fyrirtækja og nafnaflækingur stjórnmálaflokka er af nákvæmlega sama meiði og krossviðskipti þau er peningakálfarnir stunduðu til að skilja skuldir sínar eftir í hýði gjaldþrota fyrirtækja .
Hýði Ólafs æðstaprests Þó við almenningur séum ekki eins vitlaus og sumir vilja vera láta , þá verður að viðurkennast að það er margt sem við almenningur þessa lands skildum ekki , eins og til dæmis framganga útrásar- og bankakálfanna .
Þar sáu þó flestir landsmenn að voru á ferðinni kerfi sem aldrei gætu gengið upp á heimilum landsins .
En það var erfitt um vik , því að kálfarnir sjálfsöruggu , sléttgreiddu , þykku og föðurlegu , lubbalegu og vatnsþambandi höfðu öll færi til að segja okkur það sem þeim best hentaði .
Ólafur æðstiprestur útrásarkálfanna dró upp úr einhverju af hinum gömlu aflögðu hýðum sínum lurk þann danskan sem dugði til að berja máttinn úr löglega kjörnum stjórnvöldum um ókomna tíð og tryggði þar með að fjölmiðlar lytu áfram valdi peningakálfana .
Herir þvaðurs og fúinna orða Umræðan í samfélaginu á þeim tíma var með þvílíkum endemum að full ástæða er til að við almenningur skoðum það í rólegheitum sjálf , spyrjum spurninga og skoðum svörin aftan í okkar eigin hnakka .
Til þeirra svara duga illa beitarhólfsfjölmiðlamenn og ennþá síður reykmæltir háskólamenn í áttleysu .
Höfuðóvin útrásar- og bankakálfanna ætlaði Ólafur æðstiprestur kálfaklúbbsins vera mann að nafni Davíð .
Banka- og útrásakálfarnir , með Ólaf æðstaprest sem bakhjarl , höfðu á að skipa vænum her sem skipti sköpum í þessu máli .
Þar fór fremst hræringur vinstri afganga sem skipuðu þvaðurher Samfylkingar og svo Grímur áróðursmeistari hins fúna sannleika skrýddur hýði Vinstri grænna .
Undarlega mikið mark var tekið á þessari hjörð , sérstaklega þar sem Íslendingar hafa löngum talið sig gáfaðri en ýmsa aðra .
Gissur Jarl og Fláráðarbandalagið Það fláráða þvertré sem ekki er hægt að semja við ætlar með okkur nauðug , beygð og ráðvillt inn í þetta stórríki Evrópu , en þannig hefur þótt hentugt að hafa þjóðir tilhafðar þegar á að nauðga þeim .
Fláráð þetta er nú á sama stað í jarðvinnunni og Gissur Þorvaldsson var árið 1262 er hann hafði plægt akurinn fyrir Noregskonung og skriðið undir hans náð og sníkt jarlstign .
Þvertré þessu er nákvæmlega sama um íslenska stjórnarskrá sem hún krefst að fá að breyta að eigin vilja eða hunsa ella .
Þó finna megi nokkur ágæti í Evrópusambandinu þá veit enginn hvert það er að fara , svo misvísandi eru orð þessara krómuðu guða Samfylkingarinnar .
Landslýður íslenskur hefur þar ekkert um að segja frekar en 1262 .
Það verður kálfagengi í þvertrjáaskógi sem um þau mál vélar og við fáum svo stöðu við vegginn sem býður bara upp á eina leið .
Það fór þannig með samband Íslands við Noregskonunga að Noregur lenti undir Svíakonungum og svo Svíar og Norðmenn undir Danakonungum sem olli Norðmönnum miklum búsifjum , en það tekur því ekki að minnast á Íslands nær sjöhundruð ára hörmungar í þessum vendingum .
Úr Íslendingum hafði verið dreginn allur máttur og þor til afskipta .
Það lítur út fyrir að svo sé og að verða nú 66 árum eftir að við náðum þeim áfanga að öðlast fullt sjálfstæði aftur .
Við þessu verður líklega ekkert gert þar sem Jóhanna hefur atkvæði Samfylkingarinnar á bak við sig og svo atkvæði þeirra sem treystu Grími til andstöðu í þessu máli .
Með þennan stóltrygga og fúinorða bandamann sér við hlið , þá heldur þetta fláráðs-bandalag vopnum sínum og við fáum bara meira að borga .
Það er undarlegt að sumum leyfist að brjóta allt enn við landslýður megum ekki einu sinni brjóta rúðu .
Höfundur rekur vélsmiðju á landsbyggðinni .
