Eva Joly er eins og himnasending fyrir okkur Íslendinga .
Hún er sannur Íslandsvinur og henni tókst með einni grein , sem birtist samdægurs í fjórum dagblöðum í Evrópu , fyrir viku síðan , í Aftenposten , Daily Telegraph , Le Monde og hér í Mogga , það sem engum talsmanni ríkisstjórnarinnar hefur tekist , að setja málstað okkar Íslendinga í þannig samhengi , að það þarf hjartalaust fólk til þess að sjá ekki það óréttlæti sem ætlunin er að neyða þjóðina til að sætta sig við .
Þau Steingrímur og Jóhanna og þeirra fylgifiskar ætlast til þess að Íslendingar taki því með þegjandi þögninni , að Alþingi samþykki ríkisábyrgð fyrir Icesave og þau virðast hvorugt vera neitt áfram um það , að einhverjir þeir fyrirvarar verði í samþykktinni , sem tryggi að við verðum ekki dæmd til þess að greiða , hvað sem gerist í íslensku efnahagslífi , hvort sem árar vel eða illa , hvort sem hér verður aflabrestur eða ekki .
Við eigum bara að þegja og borga .
Svo kemur þessi engill , hún Eva Joly , og skrifar þessa mögnuðu grein , sem sýnir djúpan skilning á því hvernig fyrir okkur verður komið , ef við verðum svo vitlaus að samþykkja Icesave .
Hún lýsir því á sannfærandi hátt hvaða ábyrgð Evrópusambandið ber á því mjög svo ófullkomna regluverki , sem íslenskir bankar störfuðu samkvæmt .
Hún lýsir því einnig vel hvernig Bretar og Hollendingar hafa misbeitt afli sínu í gegnum Alþjóðagjaldeyrissjóðinn og hvernig Alþjóðagjaldeyrissjóðurinn lætur nota sig .
Þá er ekki síður merkilegt að lesa hvað hún segir um hinar svonefndu vinaþjóðir okkar , Norðurlöndin , því augljóslega völdu þau auðveldu leiðina , að styðja þá sterku : Engin lán til litla Íslands , nema það geri það sem Bretar og Hollendingar segja því að gera : að borga .
Hvernig má það vera að þau Jóhanna og Steingrímur séu búin að koma sér í þá vonlausu stöðu að vera helstu fylgismenn þess að við þegjandi og möglunarlaust samþykkjum að taka á okkur Icesave-skuldbindingarnar hvað sem tautar og raular ? Er það ekki einhvern veginn að snúa hlutunum á hvolf , að þessir tveir vinstrimenn , sem ávallt hafa gefið sig út fyrir að vera talsmenn réttlætis og jafnaðar , skuli nú ekki sjá neinn veg annan færan fyrir þjóðina , sem þau eiga að vera að leiða út úr þeim þrengingum sem við erum í , en þann , að samþykkja að borga , hvað sem á dynur ? Svo leyfði Hrannar B. Arnarsson , aðstoðarmaður forsætisráðherra , sér í þokkabót að setja ofan í við Evu Joly og segja að hún ætti nú bara að skipta sér að því sem henni kæmi við .
Að vísu dró strákgreyið örlítið í land og bakkaði , því vitanlega féllu þessi ummæli aðstoðarmannsins í grýttan jarðveg .
Nei , við eigum ekki að vanþakka þann stuðning sem Eva Joly getur veitt okkur .
Við eigum að þakka henni og biðja hana um að halda áfram að beita sér á alþjóðavettvangi og verja okkar málstað .
Grein eftir hana í virtum dagblöðum úti í heimi gerir meira gagn og vinnur málstað okkar smælingjanna meira fylgi en allar tilraunir ráðherra ríkisstjórnarinnar og blaðurfulltrúa þeirra , eins og berlega hefur komið á daginn .
Hugsið ykkur hvað hefði gerst , ef Steingrímur J. hefði nú haft vit á því að virkja kraft Evu , reynslu hennar , þekkingu og sambönd út um allan heim , til þess að leiða , eða að vera a.m.k. til ráðgjafar samninganefndinni sem samþykkti þá afarkosti sem nú heita samningarnir um Icesave ! Haldið þið að Eva hefði ekki verið snögg að leiðrétta kúrsinn hjá þeim kumpánum Svavari Gestssyni og Indriða H. Þorlákssyni , ef hún hefði haft vald og umboð til ? Hafi Steingrímur J. einhvern tíma haft ástæðu til þess að naga sig í handarbökin yfir rangri ákvörðun , þá er það vegna ákvörðunar hans um að gera Svavar Gestsson að formanni samninganefndarinnar .
Svavar , sem nennti ekki að hafa samningana lengur hangandi yfir hausnum á sér ! Ég hef haft djúpa samúð með Steingrími J. allar götur frá því hann varð fjármálaráðherra í þessari samsteypuríkisstjórn Samfylkingar og VG , en aldrei meiri en nú undanfarnar vikur .
Hann kom prýðilega fyrir í Kastljósi á fimmtudagskvöld , en tók þó þann skakka pól í hæðina að leggjast í vörn eina ferðina enn fyrir samninganefndina um Icesave .
Gagnrýnin beinist auðvitað að þeim samningi sem gerður var .
Steingrímur , hvernig sem á málin er litið er þessi samningur hinn versti fyrir okkur íslenska skattborgara .
Þú ert bara að berja höfðinu við stein , ef þú viðurkennir ekki þá bláköldu staðreynd .
Samninganefndin gætti ekki að hag íslenskra skattgreiðenda í nútíð og framtíð , eins og henni eðlilega bar að gera .
Nefndin var einfaldlega ekki rétt mönnuð og ekki voru nýttir möguleikar á því að fá sjálfstæða , erlenda og óháða sérfræðinga til þess að tryggja okkar hag og því fór sem fór .
Sorglegt , en svona er þetta og sést nú best á vandræðaganginum á heimili VG að þar er allt á góðri leið í steik , Ögmundur Jónasson , Guðfríður Lilja Grétarsdóttir og fleiri þingmenn VG eru beinlínis komnir í stríð við formann sinn .
Ja , öðru vísi mér áður brá ! agnes@mbl.is 