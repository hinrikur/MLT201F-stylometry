Coca Cola er frægur og vinsæll gosdrykkur eins og allir vita og þekkt er að fólk kemur sér upp neysluvenjum sem oft eru sérstakar þegar gosdrykkir eru annars vegar .
Kók og prins er ein þeirra , kók og pylsa önnur .
Þá eru þeir líka til sem standa á því fastar en fótunum að kók í gleri sé betra en kók í plastflösku eða dós .
Í hefðbundnu kaffistofuspjalli berast margs konar skýringar á því hvernig á því geti staðið að kók bragðist mismunandi .
Sumir segjast reyndar ekki finna neinn mun en aðrir segja meira gos í dósunum og plastinu sem hugsanlega geti haft áhrif á bragðskynið .
Coca Cola-fyrirtækið segir hins vegar að munurinn sé enginn , því blandan sé alltaf nákvæmlega sú sama .
Umbúðirnar skipta máli Tímaritið Popular Science hefur nýlega kannað málið og komist að niðurstöðu sem á eftir að verða sumum fagnaðarefni – öðrum ekki .
Tímaritið segir að talsmenn Coca Cola hafi haldið því fram að það sé enginn bragðmunur á milli Coca Cola í mismunandi umbúðum því þess sé gætt í hvívetna að blandan sé alltaf sú sama alls staðar í heiminum .
Talsmenn fyrirtækisins halda því fram að um sé að ræða sálræn áhrif þess að opna glerflöskuna , sem tekin er beint úr kæliskáp eins og fersk matvara , samanborið við það að opna dós sem keypt er úr sjálfsala .
Semsagt , áhrifin séu sálræn þar sem umhverfið í fyrra tilfellinu minnir á kaup á ferskvöru , en í því seinna minnir umhverfið á kaup á ...
niðursuðuvöru .
Af þessum sökum geti fólk upplifað kók í gleri sem ferskara og bragðbetra .
Sara Risch , sem er matvælaefnafræðingur hjá Institute of Food Technologists , sem er stofnun matvælasérfræðina í Bandaríkjunum , segir að umbúðir geti svo sannarlega haft áhrif á bragðið .
Risch segir nefnilega að þótt reynt sé að koma í veg fyrir bragðáhrif í matvælaeftirliti geti lítið magn efna eins og polýmers , sem er notað til að fóðra áldósir að innan , og acetaldehýðis , sem er að finna í plastflöskum , haft áhrif þar sem efnin berast í drykkina .
Risch segir nefnilega að umbúðir og matvæli geti bundist að einhverju leyti en glerflöskur séu þær eiginleikum gæddar að erfiðast sé fyrir matvæli að taka upp bragð úr gleri .
Samkvæmt þessu ætti hreinasta bragðið að fást úr glerflöskunni þótt ekkert sé sagt um hvort það sé endilega best .
Þar ræður smekkur fólks algjörlega en ljóst er að munurinn er einhver á milli umbúða þótt hann sé lítill – ef marka má könnun Popular Science .
