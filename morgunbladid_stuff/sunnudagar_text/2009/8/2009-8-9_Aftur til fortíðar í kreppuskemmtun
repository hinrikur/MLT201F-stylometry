Eftir Ingvar Örn Ingvarsson ingvarorn@mbl.is Þeir sem eru orðnir þreyttir á bölmóði efnahagsþrenginga ættu kannski að draga lærdóm af sögunni og gera eins og hópur Þjóðverja hefur gert – skemmta sér á sama hátt og gert var í kreppunni miklu .
Það er hópur sem kallar sig " Boheme Sauvage " eða " óhefluðu bóhemarnir " sem tekst á við dumbung ársins 2009 með því að upphefja þriðja áratug síðustu aldar og kreppuna miklu .
Félagsskapurinn snýst að miklu leyti um samkvæmi þar sem bóhemar í Berlín mæta uppstrílaðir í tísku þess tíma , dansa Charleston og spila fjárhættuspil .
Hið fallega tímabil síðustu aldar ( Belle Epoque ) er þannig í hávegum haft og eru samkvæmin því sérkennileg blanda Moulin Rouge kabaretts , Art Nouveau tískunnar , Burlesque að hætti Ditu Von Teese , listar Toulouse-Lautrec og absinth-áfengisins rótsterka í takt við bannár Bandaríkjanna og mafíósa .
Tímabilið sem áhersla er lögð á er frá 1890 til 1940 og svo allir geti skemmt sér sem best er ekki verið að fárast yfir því þó ekki sé allt eftir bókinni í samkvæmunum – sögulega séð .
Þó leggur fólk mikið á sig til að hafa allt sem eðlilegast .
Nútímalegar hárgreiðslur , skart og hverskyns plastefni er til að mynda afar illa séð .
Félagsskapurinn ætti þannig að höfða til þeirra sem hafa gaman af hlutverkaleikjum , grímuböllum eða þeirra sem vilja hreinlega skemmta sér á fágaðan máta , fjarri amstri nútímans í það minnsta huglægt séð .
Sú sem á heiðurinn af þessu frumlega uppátæki er Else Edelstahl eða Elsa Eðalstál sem gæti allt eins verið sögupersónu úr glæpamynd .
Elsa fékk hugmyndina eftir að hafa rekið um nokkurt skeið bari með systur sinni Emmu sem allir byggðust á tísku og stíl þriðja áratugar síðustu aldar .
Elsa vill meina að ekki sé til betri leið til að takast á við efnahagsniðursveifluna en að skemmta sér á sama hátt , og fólk gerði í síðustu alvarlegu kreppu sem reið yfir heiminn .
