SEINT skyldi vanmeta hvað góður stóll getur gert fyrir andrúmsloftið á skrifstofunni – jafnvel í öllu fyrirtækinu .
Réttu húsgögnin undirstrika ákveðinn anda , vald og stefnu í rekstrinum .
Fáir vita þetta jafnvel og þrjótarnir í Bond-myndunum , sem gæta þess að hvert smáatriði undirstriki hvað þeir eru viðsjárverðir og valdamiklir .
Það dylst engum hvaðan innblásturinn er fenginn í þennan stól frá hönnunarfyrirtækinu Suck UK , enda hefur hann fengið nafnið Villain Chair .
Leður , króm , stál og ál leggjast á eitt við að skapa kraftmikla umgjörð um þann sem tyllir sér í stólinn góða .
Verðmiðinn er í samræmi : mublan kostar rétt tæplega milljón krónur út úr netversluninni www.suck.uk.com .
Svo þarf bara að bæta við hákarlatanki , og þá er nokkuð víst að " undirsátarnir " hugsa sig tvisvar um áður en þeir koma til að biðja um launahækkun .
