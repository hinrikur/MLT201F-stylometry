STELPURNAR okkar standa sig frábærlega vel á úrslitakeppni EM í Finnlandi .
Með smáheppni hefðu þær getað unnið bæði frönsku og norsku stelpurnar og komist í úrslitariðilinn .
En svona eru íþróttir .
Stutt milli gleði og sorgar .
En stelpurnar okkar léku góða knattspyrnu og allir Íslendingar eru stoltir af þeim .
Aðalatriðið er að KSÍ haldi áfram á þeirri braut sem mörkuð hefur verið og byggir á þessu frábæra liði , þjálfara og liðsteymi , sem hefur öðlast mikilvæga reynslu fyrir framtíðina .
Stelpurnar okkar hafa svo sannarlega sýnt að þær geta leikið góða knattspyrnu og standa jafnfætis bestu landsliðum heims .
Þær munun án efa vinna sér aftur þátttökurétt í úrslitakeppni EM og HM svo og á Ólympíuleikum .
Þær geta þetta alveg eins og strákarnir okkar í handboltanum , sem eru núna komnir með hefð , reynslu og sjálfstraust til að vera ávallt meðal þeirra bestu .
Sama geta stelpurnar okkar í handbolta , knattspyrnu og körfubolta gert svo og strákarnir okkar í knattspyrnu og körfubolta .
Það mun taka mörg ár og mikla þolinmæði , en búið er að marka leiðina .
Við skulum halda áfram að hafa miklar væntingar til stelpnanna okkar og strákanna okkar í öllum íþróttagreinum .
Við skulum jafnframt halda áfram að styðja vel við starfsemi sérsambandanna og landsliðsstarfsemi þeirra og ekki hvað síst í yngri flokkunum , þar sem byggð er upp reynsla leikmanna fyrir landslið framtíðarinnar .
En það er í félögunum um land allt sem grunnur er lagður að afreksfólki okkar í íþróttum með miklu og óeigingjörnu starfi stjórnarmanna , liðsstjóra , þjálfara og stuðningsmanna .
Það er skylda sveitarfélaganna og okkar allra að styðja við starfsemi þessara íþróttafélaga .
Stelpurnar okkar og strákarnir okkar eru og verða stolt okkar Íslendinga .
JÓN HJALTALÍN MAGNÚSSON , fv. form HSÍ 1984-92 .
Frá Jóni Hjaltalín Magnússyni .
