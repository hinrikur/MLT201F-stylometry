BORIST hafa fréttir af fimm dauðaslysum í neðansjávargöngum í Noregi tíu árum eftir að eldsvoði í Mont Blanc-jarðgöngunum kostaði nærri 40 manns lífið þegar 34 ökutæki eyðilögðust .
Dauðaslysin í norsku neðansjávargöngunum sem eru á 250 til 300 metra dýpi vekja spurningar um hvort einbreiðu gangamunnarnir í Vestfjarðagöngunum séu slysagildrur þegar vitað er að þar fara í gegn enn fleiri ökutæki á sólarhring heldur en talið var í upphafi .
Daginn sem neyðartilfelli kom upp á Þingeyri fyrir nokkrum árum stöðvuðust allir lögreglu- , slökkviliðs- og sjúkrabílar inni í einbreiða gangamunnanum þegar allt of margir flutningabílar komu á móti og lokuðu leiðinni út úr göngunum inn í Önundarfjörð .
Seint á síðasta ári skrifaði ég í Morgunblaðið grein um eldsvoðann sem braust út í Mont Blanc-veggöngunum fyrir einum áratug .
Í þessari grein varaði ég við því hverjar afleiðingarnar yrðu ef bremsulaus flutningabíll fullur af eldfimum efnum færi á 70 km hraða inn í einbreiðu göngin örfáum mínútum áður en hann rækist framan á bensínflutningabifreið sem kæmi á móti á jafnmiklum hraða .
Þarna tekst aldrei að bjarga mannslífum verði litlir fólksbílar á milli stóru ökutækjanna áður en sprenging yrði í göngunum .
Þetta ættu þingmenn Norðvesturkjördæmis að kynna sér og flytja tillögu í samgöngunefnd Alþingis um að útbúa öruggar flóttaleiðir í öllum íslenskum jarðgöngum ef bílstjórar og farþegar hafa lítinn tíma til að forða sér út úr brennandi bifreiðum .
Eldsvoðinn í Mont Blanc-jarðgöngunum sem mældist 1.200 stig vekur líka spurningar um hvort slökkviliðið á Ísafirði geti tekist á við svona vandamál í Vestfjarðagöngunum .
Við þessar aðstæður yrðu allir sjúkraflutninga- og slökkviliðsmenn að þrotum komnir þegar það væri orðið of seint að bjarga öllum vegfarendum sem lokaðir væru inni í einbreiðu göngunum .
Illviðri gæti valdið því að ekki væri hægt að fljúga vestur með fleiri slökkviliðsmenn frá Reykjavík og Akureyri ef neyðarlínan fengi tilkynningu um eldsvoða í þessum dauðagildrum sem eru ólöglegar .
Nýkjörnir þingmenn skulu standa saman og svara því hvort það sé verjandi að sitja áfram uppi með einbreið göng sem uppfylla ekki stórhertar nútímaöryggiskröfur ESB .
Þetta ættu læknarnir á norðanverðum Vestfjörðum frekar að kynna sér í stað þess að halda til streitu kröfunni um brotthvarf sjúkraflugvélarinnar úr fjórðungnum .
Hingað til hafa sveitarstjórnirnar á norðanverðum Vestfjörðum og þingmenn Norðvesturkjördæmis aldrei kynnt sér hvað gerst gæti ef eldsvoði brytist út í einbreiðu gangamunnunum vegna umferðaróhapps með ófyrirséðum afleiðingum .
Árið sem eldsvoðinn í Mont Blanc-göngunum braust út höfðu engir landsbyggðarþingmenn kynnt sér hvort öryggi vegfarenda í íslenskum jarðgöngum yrði best tryggt með því að útbúa strax flóttaleiðir og koma fyrir í leiðinni eldvarnarhurðum áður en jarðgangaáætlun Vegagerðarinnar var samþykkt sem eitt forgangsverkefni fyrir Vestfirði , Norður- og Austurland .
Einangrun byggðanna á norðanverðum Vestfjörðum við Ísafjörð blasir við ef eldsvoði brýst út vegna umferðaróhapps áður en sprenging yrði í einbreiðu göngunum undir Breiðadals- og Botnsheiði .
Þessi einangrun er staðreynd sem stendur óhögguð eftir að eyðilegging gömlu veganna yfir báðar heiðarnar var ákveðin á fölskum forsendum .
Sem fulltrúi landsbyggðarinnar ætti nýkjörinn þingmaður Norðvesturkjördæmis Ólína Þorvarðardóttir að flytja tillögu í samgöngunefnd Alþingis um að breikka báða gangamunnana inn í Önundarfjörð og Súgandafjörð í tvær akreinar .
Fyrrverandi skólameistari mætti líka kynna sér þörfina á því að útbúa öruggar flóttaleiðir í Vestfjarðagöngunum , Dýrafjarðargöngum og í nýju göngunum sem eru í vinnslu milli Hnífsdals og Bolungarvíkur .
Í öllum jarðgöngum sem fram undan eru á landsbyggðinni skulu vera eldvarnarhurðir .
Einbreið veggöng með útskotum öðrum megin eru dauðagildrur sem geta kostað allt of mörg mannslíf .
Hér eftir fá þær engar undanþágur frá reglum ESB þótt oddvitar fortíðarinnar bregðist illa við .
Höfundur er farandverkamaður .
