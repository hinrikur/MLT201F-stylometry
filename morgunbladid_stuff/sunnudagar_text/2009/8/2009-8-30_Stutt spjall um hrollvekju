Eftir Pétur Blöndal pebl@mbl.is Sjón stígur af reiðhjólinu í því sem Guðrún Gísladóttir líður eins og vofa niður Ingólfsstrætið , ein af aðalleikkonum hrollvekjunnar RWWM , eða Reykjavík Whale Watching Massacre .
– Hún er lifandi ? segir blaðamaður undrandi .
" Já , hvernig fer hún að því ? " veltir Sjón fyrir sér .
" Annaðhvort er hún svona klár að leika sig dauða – eða svona klár að leika sig lifandi .
" Svartur húmor Leiðin liggur á Drykkjabarinn , nýjan stað í Bankastræti , og þar hefst spjall um RWWM , sem frumsýnd verður föstudaginn 4. september .
Það komast ekki margir lífs af úr þeirri atburðarás .
Sjón skrifaði handritið , en Torsten Metalstein Hvas átti hugmyndina með honum .
" Ég er ánægður með að Júlíusi Kemp skyldi takast að gera þessa mynd , " segir Sjón .
" Það lá fyrir í upphafi að myndin ætti að vera hörð og grimm fyrir fólk með svartan húmor , þó að það sé alveg möguleiki að einhverjum stökkvi bros á röngum stað .
Hættan var sú að menn slysuðust til að gera listaverk .
Íslendingar líta á kvikmyndagerð sem svo mikla listgrein , að þeir fara ósjálfrátt að leita að fegurð og dýpri merkingu – af því að það er svo dýrt að gera bíómynd ! Þeir vilja taka það alvarlega og sýna hvað þeir fara vel með peningana .
Ekki búa til ógeð .
Sem betur fer héldu menn kúrsinum allan tímann .
Mér finnst hafa tekist að búa til góða spennumynd , en skítuga og uppfulla af óþægilegri tilfinningu .
" – Nú myndi tengdaamma mín segja : Þú , þessi geðprúði maður ? " Þetta er nú það sem þeir segja um raðmorðingjana þegar þeir nást – að það þekkist ekki prúðari nágrannar .
Fáir eru tillitssamari við eldri konur í hverfinu en þeir sem fylla frystikistuna af aðskiljanlegustu líkamspörtum .
Ég bý á þeim slóðum og nú er ég búinn að koma upp um mig ! " Hann kímir .
" Og mér líður bara vel ! Þegar þeir nást , þá eru þeir alltaf svo fegnir : Nú náðist ég ! Og það er ofboðslegur léttir .
" – Hvernig kviknaði hugmyndin ? " Við Torsten Metalstein Hvas skrifuðum söguna saman og svo vann ég handritið eftir henni .
Hugmyndin varð til fyrir sex árum á veitingastað á Hótel Acquario í bænum Varese á Ítalíu .
Þar var ég ásamt CAOZ-mönnum að afla fjármagns og stuðnings við Önnu og skapsveiflurnar og Torstein var milliliður í þeim viðræðum .
Þetta er ítalskt hótel , en það hlýtur að hafa verið rekið af Þjóðverjum sem hata allt ítalskt og Ítalíu , því það var innréttað eins og norður-þýsk martröð með þurrblómaskreytingum og undarlegum leirmunum á borðum .
Hápunkturinn var þó að hótelið dró nafn sitt af miklu fiskabúri , sem stóð í miðjum veitingasalnum , en þar höfðu greinilega allir fiskar drepist fyrir löngu og lagði af því mikinn daun , taumar láku eftir glerveggjunum og á botninum var óskilgreinanleg kös .
Svo voru glerverk á veggjunum , fiskar og sjávarfang , sem búin voru til úr þykkum glerklumpum og litu út nákvæmlega eins og brotin mannabein .
Það var þetta umhverfi sem kallaði fram hugmyndina .
Við fórum að tala um að skreytingarnar litu út eins og mannabein , hvort verið gæti að ef við pössuðum okkur ekki , þá myndum við enda í pottunum inni í eldhúsi , og í framhaldi af því yrðu búnar til ljótar veggskreytingar ! " Sjón sýpur á suðrænum sæludrykk og heldur svo áfram óhugnaðinum : " Þá hvarflaði hugurinn til Texas Chainsaw Massacre , því feðgarnir þar höfðu stundað mikla handavinnu með fórnarlömb líkamsmeiðinga sinna , lampa og veggskreytingar , ýmislegt sem lítur út eins og verkin sem maður sér á handavinnusýningum á Íslandi .
Við fórum að velta fyrir okkur hvort svona gæti gerst á Íslandi og allt í einu varð nafnið til : " Reykjavík Whale Watching Massacre " .
Við Torstein áttuðum okkur strax á því að það væri ekki sanngjarnt gagnvart mannkyninu að ekki yrði til mynd sem bæri þetta nafn .
Upp úr því fórum við að spinna söguna og skömmu síðar spurði ég Júlíus og Ingvar [ Þórðarson ] hvort þeir tækju þátt í að gera mannkyninu þann greiða að gera myndina að veruleika .
" – Þetta er langt ferli ! " Já , ætli ég hafi ekki klárað handritið haustið 2004 , en það þarf líka margt að smella saman .
Ég man til dæmis ekki eftir svona stórum hópi erlendra leikara í íslenskri mynd .
Svo er það nýmæli að heimfæra þessa grein kvikmyndanna á íslenskan veruleika .
Ég hef haft það bakvið eyrað frá því ég var unglingur hvernig ætti að gera hrollvekju á Íslandi .
Vandamálin eru svipuð og þurfti að leysa í sambandi við íslensku glæpasöguna ; það þarf að finna sögunni stað í samfélaginu sem lesandinn samþykkir að geti af sér slíka sögu .
Og hér blasir það við hverjum sem gengur niður að höfn ! Öðrum megin á bakkanum eru hvalaskoðunarskipin og hinum megin eru hvalveiðiskipin .
Þar liggur klofningur í geði þjóðarinnar , sem ber í sér óviðunandi ágreining .
" Myndin nýtur hrunsins – Og sögusviðið er trúverðugt fyrir fjöldamorð ! " Bara það að sigla frá borginni býr til ákveðna fjarlægð .
Svo er þar skip illmennanna , fólks sem býr utan samfélagsins og þar er ákveðið siðleysi í gangi – það hefur ástæðu til að hata þetta fólk sem sækir sér þessa saklausu skemmtun .
Það er það sem er svo gaman ! Ég á erfitt með að horfa á myndina , því mér finnst hún svo ...
" Hann hikar eitt augnablik .
" Mér finnst hún svo fyndin ! " – Þannig eru bestu hrollvekjurnar .
" Já , og myndin er algjörlega skrifuð inn í þann geira , þannig að við getum sagt sem svo , að þjálfaðir hryllingsmyndaaðdáendur muni kannast við þrjú , fjögur augnablik í myndinni , sem sækja til klassískra verka .
En við erum með hvalveiðibát , sem gefur önnur tækifæri til að fækka persónum en ef við hefðum til dæmis verið á saumastofu .
Þarna eru sögupersónurnar innan um króka , stinga , handskutla og flökunargræjur , að ógleymdri hvalbyssunni ! Þetta varð allt að leikfangasafni höfundarins .
" – Það fer ekkert á milli mála að þú ert vel inni í hugarheimi hrollvekjunnar .
" Ég horfði mikið á hrollvekjur sem unglingur og hef reynt að fylgjast með nýmælum í hrollvekjum .
Þegar ég heyrði af japönsku hrollvekjunni fyrir áratug , þá lagði ég mig fram um að sjá helstu myndir þeirrar bylgju , og eins þegar ný skrímsli koma til sögunnar , eins og sögin [ saw ] .
Hrollvekjur , vestrar og glæpamyndir eru geirar með alveg sérstaka möguleika vegna þess að áhorfandinn fer ekki í bíó til að horfa á listaverk , heldur til að skemmta sér .
Ef maður er trúr því , ætlar ekki að rjúfa þann samning við áhorfandann , þá gefst leyfi til að gera svo margt annað í leiðinni .
Þessi mynd er stúdía í því hvað gerist þegar hryllilegar aðstæður koma upp og allir ætla að bjarga sjálfum sér – enginn hugsar um náungann .
En það er líka vegna þess að fólk er svolítið slegið út af laginu vegna ógnandi framkomu hinna íslensku gestgjafa .
" – Svolítið , endurtekur blaðamaður og hlær .
" Já , " segir Sjón sposkur .
" Ég held að myndin muni njóta hrunsins , því hinar íslensku sögupersónur myndarinnar staðfesta fyrir erlendum áhorfendum hugmyndir þeirra um Íslendinga ; þeir eru þarna skrælingjar á norðurhjaranum , sem ætla sér ekkert annað en að hafa allt af útlendingum ef þeir mögulega geta , ekki bara spjarirnar , heldur lífið ! Ég held að það muni styðja við þá ímynd og kannski gera Saving Iceland-hópnum aðeins erfiðara fyrir .
" 