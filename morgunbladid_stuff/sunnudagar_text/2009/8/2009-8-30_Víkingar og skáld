BÚSÁHALDABYLTING , alþingiskosningar og stjórnarskipti fyrr á þessu ári færðu þjóðinni von um trúverðuga stefnu burt úr brimgarði bankahruns og vonleysis .
Færðu þjóðinni von um Nýtt Ísland .
Betra Ísland .
Von sem m.a. uppfærði hugsjónir um skárri veröld og betra samfélag .
Uppfærði drauminn um betra og fegurra mannlíf .
Rifrildið um Icesave í sumar bendir til þess að draumurinn sé að hverfast í martröð .
Málefnið mörgum augljóslega ofviða , innan þings og utan , þingmönnum , fjölmiðlafólki , greinarhöfundum , bloggurum , sbr. þrotlaust sundurlyndið , þrasið og skuggalegar skapsveiflur ósköp orðbragðs , grát og grátklökkva , reiði og gnístran tanna ef ekki dansar veröld eins og rökþrota vill .
Svik þingmanna Borgarahreyfingar við stefnu og hreyfingu , amen á eftir Icesave .
Svik játuð upphátt um miðjan dag með drottinhollustu við hættulegasta öfugmæli heimsins sem á íslensku er samtals þrjú orð : tilgangurinn helgar meðalið .
Svik sem auðvitað þýða samstundis afsögn þessara þingmanna .
Borgarahreyfingin er rúin trausti þar til því réttlæti er fullnægt .
Rangfærslur , rakalausar upphrópanir og útúrsnúningar um ESB-samstarfið hafa bætt gráu ofan á svart .
Einar Kr. Guðfinnsson , þingmaður og fyrrverandi sjávarútvegsráðherra , sér til dæmis óvænt ástæðu til þess í grein sinni í Mbl. 6. ág .
sl. að rangtúlka óhemju ítarlega nýleg orð sjávarútvegsráðherra Spánar .
Ráðherrann dirfðist sem sagt að segja það forréttindi Íslendinga að engum leyfist enn að eiga meirihluta í íslensku sjávarútvegsfyrirtæki nema framvísa íslensku ríkisfangi .
Einar afflytur þessa kunnu staðreynd með alkunnum gapuxahætti íslenskra kvótagreifa – sem eins og alþjóð veit þykir öll vínber súr nema þeir eigi þau sjálfir , greifarnir .
Gúttóslagur Bjarna , formanns Sjálfstæðisflokks , í Mbl. í morgun 10. ág .
09 , er ekki síst vitnisburður um hve brýnt er að þjóðin losi sig úr fjötrum fólks og flokka sem lýsa drottinhollustu við öfugmæli .
Losi sig úr fjötrum fólks og flokka sem þvælast fyrir skynsamlegri úrlausn brýnustu þjóðmála , svíkja og skemma í þeim æðsta tilgangi að halda eða ná völdum .
Dagljóst er að í okkar nágrannlöndum myndi hiklaust teljast vítavert og hafa alvarleg eftirmál í för með sér ef æðstu forystumenn þjóðar og þjóðarbús myndu þumbast svona endalaust opinberlega um ábyrgð ríkisvaldsins á lágmarksinnstæðutryggingum skv. EES-samningnum ; sú ábyrgð hefur legið fyrir í fjórtán ár og út á þá ábyrgð stunduð víðtæk viðskipti .
Engin furða þó að spurt sé góðlátlega bæði hér og erlendis : Má ekki færa umræðuna á hærra plan ? Icesave og ESB-umsókn marka saman slóð til nýrrar framtíðar .
Marka veg til víðtækara nánara samráðs og samstarfs Íslands og Evrópu .
Þessu fylgja augljóslega aukin erlend samskipti , mest og best við okkar nánustu vina- og viðskiptaþjóðir ; og ber að fagna ef Íslendingar ætla sér áfram til jafns við þessar þjóðir um hagsæld og velferð .
Eins ber að fagna því að Íslandi er nú um það bil mörkuð trúverðug stefna .
Trúverðug sigling .
Mörkuð stefna , endurreisn til sjálfshjálpar með auknu samráði og samstarfi við nágrannaþjóðir .
Fái þjóðin hrist af sér slæma stjórnmálmenn , slæma stjórnendur og ábyrgðarlaus vinnubrögð má vænta mikils ávinnings af þeirri siglingu , ekki síst aukinnar víðsýni og þroska .
Í sumarbyrjun kom út nýtt greina- og ritgerðasafn um þjóðmál , bók samnefnd þessu greinarkorni , þar segir m.a. í grein sem ber heitið Ættjarðaróð : " Ný sjálfstæðisbarátta er sjálfkrafa hafin hérlendis í kjölfar efnahagshruns .
Þessu gera sér allir grein fyrir sem sjá vilja mál og málefni eins og þau eru í raun og sann ...
Ný sjálfstæðisbarátta snýst ekki eins og sú fyrri um sjálfstæði og fullveldi frá né undan fjötrum erlends valds .
Snýst heldur ekki um einangrun lands og þjóðar , versta kost alls ef á annað borð á að tryggja eins og kostur er sjálfstæði og fullveldi smáþjóðar , sbr. utanríkisstefnu Íslands frá stofnun lýðveldisins .
Ný sjálfstæðisbarátta snýst um samráð og samstarf .
Snýst um að verja sjálfstæði og fullveldi Íslands og íslenskrar þjóðar , í samráði og samstarfi með öðrum þjóðum , sem fullgildir þátttakendur í veröld og umheimi .
Ný sjálfstæðisbarátta snýst um erlend samskipti , um fundi og fundargerðir , valkosti og lausnir , um vinnslu og miðlun upplýsinga , skýrslugerð og ákvarðanatöku , um áætlanagerð og framkvæmd áætlana , um eftirlit ...
snýst um besta kost smáþjóðar í ótryggri veröld ...
besta kost sem innsta kjarna hugsjónar og sáttmála er þessi : samráð og samstarf á vettvangi jafnræðis frjálsra fullvalda þjóða um sameiginlega hagsmuni .
Ný sjálfstæðisbarátta snýst um þekkingu og menntun , hugsjónir og gildismat , vit og framgöngu , markmið og verkefni þjóðar sem aftur hefur lært nauðsyn þess að sníða sér stakk eftir vexti .
Góð tiltekt gulls ígildi .
Þjóðmálaumræða sumarið 2009 sýnir hve tiltekt í kjöl-far búsáhaldabyltu , kosninga og stjórnarskipta er komin stutt eins og við sjálf , götuna fram eftir veg .
Höfundur er rithöfundur .
