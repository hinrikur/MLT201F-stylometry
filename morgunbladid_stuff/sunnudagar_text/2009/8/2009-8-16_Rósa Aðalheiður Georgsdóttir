Rósa Aðalheiður Georgsdóttir fæddist á Patreksfirði 26. febrúar 1919 .
Hún lést á sjúkradeild Hrafnistu í Reykjavík fimmtudaginn 6. ágúst síðastliðinn .
Rósa Aðaheiður var jarðsungin frá Áskirkju föstudaginn 14. ágúst sl. Kvöldgeislar flæða um víkur og voga , vitund mín skynjar þá fegurð og tign .
Húmslæður sveipast um himinsins boga , hafaldan sefur í djúpinu lygn .
( Rósa A. Georgsdóttir .
) Aðrir munu rekja feril Rósu og hina fögru og einstöku framkomu hennar í garð Réttargeðdeildarinnar á Sogni .
Enginn annar hefur gert neitt þessu líkt .
Starfsfólk og sjúklingar minnast hennar í djúpri þökk og senda ættingjum samúðarkveðjur .
Rósa sigraði óbærilega sorg með því að elska óvini sína .
Hún var gáfuð , kjarkmikil og raunsæ baráttukona fyrir mannúð , skilningi og stuðningi við hinar veikustu og fótum troðnustu hornrekur hins fordóma- og hrokafulla græðgisamfélags .
Hún var holdgervingur göfugmennsku , þroska og fegurðar .
Skáldanafn hennar var Heiða frá Hlíð , og hún lifði fyllilega eins og hún orti eins og Sigurður Nordal sagði um Klettafjallaskáldjöfurinn .
Eftirfarandi ljóð hennar segir allt sem segja þarf .
Ertu bitur og kalin á sálu og sinni , hafa sorgirnar , harmurinn , lokað þig inni ? Hugsaðu um aðra , er hjartanu blæðir , hönd þína rétt þeim , það bætir og græðir .
Hvað veldur fæð slíkra mikilmenna ? Magnús Skúlason .
Kveðja frá stjórn Kærleikssjóðs Sogns Saga Rósu Aðalheiðar Georgsdóttur er saga íslenskrar alþýðukonu og um margt óvenjuleg .
Hún lifði tímana tvenna og lét ekki mótlæti buga sig .
Heilsteypt kona , sterk andlega , eðlisgreind og skáldmælt .
Mikill harmur sótti hana heim er afar geðveill maður réðst að heimili hennar , særði eldri dóttur hennar og banaði þeirri yngstu , Kristínu Kjartansdóttur , tveggja ára gamalli .
Sjálf særðist Rósa Aðalheiður .
Þetta gerðist á vordögum árið 1947 .
Hinn sjúki og ógæfusami maður var dæmdur til vistar á viðeigandi öryggisgæsludeild sem ekki var til og því beið hans fangelsi en ekki sjúkrastofnun fyrir ósakhæfa .
Síðar andaðist hann í fangelsinu .
Og árin liðu eitt af öðru .
Hugsaði Rósa Aðalheiður einatt í harmi sínum til þessa manns sem í geðveiki sinni tók líf dótturinnar kæru .
Hvernig það gat gerst og hvað væri hægt að gera til að aftra því að slíkt gerðist aftur .
Fylltist hún umhyggju fyrir högum þeirra sem svo er háttað um og í hvert sinn er geðveilt fólk réðst að lífi og limum annarra varð henni hugsað til þess hvað unnt væri að gera til að hjálpa því og öðru fólki – og þjáningar þess skyldi hún sjálf svo dæmalaust vel .
Sú sem ráðist var að gekk í það að hjálpa ógæfumönnum sem vega í geðsýki sinni að öðrum .
Í þessu ómar sterkur hljómur fyrirgefningar og mikils þroska sem getur verið öðrum fyrirmynd .
Hún sneri því illa til góðs – ekkert er eins kristilegt og kærleiksríkt og það viðhorf .
Ekkert sýnir jafn þroskaðan huga og það – sýnir vísdóm og sálarþrek hins aldna sem ætti okkur öllum að vera fyrirmynd á lífsleiðinni .
Rósa Aðalheiður þreyttist aldrei á að ræða hag geðsjúkra brotamanna við þá er réðu málum þeirra og gekk iðulega á fund ráðamanna til að brýna þá til verka .
Hún lagði ekki árar í bát þótt aldur færðist yfir hana heldur fylltist meiri krafti fyrir málstað sinn og fylgdist vel með þróun þessara mála .
Hún lét ekkert tækifæri hjá líða til að vekja athygli á stöðu hinna ósakhæfu brotamanna í samfélagi okkar .
Má fullyrða að brýningar þessarar öldnu konu sem og hin mannúðlega afstaða hennar hafi náð eyrum ýmissa í íslensku þjóðlífi sem skilja nú betur en áður að brýnt er að búa vel að hinum ósakhæfu .
Árið 2004 gerðist Rósa Aðalheiður forgöngumanneskja í því að setja á laggirnar sjóð sem styrkja skyldi réttargeðdeildina á Sogni .
Sjóður þessi ber heitið Kærleikssjóður Sogns .
Hún rétti fram hið fyrsta framlag í sjóð þenna sem varð öðrum mannvinum hvatning til að láta fé af hendi rakna til hans .
Sjóðurinn hefur nú þegar styrkt réttargeðdeildina á Sogni með ýmsum hætti og það myndarlegum .
Guð blessi minningu Rósu Aðalheiðar Georgsdóttur .
F.h. stjórnar Kærleikssjóðs Sogns , Hreinn S. Hákonarson .
