Fyrirtækið Stjörnu-Oddi vinnur nú að hönnun og smíði sjálfvirks mælitækis , sem ætlað er að skrá hjartslátt , súrefnismettun blóðs og hitastig í dýrum , svo eitthvað sé talið .
Ætlunin er að tækið verði þegar upp er staðið á stærð við pillu og hægt verði að setja það í kviðarhol til dæmis tilraunadýra til að mæla áhrif lyfja á þau .
Ef vel tekst til verður markaður fyrir þetta tæki um allan heim .
Frá þessu er greint í frétt í Morgunblaðinu í gær .
Þar kemur fram að smíði tækisins muni fara fram hjá Stjörnu-Odda hér á landi og hlutir í það komi víða að , þar á meðal frá Stjörnu-Odda .
Mikilvægast er þó að hugvitið og tæknin eru þróuð á Íslandi .
Nýsköpun getur verið með ýmsu móti .
Fyrr á þessu ári fékk íslenska fyrirtækið Reykjavík Eyes alþjóðlegu hönnunarverðlaunin Universal Design Awards fyrir nýja gleraugnalínu , sem að öllu leyti var þróuð á Íslandi .
Hér hafa verið nefnd tvö dæmi um nýsköpun á Íslandi , en vitaskuld eru þau mun fleiri .
Í kreppunni er þörf á nýjum hugmyndum og nýsköpun .
Það er þörf á fyrirtækjum , sem byggja á hugviti og þekkingu .
Ríkið getur ekki handstýrt slíku starfi eða uppbyggingu slíkra fyrirtækja , en það getur skapað hagkvæmar forsendur fyrir slíkt .
Á undanförnum árum hefur gríðarlegt fé verið lagt í að skapa störf í kringum stóriðju .
Með minni tilkostnaði hefði mátt efla nýsköpun , sem einnig getur leitt til fjölgunar starfa .
Árangur af slíkri fjárfestingu sést reyndar ekki alltaf jafn greinilega og hann getur látið á sér standa .
Það hefur verið tilhneiging til þess á Íslandi að vilja að afrakstur fjárfestinga sé sýnilegur og ekkert er jafn sýnilegt og foldgnátt mannvirki .
Stuðningur við nýsköpun felst hins vegar í því að efla menntun og styðja við rannsóknir .
Sá stuðningur má ekki einskorðast við grunnrannsóknir heldur verður einnig að gera vísinda- og fræðimönnum kleift að fylgja hugmyndum sínum eftir alla leið á framleiðslustigið .
Stephen Ciesinski , sérfræðingur í nýsköpun við rannsóknarstofnunina SRI í Kaliforníu , fjallaði um þetta á hnattvæðingarþingi norrænu forsætisráðherranna í Bláa lóninu í mars : " Nýsköpun snýst ekki einungis um þekkingarsköpun eða tækniþróun .
Nýsköpun snýst einnig um nýtingu afurða hennar í atvinnulífinu þar sem hún hefur gildi fyrir neytendur , þá sem kaupa vöruna .
Ef hægt væri að betrumbæta þetta ferli , frá sköpun til notkunar þeirra vara sem af henni leiðir , væri hægt að bæta skilvirkni ferlisins stórlega .
Þetta hefði í för með sér að mun fleiri nýsköpunarafurðir ættu möguleika á markaðnum .
" Sparnaðarviðkvæðið á eftir að heyrast oft á Íslandi á næstu misserum , en það þarf líka átak til að komast út úr hremmingunum .
Þess vegna þarf að ýta undir öfl frjósemi og sköpunar í þjóðfélaginu .
