Eitt síðasta verk Alþingis fyrir þinghlé var að festa " sykurskattinn " svonefnda í lög frá og með 1. september .
Sú 15%-20% verðhækkun sem hann mun hafa í för með sér á algengri matvöru , væri kannski þolanlegri , ef skatttakan væri í takt við þau lýðheilsulegu markmið , sem lögð voru að sögn stjórnvalda til grundvallar álagningunni .
Því er þó ekki að heilsa .
l upprifjunar kynntu stjórnvöld um miðjan maí hugmyndir um skatttöku á sykri í lýðheilsulegum tilgangi .
Veruleg umræða spannst í kjölfarið , aðallega á milli þeirra sem töldu sterk lýðheilsuleg rök mæla með slíkum sykurskatti , m.a. með hliðsjón af tannheilsu barna og aukinni ofþyngd og svo hinna sem bentu á helstu annmarka málsins , aðallega með tilliti til sjónarmiða er varða atvinnu og framkvæmd innheimtunnar .
Þessi umræða er ekki ný af nálinni og snertir ýmis vandmeðfarin svið , ekki hvað síst það sem snýr að framkvæmd slíkrar neyslustýringar .
Reynslan hefur enda margsýnt að neyslustýringarskattar geta haft ýmsar hliðarverkanir í för með sér , sé ekki nægilega vel eða faglega að málum staðið .
Neyslan getur færst yfir á aðrar " óæskilegar " vörur og framleiðslu- eða atvinnugreinum verið mismunað , svo að fátt eitt sé nefnt .
Ný vandamál koma í stað þeirra sem á að leysa .
Löngu úrelt og óréttlátt vörugjaldakerfi endurvakið Nokkrar getgátur voru uppi um hvernig staðið yrði að þessari nýju og umdeildu skattlagningu , en almennt var gert ráð fyrir að farin yrði gagnsæ og vandlega rökstudd leið með hliðsjón af þeim hagsmunum sem í húfi eru fyrir ekki aðeins innlenda atvinnustarfsemi , heldur einnig neytendur – skattgreiðendurna .
Óhætt er að fullyrða , að jafnvel svartsýnustu menn áttu þó ekki von á þeirri niðurstöðu sem málinu var valin í endurupptöku á löngu úreltu og óréttlátu vörugjaldakerfi .
Þessi niðurstaða er illskiljanleg , sér í lagi með hliðsjón af því að löggjafinn hefur skilið íslenskar landbúnaðarafurðir – rétt eina ferðina – undan þeim álögum sem öðrum atvinnurekstri í matvælaiðnaði er ætlað að bera .
Telst sykur í mjólkurvörum nú allt í einu hollari en sykur í safa , sultu eða kexi ? Heggur sá er hlífa skyldi Þrátt fyrir versnandi rekstraraðstæður fyrirtækja , hafa stjórnvöld ákveðið að taka upp einn vægðarlausasta neysluskatt sem fyrir finnst , sem leggst flatt á heildsöluverð og magnar upp aðrar álögur eins og virðisaukaskatt .
Vörugjöldin munu hækka algengar neysluvörur á borð við safa , kex og sultur um 15-20% frá og með næstu mánaðamótum .
Gengishrakningar krónunnar hafa valdið verulegum hækkunum á hráefniskostnaði og svigrúm framleiðenda til að taka á sig hluta gjaldtökunnar er af þeim sökum lítið og ekkert til skemmri tíma lítið .
Í viðbót við umtalsverða kjaraskerðingu , er almenningi síðan gert að þola nýjan matarskatt , sem mun hækka innkaupakörfuna í verði og þyngja greiðslubyrði verðtryggðra lána sökum hækkandi neysluvísitölu .
Það má því ljóst vera , að höggið sem stjórnvöld reiða jafnt innlendum matvælaiðnaði sem almenningi verður þungt .
Að kenna þessi ósköp við heilsueflingu þjóðarinnar bítur höfuðið af skömminni .
Greinarmunur er gerður á sykruðum mjólkurdrykkjum og ávaxtasafa , búvörunni í hag , svo lítið dæmi sé nefnt .
Var allt heilsutalið í vor ekkert annað en skálkaskjól fyrir illa útfærðan matarskatt á algengar neysluvörur sem standa utan íslenska búvörukerfisins ; óréttláta skatttöku sem grefur enn frekar en orðið er undan störfum í matvælaiðnaði og lífskjörum almennings ? Höfundur er framkvæmdastjóri Kexverksmiðjunnar Fróns .
