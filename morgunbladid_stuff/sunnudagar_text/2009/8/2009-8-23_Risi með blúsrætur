Fyrir tveimur árum pakkaði hinn sænski Kristian Mattson öllu niður í ferðatösku , hætti í hljómsveitinni Montezumas og yfirgaf Stokkhólm til þess að búa um hríð í sveitakofa til þess að vinna að sinni fyrstu þröngskífu .
Þar hljóðritaði hann samnefnda þröngskífu sem kom út árið 2007 og svo síðar breiðskífuna Shallow Grave .
Kristian valdi sér listamannsnafnið The Tallest Man on Earth þar sem hann vildi vekja forvitni fólks áður en það heyrði í honum .
Ef nafngiftin væri stórfengleg myndi það setja pressu á hann sem listamann til þess að verða stórkostlegur .
Ef hann stæðist ekki væntingar myndi nafnið eitt og sér virka fáránlegt .
Shallow Grave kom fyrst út í heimalandinu í fyrra en náði ekki teljandi vinsældum .
Það var ekki fyrr en vefsíðan Pitchfork.com gaf diskinum afbragðs dóma sem hann fór að hljóta athygli annars staðar en í heimalandinu .
Hlutirnir gerðust hratt og á mettíma var Kristian farinn að ferðast um heiminn sem upphitunaratriði fyrir Bon Iver .
Tónlist Kristians hefur djúpar rætur í amerískri sveitatónlist og sjálfur segist hann hafa komist á bragðið eftir að hann uppgötvaði Bob Dylan , en hljómsveitin Montezumas lék hefðbundið rokk og ról undir áhrifum frá Dylan , Roy Orbinson og Link Wray .
Á þeim tíma segist Kristian hafa sökkt sér djúpt í sögu bandarískrar sveitatónlistar og uppgötvað gamla blúshunda á borð við Skip James , Son House og Booker White .
Sandpappírsrödd Kristians fór víst svo í taugarnar á umboðsmanni sveitarinnar að hann sagði honum að ef hann breytti ekki stíl sínum myndi hann aldrei ná neinum vinsældum .
Skilaboð sem Kristian hunsaði algjörlega og hann ýkti röddina ef eitthvað var þegar kom að því að hljóðrita lög sín sjálfur .
Kristian segist ekki hafa rekist á eigin hljóm fyrr en eftir ótal margar mislukkaðar tilraunir til þess að spila jafn vel á gítarinn og þær blúshetjur sem hann vildi í fyrstu stæla .
Eitt kvöldið hafi hann þá fundið gátt innra með sér þar sem hann gat stuðst við þá orku er fyllti tónlistina er hann heillaðist af í stað þess að reyna að apa eftir flóknu gítarspilinu .
Það kvöldið hafi hann samið sitt fyrsta lag og hefur flóðgáttin verið opin æ síðan .
Í greinum er fjölluðu um tónleikaferð Bon Iver var oft skrifað um það að The Tallest man on Earth hafi stolið senunni .
Að það sé hreint út sagt ótrúlegt að sænskur , 27 ára gamall patti sé jafn beintengdur í sálu bandarískrar blús og sveitatónlistar .
Hann þykir líka kröftugur skemmtikraftur og hikar ekki við að beita öllum tilteknum brögðum til þess að þagga niður í áhorfendum fái hann ekki nægilega þögn til þess að leika lög sín .
Á meðan á tónleikaferðinni stóð nýtti Kristian frítíma sinn til þess að semja ný lög sem hann svo prófaði strax á áheyrendum .
Þannig þróaði hann næstu plötu sína nánast alla fyrir framan hóp áheyrenda sem gefur von um að þar sé jafnvel kröftugra efni á ferð .
Kristian hljóðritar lög sín ávallt einn og velur sér herbergi í húsi sínu eftir því hvernig hljóm hann leitar eftir í hverju lagi .
Það er ekkert nýtt né framúrstefnulegt við tónlist The Tallest man on Earth .
Hins vegar býr flutningur og hljóðheimur yfir öllum sjarma blúsara á borð við Robert Johnson og rödd hans og túlkun skerst djúpt í minni og heillar flesta sem leggja við hlustir .
Þriðja plata The Tallest Man on Earth er væntanleg í lok árs .
biggi@mbl.is Deltablús Helstu áhrifavaldar Kristians eru Deltablúsgítarleikararnir Skip James , Son House , Robert Johnson og Booker White .
Deltablúsinn er sagður vera elsta fyrirbrigði blúsrokksins en hann á rætur að rekja til blökkumanna Deltahéraðs Mississippiríkis .
Deltablúsinn var fyrst hljóðritaður á seinni hluta þriðja áratugar síðustu aldar en fyrstu blúsararnir fengu útgáfu hjá Race Records .
Talið er að Tommy Johnson og Ishman Bracey hafi verið fyrstu deltablúsararnir sem voru hljóðritaðir .
Menn deila um hvort Deltablúsinn sé frábrugðinn öðrum tegundum blússins er spratt upp á öðrum stöðum .
Helstu einkenni Deltablússins eru hljóðfæraskipan og áhersla á hrynjandi og notkun flöskuhálsrennslis .
Birgir Örn Steinarsson 