Vart verður tölu komið á allar þær tónlistarstefnur sem breski tónlistarmaðurinn Elvis Costello hefur fengist við í gegnum tíðina , allt frá rokki til strengjakvartetta .
Á hans nýjustu plötu , Secret , Profane & Sugarcane , leggur hann svo nafn sitt við blágresi , þótt tónlistin sjálf sé ekki hreint blágresi .
Elvis Costello hefur marga fjöruna sopið frá því hann stofnaði fyrstu hljómsveitina fyrir bráðum þremur áratugum .
Hann var á sínum tíma í fremstu röð í bresku nýbylgjunni undir lok áttunda áratugarins .
Snar þáttur í þeirri rokkbylgju var að þeir sem þar fóru fremstir í flokki vildu leita aftur í ræturnar , hræra saman við rokkið kántrýmúsík , soul og jafnvel sveifludjass .
Elvis Costello , sem móðir hans nefndi Declan Patrick MacManus , spilaði með ýmsum sveitum sem unglingur og þá undir listamannsnafninu D.P .
Costello , áður en hann breyttist í Elvis ( að ráði umboðsmanns síns ) og hóf sólóferil .
Hann komst á plötusamning 1976 , fyrsta smáskífan kom út í mars 1977 og fyrsta breiðskífan , My Aim is True , í maí .
Þó þeirri plötu hafi verið vel tekið sló hann ekki almennilega í gegn fyrr en með Armed Forces tveimur árum síðar .
Stílbrigði úr ýmsum áttum Plötur Costellos frá þessum tíma eru óvenjulegar um margt og þá aðallega það að á þeim ægir saman stílbrigðum úr ýmsum áttum , enda virtist hann hafa flestar tónlistastefnur á valdi sínu .
Það heyrist einna best á Get Happy ! ! sem kom út 1979 , en hún er nánast helguð rytmablús og soultónlist , alt frá umslagi til tónlistar .
1981 var svo röðin komin að kántrýinu , en á Almost Blue tekur hann fyrir lög eftir ýmsar helstu hetjur kántrýtónlistarinnar ; Hank Williams , Charlie Rich , Merle Haggard og fleiri , en yngri spámenn fá að fljóta með , þar helstur Gram Parsons .
( Þess má geta að Costello og hljómsveit hans hljóðrituðu þrjátíu kántrýslagara í Nashville á rúmri viku .
Margir þeirra eru aukalög á Rhino-útgáfu plötunnar frá 2004 ) .
Ekki verður saga Elvis Costellos rakin frekar að sinni , en ofangreint dregið fram til að undirstrika að nýjasta skífa hans fellur býsna vel að því sem hann hefur leyft sér í gegnum tíðina ; það er stutt frá kántrýinu í blágresið .
Ýmsir gagnrýndu Almost Blue á sínum tíma fyrir rokktakta í söngnum , því þó ekki hafi mikið verið kvartað yfir spilamennsku og útsetningum fannst mönnum sem söngurinn væri of rokkkenndur , sungið í botni þegar það átti alls ekki við .
Á plötunni nýju fer allt betur fram , hugsanlega vegna þess að hinn smekkvísi T Bone Burnett er við stjórnvölinn , en miklu skiptir líka að spilamennska er öll fyrsta flokks og vel það .
( King of Am erica er sú plata Elvis Costellos sem gagnrýnendur kunna best að meta , en T Bone Burnett var einmitt við stjórnvölinn á þeirri skífu og eins á Spike sem er mest selda plata Costellos ) .
Ekki bara blágresi Víst er Secret , Profane & Sugarcane blágresiskífa , en músíkin er þó ekki hreint blágresi .
Hljóðfæraskipan er þó eftir bókinni ; harmonikka , Dobro , kontrabassi , kassagítar , mandólín og fiðla .
Jim Lauderdale er áberandi á plötunni , enda raddar hann með Costello , og eins lætur Emmylou Harris til sín heyra .
Lögin á plötunni eru öll nema tvö eftir Costello ýmist að öllu leyti eða unnin í samvinnu við aðra ; eitt samdi hann með T Bone Burnett og eitt með Loretta Lynn , en þess má geta að tvö laganna eru í eldri kantinum ; Costello hefur greinilega viljað vinna " Complicated Shadows " upp á nýtt og eins " Hidden Shame " , sem Costello samdi fyrir Johnny Cash á sínum tíma , en Cash náði aldrei að hljóðrita .
Fjögur laganna eru svo hluti af óperu sem Costello er með í smíðum og segir frá sagnameistaranum Hans Christian Andersen .
Þeir Burnett og Costello hafa áður unnið saman með góðum árangri og þeir voru líka fljótir að koma sér til verka þegar Secret , Profane & Sugarcane var tekin upp því upptökur tóku aðeins þrjá daga enda segir Costello að sér líði eins og þeir séu bræður , ekki síst í ljósi þess hve þeir eru sammála á öllum sviðum þegar tónlist er annars vegar .
arnim@mbl.is Bill Monroe og blágresið ÞAÐ er alltaf snúið , ef ekki ómögulegt , að meta hvenær tónlistarstefna verður til og ekki síst ef menn ætla að nefna upphafsmann eða -menn .
Sjá til að mynda hvernig menn hafa rifist um það árum saman hver hafi verið fyrsti rokkarinn , nú eða fyrsta IDM-platan .
Sumpart er þetta vegna þess að eðli málsins samkvæmt er ógerningur að flokka tónlist á vísindalegan hátt , í það minnsta ef eitthvert vit á að vera í flokkuninni og svo er því farið með blágresistónlist eða Bluegrass .
Reyndar er því svo farið að uppruni heitis tónlistarstefnunnar liggur nokkuð ljóst fyrir : hún hefur nafnið frá hljómsveit Bills Monroes : The Blue Grass Boys , en sú varð til 1939 .
Fyrir vikið hefur Monroe líka oft verið talinn " faðir " blágresisins og víst var hann bæði áhrifamikill og áberandi á þeim árum er stefnan varð til .
Það voru þó fleiri að spila slíka músík á þeim árum , í lok fjórða og upphafi fimmta áratugar síðustu aldar , en alla jafna eru menn sammála um það að tónlistarformið hafi orðið til á árum seinni heimsstyrjaldarinnar .
Blágresi má lýsa á ýmsa vegu , til að mynda þessa : Blanda af djassi , kántrý , ragtime og þjóðlagatónlist .
Hljóðfæraskipan var yfirleitt einföld ; Dobro , fiðla , kassagítar , mandólín , kontrabassi og banjó .
Mikið er lagt upp úr fimi í spilamennsku og fremstu blágresistónlistarmenn eru framúrskarandi hljóðfæraleikarar .
Söngur er svo yfirleitt tvíraddaður , misjafnt þó á milli hljómsveita , en iðulega eru lög án söngs .
Árni Matthíasson 