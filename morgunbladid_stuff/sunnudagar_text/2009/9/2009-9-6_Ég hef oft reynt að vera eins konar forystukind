Eftir Kristján Jónsson kjon@mbl.is Elsti Hafnfirðingurinn , Sigurveig Guðmundsdóttir kennari , hefur ekki leyft Elli kerlingu að ná á sér góðu taki .
Andinn er enn brennandi þótt líkaminn hafi látið dálítið undan síga og hún sé hætt að ganga á fjöll og ferðast um heiminn eins hún gerði mikið af .
Og það er stutt í brosið hjá Sigurveigu þegar hún rifjar upp eitthvað skrítið og skemmtilegt .
Hún er orðin sjónskert en ekki blind og notfærir sér nú hljóðbækur Blindrafélagsins .
" Þetta heldur mér við andlega , þess vegna hef ég beðið fólk um að láta Blindrafélagið njóta þess ef það vill gefa mér einhverja gjöf , " segir hún .
" Og eitt vil ég taka sérstaklega fram : það er einstaklega gott að vera hér á Hrafnistu , starfsfólkið er svo frábært , ég er eins og drottning í höll .
" Ingibjörg Sólrún Gísladóttir skráði á sínum tíma æviminningar Sigurveigar , Þegar sálin fer á kreik .
En hver er þessi kjarnakona sem gerðist kaþólsk á unglingsárum , fór í pílagrímsgöngu til Rómar , hefur alla sína tíð barist fyrir réttindum kvenna og skipti snarlega um flokk , gekk í Kvennalistann , komin á áttræðisaldur ? Hún heitir fullu nafni Sigurveig Kristín Sólveig Guðmundsdóttir og er hundrað ára í dag .
Aðspurð viðurkennir hún fúslega að hafa verið " félagsmálafrík " .
En stjórnsöm ? " Nei , nei , en ég held hafi oft reynt að vera eins konar smali eða forystukind .
Ég vil að fólk haldi hópinn þegar það vill gera eitthvað merkilegt .
Þetta er í eðlisfarinu , ég var strax svona sem krakki .
Þá kallaði ég á hina til að fara í leiki .
" Vandræði og sviðnar skóbætur Og Sigurveig hefur enn sterkar skoðanir , hún studdi meðal annars stækkun álversins í Straumsvík .
" Þetta er mikið vandamál .
Auðvitað viljum við ekki eyðileggja landið okkar en við verðum nú einu sinni að lifa í þessu landi og fólk þarf að hafa atvinnu , " segir hún .
Sigurveig verður hugsi .
" Allt líður þetta hjá , allt streymir , líka þessi vandræði þjóðarinnar núna .
Móðir mín var lausaleiksbarn , hún ólst upp í koti í Fljótunum þar sem ekki var neitt til að éta .
Húsmóðirin kom þá með skóbætur , þær hreinsuðu þetta eins vel og þær gátu , sviðu yfir eldi og nöguðu .
Og svo erum við að kvarta ! " Sigurveig lauk gagnfræðanámi í Flensborg og fullnaðarprófi frá Kvennaskólanum .
Árið 1933 lauk hún svo kennaraprófi og var næstu átta árin við kennslu í Landakotsskóla .
Hún eignaðist sjö börn með eiginmanni sínum , Sæmundi Jóhannessyni , sem var lengi sjómaður en hann lést 1988 .
Þau bjuggu á Patreksfirði á fimmta áratugnum en fluttu síðan aftur suður .
Árið 1958 hóf Sigurveig að kenna á ný , nú við Lækjarskóla í Hafnarfirði þar sem þau hjón bjuggu í húsinu Gerði við Lækinn .
" Sæmundur var mikill afbragðsmaður .
Hann var alþýðuflokksmaður og við þess vegna ekki sammála í pólitík , ég var í Sjálfstæðisflokknum .
Ég er kaþólsk og Meulenberg biskup svaraði , hálfnauðugur , þegar ég spurði hvað ég ætti að kjósa : " Kjósið þér Sjálfstæðisflokkinn , hann gerir heilagri kirkju minnstan skaða .
" En Sæmundi var alveg sama hvar ég var í pólitík eða trúmálum , hann fór sinna ferða og ég minna .
Hann var eiginlega nútímamaður .
Þegar ég var úti í skóla að kenna í Lækjarskóla hver átti þá að elda ofan börnin ? Það gerði hann og var mjög góður kokkur .
Honum fannst svo gaman að elda að þegar ég var eitthvað að snuðra í eldhúsinu ýtti hann mér bara frá ! Ég var mjög vel gift kona .
" Þrátt fyrir stóra fjölskyldu og störf sem kennari fann hún tíma til að vinna að félagsmálum fyrir Slysavarnafélagið og Kvenréttindafélagið og var einnig virk í flokknum .
En hún hefur ávallt verið mikil kvenréttindakona og þegar Kvennalistinn var stofnaður upp úr 1980 , gekk sjálfstæðiskonan Sigurveig til liðs við hreyfinguna , eins og ekkert væri sjálfsagðara .
" Mig munaði ekkert um það ! En ég hafði mjög gaman af því að vera í Sjálfstæðisflokknum , var mjög hrifin af Ólafi Thors .
En líka af Einari Olgeirssyni , hvort ég var ! Þetta voru svo miklir eldhugar .
" Þegar erkihertoginn var drepinn – En hvað man hún langt aftur ? " Ég man fyrst eftir mér svona þriggja eða fjögurra ára gamalli , við áttum heima þar sem hét á Steinum í Hafnarfirði , " segir Sigurveig .
" Og fyrsta heimsfréttin sem mig rámar í er þegar Titanic fórst haustið 1912 .
Einhvern veginn tengdi ég þetta við myndabók heima , þar var mynd af syndaflóðinu .
Fólk var að drukkna á þessari mynd og ég man að ég var voðalega hrædd við þetta .
Ég man eftir því að árið 1914 kemur faðir minn , Guðmundur Hjaltason , gangandi frá Reykjavík og áður en hann er kominn alla leið að húsinu kallar hann og segir : " Nú kem ég með ljótar fréttir , það er búið að drepa erkihertogann í Austurríki .
" Þetta orð mundi ég síðan , erkihertogi .
Þetta var morðið á Franz Ferdinand í Sarajevo , atburðurinn sem kom af stað fyrri heimsstyrjöld .
Næsta ár fengu íslenskar konur kosningarétt .
Faðir minn var sérstakur áhugamaður um menntun kvenna en ég man ekki eftir umræðu um atburðinn enda bara sex ára .
En annað man ég frá þessu ári ; allir voru að hlaupa upp á Hamarinn í Hafnarfirði og þeir störðu inn til Reykjavíkur .
Þeir sáu svo mikinn eld , þá var miðbærinn að brenna , Hótel Reykjavík og mörg önnur hús .
Þetta var 1915 .
Frá árinu 1918 man ég eftir því að það var farið að kólna svo mikið og orðið sem ég heyrði svo oft var " eldiviðarleysi " .
Kolin voru svo dýr eins og allir hlutir í heimsstyrjöldinni fyrri , búðirnar tæmdust , ekkert var til .
Engin mjólk var til enda kúabúin fá og þá var keypt inn þykk , dönsk mjólk í dósum sem okkur fannst voða góð .
Dósirnar með einhverju rauðu og hvítu merki , líklega verið danski fáninn .
Frostaveturinn mikli var byrjaður , ofan á allt eldiviðarleysið bættist kuldinn .
Og ég man að Katla gaus , það var undarlegt að við sáum svo miklar eldingar á himninum yfir gosmekkinum .
" Lærði lexíurnar við rúmið með líki föður síns " Ég var níu ára þegar faðir minn dó skyndilega í janúar 1919 í spænsku veikinni .
Það var ekkert líkhús og það mátti ekki hafa neinn hita , líkin stóðu uppi í heimilunum og eitt man ég vel : Ég sat í stól við hliðina hjá honum dánum í rúminu þegar ég las lexíurnar mínar , vildi vera nálægt honum eins lengi og ég gat .
Ég grét ekki .
Hugsunarháttur móður minnar , Hólmfríðar Björnsdóttur , hefur líklega forðað mér frá mikilli sorg .
Hún sagði : Þó að hann pabbi þinn sé dáinn þá fylgir hann þér alltaf , hvar sem þú ferð .
Allt sem þú gerir veit pabbi þinn um og hann hjálpar þér .
" Við mamma fluttumst til Reykjavíkur þegar ég var 16 ára , Margrét systir mín , svo falleg að karlmenn sneru sér við þegar hún gekk fram hjá , var þá þegar gift eða allavega trúlofuð .
Hún var stóra systir , allt var bjart í kringum hana .
Ég fékk berkla þegar ég var 14 ára í fyrsta bekk í Flensborg ; afleiðingarnar finn ég enn þann dag í dag .
Ég var eitt sumar á Vífilsstöðum , fór aftur í skólann en veiktist á ný og lenti á Vífilsstöðum og þar var ég í nokkur ár .
Þar var mikið af ungu fólki .
Enn man ég tilkynningu í Morgunblaðinu 1922 .
" Í dag verður biskupun í Landakoti , þar verður biskupaður Stefán frá Hvítadal og biskupsvottur verður Halldór Kiljan Laxness .
" Stefán var fermdur þennan dag .
Og mikið var rifist um Vefarann hans Laxness 1926 .
Við unga fólkið héldum öll með honum .
En strákarnir fóru sumir að gera sig til og reyna að vera eins og aðalpersónan , Steinn Elliði .
Þá fannst okkur þeir leiðinlegir af því að hann var leiðinlegur við kvenfólk en þeir vildu að við værum eins og kvenpersónan Diljá , afskaplega mikil rola .
Æ , já ! Mest héldum við líklega upp á Stefán af því að hann var sjálfur berklaveikur .
Davíð var náttúrlega kominn fram á sviðið en hann átti ekki svona bágt .
Þegar ný ljóðabók kom út vildu allir vera fyrstir til að lesa hana og geta sagt hvaða kvæði þeim fyndist best .
" – Þú gerðist kaþólsk í æsku .
Hvernig tók þitt fólk þessu ? " Illa , það sagði að ég hefði svikið mína barnatrú , lúterskuna , óvirt Lúter .
En ég er ekki sammála öllu í kirkjunni , síst af öllu er ég sátt við stöðu kvenna , þótt ég eigi myndir af öllum síðustu páfunum hérna á veggnum .
Ég vil að konur geti orðið prestar .
Kirkjan er stór , meira en þúsund milljónir manna .
Af aðeins 12 postulum Jesú var einn svikari ; hvernig er þá hægt að gera ráð fyrir að allir séu heilagir í kirkjunni ? " 