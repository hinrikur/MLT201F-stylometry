Stúdentum við Háskóla Íslands hefur fjölgað verulega eftir að efnahagskreppan skall á og háskólarnir í Reykjavík og á Bifröst hafa líka bætt við sig nemendum .
Enda þótt uppbyggilegra sé að sitja á skólabekk en atvinnulaus heima hefur þessi fjölgun ákveðinn vanda í för með sér fyrir skólana , ekki síst í ljósi þess að niðurskurður blasir við í útgjöldum á háskólasviðinu .
Eftir Orra Pál Ormarsson orri@mbl.is Umsóknum um nám við Háskóla Íslands á haustmisseri fjölgaði um 20% miðað við sama tíma í fyrra .
Þar fyrir utan fjölgaði nemendum við skólann um 10% þegar hann svaraði ákalli stjórnvalda og tók um fjórtán hundruð nýja nemendur inn um síðustu áramót .
Fram að því hafði sá fjöldi aldrei farið yfir þrjú hundruð .
Eftir þessa fjölgun og sameininguna við Kennaraháskóla Íslands á liðnu ári leggja um fjórtán þúsund nemendur stund á nám við skólann .
73% stúdenta eru í grunnnámi , 24% í meistaranámi og 3% í doktorsnámi .
Samkvæmt lögum hefur Háskóli Íslands ekki heimild til að vísa umsækjendum frá , hafi þeir á annað borð réttindi til að stunda nám á háskólastigi , nema í fögum þar sem fjöldatakmarkanir eru , svo sem læknisfræði og sjúkraþjálfun , en þar eru þreytt inntökupróf .
Kristín Ingólfsdóttir , rektor HÍ , veltir fyrir sér í tilefni af þessari miklu fjölgun hvort endurskoða þurfi lög um skólann og takmarka fjölda stúdenta , ekki síst í ljósi þess að stefnt er að því að skera niður um 8,5% á háskólastiginu á næsta ári .
" Fjölgun nemenda og niðurskurður útgjalda fara vitaskuld ekki vel saman .
Stækkunin er það mikil að þetta setur skólann í mikinn vanda .
Við gerum okkur hins vegar vonir um að tekið verði tillit til þessarar miklu fjölgunar í niðurskurðinum , þegar endanlega verður frá honum gengið , vegna þess hve mikið er í húfi .
" Búið að hagræða nú þegar Kristín segir að gripið verði til víðtækra aðgerða á hverju fræðasviði og í hverri deild til að mæta þessari miklu fjölgun nemenda en hún leggur áherslu á , að brýnt sé að standa vörð um gæði kennslunnar .
" Við erum að velta fyrir okkur hvernig við getum hagrætt svo það komi sem allra minnst niður á kjarnastarfsemi skólans .
Það má hins vegar ekki gleyma því að við erum þegar búin að hagræða heilmikið á þessu ári .
Það hefur verið skorið niður um einn milljarð króna .
Það eru engir smáaurar .
Starfsfólk skólans hefur þegar tekið á sig auknar byrðar , " segir Kristín .
Niðurskurðurinn hefur enn sem komið er ekki bitnað á grunnlaunum en Kristín segir óhjákvæmilegt að kjör starfsfólks rýrni í þeim mikla niðurskurði sem stendur yfir jafnframt því sem álagið í starfi aukist .
" Vonandi tekst okkur að ganga í gegnum tímabundna erfiðleika í sem mestri sátt , en þetta mun óhjákvæmilega snerta alla starfsmenn skólans .
" Svo sem gefur að skilja verða mörg námskeið í HÍ fjölmennari en áður á komandi vetri og eflaust eru einhverjir kennarar farnir að kvíða því að fá yfir sig mörg hundruð ritgerðir um sama efnið .
Kristín segir ljóst að kennarar verði fyrir auknu álagi því ekki verði hægt að fjölga í hópi fastráðinna kennara á næstunni .
Hins vegar muni lausráðnum kennurum fjölga eitthvað til að koma til móts við fjölgun nemenda .
Styrkist við stækkunina Enda þótt blikur séu á lofti er Kristín hvergi bangin – hlutverk Háskóla Íslands hafi sjaldan verið mikilvægara .
" Auðvitað þarf að leysa vandamálin sem hljótast af fjölgun stúdenta en á móti kemur að skólinn styrkist við það að stækka .
Við tökum hlutverk okkar mjög alvarlega í kreppunni , Háskóli Íslands verður að geta tekið vel á móti fólki við þessar erfiðu aðstæður í þjóðfélaginu og lagt af mörkum við að tryggja að hér verði þekkingarknúið atvinnulíf í framtíðinni og eftirsóknarvert fyrir velmenntað fólk að starfa .
Það starf sem unnið verður hér á komandi árum skiptir gífurlega miklu máli fyrir framtíðina .
Það hefur sennilega aldrei verið brýnna að skapa tækifæri fyrir vel menntað fólk á Íslandi .
" Rektor nefnir fleiri jákvæða þætti , svo sem fjölgun erlendra stúdenta .
Þeir sæki m.a. í auknum mæli í doktorsnám .
" Það er ekki að sjá að neikvætt umtal um Ísland hafi áhrif á erlenda nemendur .
Þeim heldur áfram að fjölga .
" Kristín heimsótti einmitt Fræðasetur HÍ á Húsavík í vikunni en það hefur átt í gagnvirku samstarfi við Háskólann í St .
Andrews í Skotlandi um meistaranám í sjávarspendýrafræðum .
" Alþjóðlegt samstarf er gríðarlega mikilvægt fyrir vísindamenn okkar og nemendur .
Vísindastarfið á Húsavík og sameiginlegt meistaranámskeið með St .
Andrews er gott dæmi um gjöfult samstarf þar sem báðir aðilar njóta góðs af og ná auknum árangri með því að sameina sérfræðiþekkingu og krafta .
" Hvergi slegið af kröfum Það er ekki bara Háskóli Íslands sem fundið hefur fyrir auknum áhuga fólks á námi á undanförnum mánuðum , nemendum hefur líka fjölgað í Háskólanum á Bifröst .
Heldur fleiri nemendur munu leggja stund á nám við Háskólann á Bifröst í vetur en á liðnu skólaári , eða ríflega þrettán hundruð manns .
Ágúst Einarsson , rektor skólans , segir nemendum raunar hafa fjölgað strax eftir hrun bankakerfisins í fyrra og aftur um áramótin .
" Við höfum líka verið að taka við nemendum utan venjulegs inntökutíma , auk þess sem boðið var upp á öflugt sumarnám , " segir Ágúst en áréttar að vitaskuld hafi hvergi verið slegið af kröfum .
" Inntökuskilyrði eru eftir sem áður ströng og við vísum fjölda nemenda frá .
" Rektor segir skólann hafa mætt fjölguninni með hagræðingu í rekstri .
" Þetta hefur ekki verið auðvelt á tímum aukinnar verðbólgu en dæmið hefur gengið upp og við erum réttum megin við strikið .
Skólinn skilaði hagnaði fyrstu sex mánuði þessa árs .
Það hefði ekki verið hægt nema vegna þess að allir lögðust á eitt .
Það er hinn eini sanni Bifrastarandi .
" Skiptinemum fjölgar á ný Ágúst segir það hjálpa til að nemendur á Bifröst ljúki námi sínu upp til hópa á eðlilegum hraða .
Fyrir vikið sé auðveldara að hleypa nýju fólki að .
Þrátt fyrir fjölgunina segir Ágúst Háskólann á Bifröst ekki stefna að miklum vexti í framtíðinni .
Skólinn muni frekar leggja áherslu á að efla námið .
Rektor segir augljóst að háskólanemendur hafi minna milli handanna en áður og þeir hafi þurft að laga sig að breyttum aðstæðum .
Hann kveðst ekki sjá annað en að það gangi þokkalega en brýnt sé að Lánasjóður íslenskra námsmanna standi þétt við bakið á fólki á þessum erfiðum tímum í þjóðfélaginu .
Ágúst segir það til marks um aukna bjartsýni námsmanna að skiptinemum hafi fjölgað á ný .
" Við hrunið snarhættu íslenskir námsmenn að fara utan sem skiptinemar en nú í haust er þetta komið í eðlilegt horf á Bifröst , þ.e. fjöldinn er svipaður og fyrir hrunið .
" Metfjöldi nýnema í HR Metfjöldi hefur hafið nám við Háskólann í Reykjavík á þessu ári , um fjórtán hundruð manns .
Svipaður fjöldi nýnema hóf nám við skólann nú í haust og undanfarin ár , um ellefu hundruð manns , en á móti kemur að um þrjú hundruð manns innrituðust um áramótin sem er mun meira en áður , að sögn Jóhanns Hlíðar Harðarsonar forstöðumanns almannatengsla HR. Hann segir umsóknir hafa verið heldur færri í vor en árið áður en umsóknir voru aftur á móti nokkuð fleiri um síðustu áramót en vant er á þeim árstíma .
" Á ársgrundvelli var þetta svipaður fjöldi og undanfarin ár , um tvö þúsund umsóknir .
" Jóhann segir þennan aukna fjölda nemenda hafa kallað á að HR hafi forgangsraðað hlutunum , þannig að nemendur upplifi enga skerðingu á kennslu eða þjónustu við skólann .
" Það hefur m.a. verið gert með miklu aðhaldi og hagræðingu , t.a.m. hafa laun starfsmanna verið lækkuð á árinu .
Þá hafa kennarar og aðrir starfsmenn tekið á sig aukið vinnuálag til að mæta þessari fjölgun .
" Jóhann segir ekki hafa komið til álita að fjölga nemendum í skólanum meira í vetur enda sé í gildi samningur við ríkið um ákveðinn heildarfjölda , þ.e. um þrjú þúsund nemendur .
Þá setji húsakostur skólans honum ákveðnar skorður .
" Kennslan í Háskólanum í Reykjavík er afskaplega einstaklingsmiðuð og það er mikið lagt upp úr verklegri og hagnýtri kennslu .
Skólinn verður því að halda sér innan þeirra marka sem hann hefur sett sér til að viðhalda þeim gæðaviðmiðum sem hann hefur í kennslu , " segir Jóhann .
