Kynferðislegt ofbeldi og ofbeldi á heimilum er vandamál , sem erfiðlega hefur gengið að glíma við á Íslandi .
Í þessum málaflokkum hefur ýmislegt gerst á undanförnum árum , en þó hefur ríkt sinnuleysi gagnvart þeim og vandinn er mun stórfelldari en flestir átta sig á .
Ranghugmyndirnar eru einnig margar .
Fyrir nokkrum dögum kom út bók eftir Þórdísi Elvu Þorvaldsdóttur þar sem fjallað er um þetta mál með yfirgripsmiklum hætti .
Bókin nefnist Á mannamáli og ber yfirtitilinn Ofbeldi á Íslandi .
Í þessari bók er tekist á við ranghugmyndir , sem fólk gerir sér um kynferðislegt ofbeldi .
Þar er að finna skarpa greiningu á mótsögnum í dómskerfinu , hvassa gagnrýni á stjórnvöld og fjölmiðlar fá sinn skerf .
Sýkna þótt sýnt væri fram á glæp Kveikjan að því að Þórdís Elva skrifaði bókina var dómur Héraðsdóms Reykjavíkur í nauðgunarmáli , sem átti sér stað á Hótel Sögu vorið 2007 : " Þótt fram kæmi í dóminum að óhætt væri að slá því föstu að samfarirnar hefðu farið fram gegn vilja brotaþolans , var árásarmaðurinn engu að síður sýknaður ....
Í stuttu máli sagt hélt ég að ég hefði heyrt og séð flest sem viðkom þessum málaflokki .
En nú kvað við nýjan tón , því í áðurnefndum dómi þótti sýnt að ráðist hefði verið inn í líkama konu án leyfis hennar .
Það var bara ekki nóg til sakfellingar .
Þolinmæði minni reyndust takmörk sett .
Hingað og ekki lengra .
" Ísland er í tíunda sæti á lista yfir nauðganir eftir löndum samkvæmt tölfræði frá árunum 1998 til 2002 .
Ástandið í löndunum , sem á listanum eru , er ólíkt , en telji menn samanburðinn ómarktækan hlýtur að mega miða við hin Norðurlöndin .
Noregur er í 18. sæti , Finnland í því 21. og Danmörk því 23 .
Svíþjóð kemst ekki á blað .
Eins og Þórdís Elva bendir á kæra að meðaltali tíu íbúar af hverjum 100.000 nauðganir annars staðar á Norðurlöndunum , en 24 á Íslandi .
" Þetta er ekki eina dæmið um niðurstöður þar sem Ísland trónir á toppnum í norrænum samanburði , " skrifar hún .
" Í rannsókn á vegum Norvold sem var birt árið 2003 kom í ljós að 38-66% kvenna á Norðurlöndunum höfðu upplifað líkamlegt ofbeldi einhvern tíma á ævinni , 19-37% kynferðislegt ofbeldi , en þar var svörun hæst á Íslandi .
Með öðrum orðum hafði þriðja hver íslensk kona sem tók þátt verið beitt kynferðisofbeldi á lífsleiðinni að eigin sögn .
Til samanburðar var hlutfallið 16,6% í Svíþjóð , eða helmingi lægra .
Íslendingar áttu einnig vinninginn hvað varðaði nýlegt kynferðisofbeldi .
2,6% íslenskra kvenna sögðust hafa orðið fyrir kynferðisofbeldi á síðustu 12 mánuðum fyrir rannsóknina , sem er fjórfalt hærri tala en í Svíþjóð ( 0,6% ) og sexfalt hærri en í Danmörku ( 0,4% ) .
" Í könnuninni sögðust 22,4% íslenskra kvenna hafa orðið fyrir kynferðisofbeldi af alvarlegasta stigi , nauðgun eða tilraun til nauðgunar um leggöng , endaþarm eða munn , annað hvort með getnaðarlim eða hlut : " Sé talan umreiknuð gerir það 22.632 konur miðað við mannfjöldatölur á þeim tíma sem rannsóknin var gerð [ 2001 ] .
Rúmlega 60% þeirra voru undir átján ára aldri þegar atburðurinn átti sér stað , eða 13.579 stúlkur .
" Ekki hafa margar kannanir verið gerðar um þessi mál hér á landi .
Í annarri könnun , sem gerð var að undirlagi Alþingis um miðjan tíunda áratuginn sögðu 4,5% kvenna að þeim hefði verið nauðgað .
Ýmislegt getur skýrt þennan mismun og bendir Þórdís Elva á að í Norvold-könnuninni var verknaðinum lýst , en í hinni könnuninni voru notuð orðin nauðga eða nauðgun .
Rannsóknir hafa sýnt að " einungis minnihluti kvenna sem skýrir frá þvingun til kynlífs muni lýsa þeirri lífsreynslu sem nauðgun .
" Þórdís Elva vísar einnig í könnun ICVS sem var gerð 2004 og 2005 og náði til 30 landa .
Þar mældust Íslendingar með hæsta tíðni kynferðisofbeldis í garð kvenna ásamt Bandaríkjamönnum .
Á einu ári urðu 1,4% íslenskra kvenna fyrir kynferðislegu ofbeldi .
Það er rúmlega tvöfalt hærra en meðaltíðnin í könnuninni .
Á fimm ára tímabili höfðu 4,4% íslenskra kvenna orðið fyrir nauðgun , tilraun til nauðgunar eða grófri kynferðislegri áreitni á fimm ára tímabili .
" Rifjum upp tíðni nauðgana í Alþingiskönnuninni , þeirri íhaldssömustu af þeim rannsóknum sem reifaðar eru að framan .
Séu niðurstöður hennar umreiknaðar má gera ráð fyrir að 3.398 konum á aldrinum 18-60 ára hafi verið nauðgað .
3.398 einstaklingar myndu fylla átján Boeing 757-200 þotur af þeirri gerð sem Flugleiðir nota .
Ímyndum okkur að átján íslenskar flugvélar lentu í flugslysi .
Þótt allir farþegarnir lifðu slysin af og þrátt fyrir að einungis 13,5% þeirra færu í kærumál ( líkt og niðurstöður Alþingiskönnunarinnar leiddu í ljós ) yrði samt allt vitlaust í samfélaginu .
" Áhugaleysi stjórnmálaflokka Af einhverjum ástæðum varð hins vegar ekki allt vitlaust í samfélaginu .
Alvara þessara mála hefur ekki verið endurspegluð sem skyldi í fjölmiðlum og er Morgunblaðið þar ekki undantekning .
Stjórnmálaflokkarnir hafa heldur ekki sett þessi mál á oddinn fyrir utan Vinstri græn og hefur Atli Gíslason gengið sérstaklega fram fyrir skjöldu .
Þórdís Elva fór yfir markmið stjórnmálaflokkanna í málaflokknum fyrir kosningarnar 2007 : " Að Vinstri grænum undanskildum lagði ég saman það sem ég gat fundið um kynbundið og kynferðislegt ofbeldi hjá hinum fimm stjórnmálaflokkunum .
Sjálfstæðisflokkurinn , Framsóknarflokkurinn , Samfylkingin , Frjálslyndi flokkurinn og Íslandshreyfingin eyddu samtals 154 orðum í þennan málaflokk í stefnumálum sínum .
Þess má geta að það eru 160 orð á venjulegri kókómjólkurfernu .
" Hér þarf að verða hugarfarsbreyting .
Þegar José Luis Rodríguez Zapatero varð forsætisráðherra Spánar ákvað hann að skera upp herör gegn mismunun kvenna .
Heimilisofbeldi og kynferðislegt ofbeldi varð eitt af lykilmálum stjórnar hans .
Markmið Zapateros var að knýja fram breytingu á hegðun og hugarfari með því að draga fram kerfislægan vanda , sem legið hafði í þagnargildi .
Hugarfarsbreytingar þörf Eitthvað svipað þarf að gerast hér á landi því að ofbeldið er kerfislægt .
" Okkur hryllir við beinu ofbeldi , " skrifar Þórdís Elva .
" Pyntingarnar í Abu Ghraib í Írak vöktu viðbjóð og reiði alþjóðasamfélagsins .
Árásir á útlendinga sem knúnar eru af kynþáttahatri vekja sterk viðbrögð hér á landi ( og víðar ) .
Beint ofbeldi nær athygli okkar og stuðar okkur .
Kerfislægt ofbeldi er hins vegar ósýnilegt , falið afl sem er samofið samfélaginu og viðhaldið af stofnunum og siðvenjum ....
Dæmigerð nauðgun , þar sem karlmaður notfærir sér aflsmuni sína á kostnað konu , sem í kjölfarið ásakar sjálfa sig og þegir yfir atvikinu sökum samfélagslegra fordóma , er ein ljótasta birtingarmynd kynbundins , en um leið kerfislægs , ofbeldis .
" Þetta endurspeglast í íslensku réttarfari , fjölda nauðgana , sem eru kærðar , fjölda ákæra og fjölda dóma .
Á árunum 2002 til 2006 bárust 155 kærur til ríkissaksóknara .
105 kærur voru niðurfelldar , eða 71% , en að jafnaði voru 40% þeirra kæra , sem bárust , felldar niður .
Ákært var í 50 málum og sýknaði héraðsdómur í 22 en sakfelldi í 24 .
20 málum var áfrýjað til Hæstaréttar og var sýknað í tveimur þeirra .
Alls lauk 22 málum með sakfellingu á þessum tíma .
Til samanburðar leituðu 472 einstaklingar á neyðarmóttökuna í Fossvogi á þessum árum , 408 nauðganir voru tilkynntar til Stígamóta , 156 konur komu í Kvennaathvarfið vegna kynferðisofbeldis og 67 á Neyðarmóttökuna á Akureyri .
Þarna er hróplegt misræmi milli umfangs glæpanna og fjölda dóma .
Það ýtir ekki beinlínis undir það að brotaþoli leiti réttar síns að líkurnar á sakfellingu eru hverfandi .
Í samfélaginu ríkir reiði vegna þess hvað dómar í kynferðisbrotamálum eru vægir .
Til dæmis var ákært í sjö málum fyrir samræði eða önnur kynferðismök við barn árið 2006 .
Hinir sakfelldu fengu að meðaltali rúmlega níu mánaða refsingu .
Brotaþolarnir voru að meðaltali tíu ára gamlir .
Í sumar var maður dæmdur fyrir fimmtán nauðganir , þar á meðal ítrekaðar hópnauðganir ókunnugra manna á sambýliskonu sinni .
Hann var dæmdur í átta ára fangelsi eða helming hámarksrefsingar .
Yfirleitt eru dómar hins vegar mun vægari .
Mörg dæmi eru um að gerendur hafi nánast gengið af brotaþola dauðum án þess að refsiramminn sé nýttur nema að litlum hluta .
Vissulega má deila um fælingarmátt refsinga , en samanburðurinn við dóma vegna annarra brota vekur alvarlegar spurningar um gildismatið þegar um kynferðislegt ofbeldi er að ræða .
Áherslan á áverka vekur einnig efasemdir því að brotaþolinn kallar yfir sig meira ofbeldi með því að streitast á móti .
Refsiramminn vannýttur í 70 ár Þyngd dóma í nauðgunarmálum hefur lítið breyst í áranna rás og er langt frá því að refsiramminn sé nýttur til fullnustu .
Meginröksemdin er sú að samræmi verði að vera milli dóma .
Ekki sé hægt að dæma einn einstakling til þyngri refsingar en annan fyrir sama brot og varasamt að láta undan þrýstingi frá almenningi .
Það lögmál gildir hins vegar ekki á öllum sviðum eins og Þórdís Elva dregur fram : " Árið 1970 var refsihámark fyrir fíkniefnabrot sex ára fangelsisvist .
Árið 2001 var það 12 ár .
Þeir vindar blésu í þjóðfélaginu að fíkniefnabrot væru alvarlegt samfélagsmein og löggjafinn hagaði seglum sínum eftir vindi með því að tvöfalda lengd hámarksrefsingar í þessum brotaflokki .
Hækkun ein og sér dugir skammt ; dómstólar verða í kjölfarið að nýta sér hana og fella þyngri dóma ef hún á að hafa áhrif .
Síðasta hækkun refsirammans í fíkniefnamálum átti sér stað á Alþingi hinn 30. apríl 2001 , en þá var hann hækkaður úr 10 árum upp í 12 ár .
Innan við níu mánuðum síðar , hinn 14. janúar 2002 , féll dómur í héraðsdómi yfir manni þar sem heimildin var nýtt í botn : 12 ára fangelsisvist .
Þarna blésu greinilega sterkir vindar .
Það liðu 259 dagar frá hækkun refsihámarks þangað til búið var að berja hamri í borð og fullnýta brakandi nýjan refsirammann .
Til samanburðar hefur hámarksrefsing við nauðgun verið 16 ára fangelsi í tæp 70 ár .
" Hér hefur aðeins verið tæpt á þeim vandamálum , sem tekið er á í bók Þórdísar Elvu .
Sérstakt áhyggjuefni er hvað börn eru stór hluti brotaþola .
Stundum þarf þjóðfélag að hrökkva við til að taka við sér .
Þessi bók fær lesandann til að hrökkva við og er skyldulesning bæði fyrir konur og karla .
408 Fjöldi nauðgana , sem komu inn á borð til Stígamóta 2002 til 2006 .
155 Fjöldi kæra , sem bárust ríkissaksóknara vegna nauðgana 2002 til 2006 .
105 Fjöldi kæra , sem voru niðurfelldar 2002 til 2006 .
22 Fjöldi mála sem lauk með endanlegri sakfellingu .
