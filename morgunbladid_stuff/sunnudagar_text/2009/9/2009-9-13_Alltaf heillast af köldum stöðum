Hvað veldur því að kona með réttu ráði , rithöfundur og háskólakennari í þokkabót , tekur sig upp í sumar og flytur ásamt eiginmanni sínum og tveimur ungum sonum frá Bretlandi til Íslands ? Landsins sem sokkið hefur dýpst í fen heimskreppunnar .
Sarah Moss syndir glöð á móti straumnum og telur sig á margan hátt vera komna í betra samfélag .
Eftir Orra Pál Ormarsson orri@mbl.is Bjóstu hér ? " Sarah Moss horfir undrandi á mig .
" Ég vissi ekki að nokkur maður hefði búið hérna .
" Mikil ósköp , ég bjó svo sannarlega á Nýja Garði meðan byggingin þjónaði ennþá sínum upprunalega tilgangi sem stúdentagarður .
Í dag eru þarna skrifstofur kennara hugvísindasviðs Háskóla Íslands og Sarah Moss er einn þeirra .
Þess vegna ber fundum okkar saman á Nýja Garði .
Sarah horfir í kringum sig , eins og til að drekka í sig söguna .
Síðan brosir hún .
" Það hefur örugglega verið meira fjör hérna í þá daga ? " Þið getið rétt ímyndað ykkur ! En tilgangurinn er ekki að rifja upp sögu Nýja Garðs – það bíður betri tíma – heldur kynnast þessum 33 ára gamla breska rithöfundi og háskólakennara sem ákvað að flytja hingað upp á skerið í miðri kreppu .
Eins og ekkert væri sjálfsagðara .
" Ég hef haft áhuga á köldum stöðum frá því ég man eftir mér .
Þegar ég var barn heima í Manchester las ég ævintýri H.C .
Andersens og heillaðist af þeim , ekki síst snjónum .
Ætli það sé ekki upphafið .
Þegar ég var níu ára kom ég til Danmerkur og varð fyrir gríðarlegum vonbrigðum þegar ég áttaði mig á því að veðurfarið þar var ekki eins og á norðurpólnum , " útskýrir Sarah hlæjandi .
Glorsoltin á hringveginum Leið hennar lá fyrst til Íslands þegar hún var nítján ára , sumarið 1995 .
" Ég kom hingað með bakpokann minn og ferðaðist um landið með Cathy vinkonu minni í sex vikur .
Það var mikið ævintýri .
Við vorum staurblankar og höfðum ekki efni á gistingu , þannig við sváfum allan tímann í tjaldi .
Við áttum varla fyrir mat , svei mér ef vorum ekki farnar að bíta gras undir það síðasta , " segir Sarah og glottir .
" En það skipti ekki máli , við skemmtum okkur svo vel .
" Það sem henni þótti merkilegast við Ísland var hvað allt var öruggt .
" Hafandi alist upp í breskri stórborg þótti okkur frelsið og öryggið hér með miklum ólíkindum .
Tvær nítján ára stelpur að ferðast um landið og það eina sem við þurftum að hafa áhyggjur af var veðrið .
Það var dásamleg tilfinning .
Það eru hverfi í Manchester sem maður fer helst ekki inn í – og alls ekki eftir myrkur .
Að ég tali ekki um Lundúnir .
" Cathy starfar nú sem fornleifafræðingur í Hollandi en þær Sarah eru í góðu sambandi .
" Fyrst við vorum ennþá vinkonur eftir að hafa hírst glorsoltnar í tveggja manna tjaldi í sex vikur er ljóst að við verðum vinkonur fyrir lífstíð .
Hún var svarakona mín þegar ég gifti mig .
" Sarah lagði á þessum tíma stund á háskólanám í bókmenntum í Oxford og var staðráðin í því að snúa aftur til Íslands þegar hún lyki BA-prófi .
" Þá fékk ég styrk til að fara áfram í meistaranám í Oxford og síðan í doktorsnám .
Eitt leiddi af öðru , mér bauðst rannsóknastaða í Oxford og síðan lektorsstaða við háskólann í Kent , þannig að ekkert varð af því að ég heimsækti Ísland aftur .
" Kreppan gerði útslagið Sarah kynntist eiginmanni sínum , Anthony , seint á síðasta áratug og gekk að eiga hann árið 2001 .
Þau eiga tvo syni , Max , sjö ára , og Tobias , tveggja ára .
" Við Anthony höfum alltaf talað um að flytja til útlanda , kynnast öðru landi , læra nýtt tungumál , en eftir því sem árin liðu varð þessi draumur fjarlægari og á tímabili var ég farin að hallast að því að við myndum aldrei gera þetta .
Enda höfðum við það svo sem ágætt .
Þá kom kreppan .
Anthony missti vinnuna og við þurftum skyndilega að hugsa allt upp á nýtt .
Hann hafði ekki lengur neinu að tapa og ég hugsaði með mér : Nú er komið að því , við flytjum .
" Sarah fór að svipast um á netinu og sá auglýsta stöðu lektors í enskum bókmenntum við Háskóla Íslands .
Ekki varð aftur snúið .
Hún flaug hingað í nóvember síðastliðnum í starfsviðtal og fyrir jól lá ákvörðunin fyrir – fjölskyldan myndi verja skólaárinu 2009-10 á Íslandi .
Sarah segir það ekki hafa dregið úr þeim kjarkinn að bankakerfi þjóðarinnar var nýhrunið á þessum tíma og mikil óvissa framundan .
" Auðvitað vissum við hvað hafði gengið hér á og tókum það með í reikninginn .
Það er kannski klisjukennt en þessi ákvörðun snerist ekki um peninga .
Í meira en áratug hafði ég þráð að kynnast Íslandi betur og þetta var tækifærið .
" Fjölskyldan lítur heldur ekki svo á að hún sé að brenna neinar brýr að baki sér .
" Áhættan er í raun sáralítil .
Ég fékk ársleyfi frá störfum við Háskólann í Kent og við leigðum húsið okkar í Canterbury , þannig að við getum snúið aftur heim næsta sumar eins og ekkert hafi ískorist .
" Spurð hvort þau komi til með að gera það setur Sarah upp óræðan svip .
" Það kemur í ljós .
Við ætlum að halda þessu opnu .
Líki okkur reglulega vel hérna kemur alveg til álita að vera lengur .
" Er þetta hnípin þjóð í vanda ? En núna þegar hún er komin , hvernig skyldi Sarah upplifa kreppuna á Íslandi ? " Frá sjónarhóli útlendings sem er nýfluttur hingað lítur Ísland ekki út fyrir að vera þjóðfélag í djúpstæðum vanda .
Nú er ég alls ekki að gera lítið úr ástandinu , ég veit að fjöldi fólks á erfitt uppdráttar .
Ég ólst hins vegar upp í landi þar sem fátækt hefur alla tíð verið sýnileg , atvinnuleysi mikið og fólk hreinlega á götunni .
Það þekkist ekki hér .
Það er líklega til marks um velmegunina sem verið hefur á Íslandi undanfarin ár að útlendingar átta sig ekki á því að hér er kreppa .
Hugsanlega hefði ég upplifað Ísland með allt öðrum hætti fyrir fimm árum .
" Það voru ekki bara persónuleg kynni Söruh af landinu sem ýttu undir flutningana .
" Eitt af því sem dró okkur Anthony að Íslandi er virðingin sem Íslendingar bera fyrir bókum og bóklestri .
Sjálfsmynd þjóðarinnar virðist að stóru leyti byggjast á skrifum , fyrr og nú .
Sama verður því miður ekki sagt um Breta en stór hluti þeirra þekkir helstu verk bókmenntasögunnar aðeins í gegnum sjónvarp eða Hollywood-kvikmyndir .
Það er dapurlegt .
" Hófleg virðing fyrir reglum Hún segir það heldur ekki hafa skemmt fyrir að regluverkið virðist ekki eins yfirþyrmandi hér og í Bretlandi .
" Þessi staðreynd birtist í mörgum ólíkum myndum , t.d. hvernig fólk leggur bílunum sínum og til hvers það ætlast af börnunum sínum .
Ég hef líka reynt þetta á eigin skinni í kennslunni , hér hef ég fullkomið frelsi til að kenna með þeim hætti sem ég tel henta best .
Í Bretlandi fer mest orka í að fylla út eyðublöð og sækja um leyfi til að kenna ný námskeið eða fara á ráðstefnur .
" Hún fullyrðir að heima í Englandi væri líka óhugsandi að leyfa sjö ára barni að ganga einu síns liðs í skólann .
" Raunar á ég vinkonu sem var klöguð til lögreglu fyrir að leyfa tíu ára dóttur sinni að ganga yfir engi í skólann ásamt eldri systur sinni .
Það er dapurlegt að alast upp við slíkar aðstæður .
Þið Íslendingar virðist líta á reglur sem viðmið en látið heilbrigða skynsemi á endanum ráða .
Það er að mínu viti styrkur enda þótt það kunni að vísu að hafa komið þjóðinni í koll í góðærinu .
" Eini augljósi ókosturinn við þetta umburðarlyndi þjóðarinnar gagnvart reglum er umferðin .
" Ég er logandi hrædd í umferðinni á Íslandi og veit að það á við um fleiri útlendinga , " upplýsir Sarah .
Þegar Sarah var hér í nóvember kynnti hún sér aðstæður í grunn- og leikskólum og leist vel á .
" Skólarnir hér eru mjög frábrugðnir því sem við eigum að venjast í Bretlandi .
Þeir eru rúmbetri og sköpunargleðin áberandi meiri .
Börnunum virðist líða betur .
Max er í alþjóðlega skólanum í Garðabæ og er þegar farinn að kunna vel við sig .
Honum leið ekki vel í skóla í Englandi .
Góðir leikskólar eru vissulega til í Englandi en þeir eru dýrir .
Við erum ekki ennþá búin að fá leikskólapláss fyrir Tobias hérna en það sem við höfum séð lofar virkilega góðu .
Og setur mann ekki á höfuðið .
" Anthony er heimavinnandi eins og er en Sarah segir hann ætla að leita sér að vinnu þegar þau verða búin að koma sér betur fyrir .
" Annars nýtur hann þess að vera heima hjá drengjunum .
Feðraorlofið er bara tvær vikur í Englandi og feður fá því alla jafna ekki tækifæri til að verja miklum tíma með börnum sínum .
Englendingar sjá þetta í öðru ljósi , það er t.d. nýbúið að lengja mæðraorlofið upp í eitt ár .
Hverslags jafnrétti er það ? Það er eins og faðirinn skipti ekki lengur máli eftir að barnið er fætt .
Þetta kerfi er vont fyrir alla , feður , mæður og börn .
" Sem útivinnandi móður líður Söruh mun betur á Íslandi .
" Það er ennþá heit umræða um það í Englandi hvort mæður eigi yfirhöfuð að vinna úti .
Það voru um þrjátíu börn í bekk sonar míns í fyrra og það voru bara tvær mæður sem unnu fulla vinnu utan heimilisins , ég og ein önnur .
Við vorum nánast litnar hornauga .
Á Íslandi er viðhorfið allt annað .
Hér amast enginn við því að mæður vinni utan heimilisins .
Það er sjálfsagt mál .
" Langar að læra tungumálið Sarah kann þegar mjög vel við sig í Háskóla Íslands .
Hún er byrjuð að kenna skapandi skrif og veturinn leggst vel í hana .
" Nemendur mínir hér eru heldur eldri en þeir sem ég hef verið með í Englandi , þar hefur fólk háskólanám átján ára .
Það var búið að vara mig við því að íslenskir nemendur væru hlédrægir og það gæti reynst þrautin þyngri að draga orðin upp úr þeim .
Það hefur alls ekki verið raunin , þeir eru á heildina litið opnir og skrafhreifnir .
" Hún er líka farin að kynnast samkennurum sínum og segir andrúmsloftið notalegt á Nýja Garði .
Hún hefur þó áhyggjur af einu .
" Það er tungumálið .
Mig langar að læra íslensku en finn að það verður ekki auðvelt .
Fyrir það fyrsta er ég að kenna ensku og tala fyrir vikið mitt móðurmál í vinnunni .
Í annan stað tala Íslendingar upp til hópa mjög góða ensku .
Það er auðvitað frekt að ætlast til þess að þeir tali ensku við mann en svolítið freistandi .
En vonandi tekst mér að læra einhverja íslensku , " segir Sarah brosandi .
Komandi frá Norður-Englandi hefur hún raunar forskot .
" Ég heyrði orðið " grís " á dögunum og áttaði mig strax á merkingu þess .
Í Jórvíkurskíri nota menn orðið " grice " yfir svín .
Þetta er arfleifð Jórvíkurvíkinganna .
" Hún gerir ráð fyrir að synir sínir verði sneggri upp á lagið .
Börn séu svo fljót að læra ný tungumál .
" Hann Tobias minn er alveg dásamlegur .
Það er kostulegt að heyra þennan tveggja ára snáða segja hvar sem hann kemur þessa dagana : " Mér þykir það afar leitt en ég tala ekki íslensku ! " " Hvort sem fjölskyldan verður um kyrrt eða snýr heim til Englands að ári er Sarah staðráðin í einu – að endurnýja kynnin við hringveginn þegar kennslu lýkur næsta vor .
" Það yrði dásamlegt að fara hringinn í kringum landið með Anthony og strákunum .
Að þessu sinni ætla ég hins vegar að sjá til þess að við höfum nóg að bíta og brenna .
" Spriklandi af frumleika " Jæja , vina mín .
Það er nú aldeilis ágætt .
En þú skalt samt fá þér alvöru vinnu ! " Þannig brást fólk við þegar Sarah Moss , barn að aldri , tilkynnti því að hún ætlaði að verða rithöfundur þegar hún yrði stór .
Hún lét þessi viðbrögð ekki á sig fá og í júní síðastliðnum rættist draumurinn þegar fyrsta skáldsaga hennar , Cold Earth , kom út hjá Granta-forlaginu í Bretlandi .
Skáldsagan er raunar sprottin út úr doktorsverkefni hennar sem snerist um bresku rómantíkina og norðurheimskautið .
" Við þá rannsókn rakst ég á fjölmargar sögur sem urðu kveikjan að skáldsögunni , " segir Sarah sem áður hafði sent frá sér fræðibókina Frozen Ship sem einnig byggðist á doktorsverkefninu .
Cold Earth fjallar um ungan breskan fornleifafræðing sem fær styrk til að halda ásamt fimm öðrum í leiðangur til Vestur-Grænlands til að grafast fyrir um það hvers vegna frumbyggjarnir á svæðinu hurfu af yfirborði jarðar .
Hópurinn býr sig undir einangrun á þessum afskekktu slóðum en atburðarásin tekur óvænta stefnu .
Óvenjuleg skáldsaga Sarah upplýsir að hún hafi lengi verið heilluð af fornleifafræði enda þótt hún hafi ekki faglegan bakgrunn á því sviði .
Að vísu vann hún eitt sumar við uppgröft og kveðst hafa hrifist af andrúmsloftinu sem skapaðist í hópnum .
Í ritdómi í breska dagblaðinu The Guardian segir Jane Smiley að Cold Earth sé óvenjuleg skáldsaga , spriklandi af frumleika , jafnvel fyrir fólk sem gjörþekki til staðhátta á Grænlandi .
Hún segir spennuna svo mikla að lesandinn eigi í mesta basli með að springa ekki á limminu og fletta upp á sögulokum .
Smiley hvetur fólk þó til að halda út svo það fái notið frásagnarlistar Söruh Moss .
Það eina sem hún finnur bókinni til foráttu er að hún hefði mátt vera lengri .
Það er ekki amalegt .
Sarah kveðst ánægð með viðtökurnar .
" Annars hélt ég bara útgáfuhóf og dreif mig til Íslands .
Það var ágætt að kúpla sig aðeins frá þessu .
Maður tekur hlutina ekki eins inn á sig þegar maður er langt í burtu .
Annars kvarta ég ekki undan viðtökum , þær hafa á heildina litið verið góðar .
" Tilurð Cold Earth var nokkuð óvenjuleg .
Sarah lauk við söguna , fínpússaði hana og sendi til útgefanda síns .
Þar á bæ var samþykkt að gefa hana út með smávægilegum lagfæringum .
" Þá tók ég mig til og skrifaði söguna upp á nýtt .
Ég veit ekki af hverju en mér fannst ég þurfa að gera það .
Núna er það nákvæmlega sama að gerast við aðra skáldsöguna mína .
Ég geri mér grein fyrir því að þetta eru ekki skilvirkustu vinnubrögð í heimi og ég vona að mér takist að venja mig af þessu , " segir hún hlæjandi .
Líkfundur á afskekktri eyju Önnur skáldsagan , The Resident Population , segir frá fjölskyldu sem býr ein á afskekktri skoskri eyju og áhrifunum sem óvæntur líkfundur hefur á hana .
Sarah á að skila handritinu af sér í ágúst á næsta ári en vonast til að ljúka verkinu jafnvel fyrr .
Spurð hvernig hún skilgreini skáldsögur sínar svarar Sarah því til að Cold Earth sé spennusaga en samt ekki spennusaga .
" Það er ennþá erfiðara að draga The Resident Population í dilk .
Hún er að sumu leyti morðgáta en það má líka líta á hana sem gamansögu úr heimilislífinu .
" Einmitt það .
Spurð um frekari skrif upplýsir Sarah að forleggjari sinn hafi beðið sig að skrifa bók um Ísland .
" Ég veit ekki ennþá hvort ég verð við því .
Geri ég það verður það ekki bók um Ísland – ég tel mig ekki þess umkomna að skrifa slíka bók – heldur bók um dvöl mína hér og upplifun af landinu .
" Þess má geta að Sarah hefur einnig brennandi áhuga á mat og matargerðarlist og hefur skrifað tvær bækur tengdar því áhugamáli .
Annars vegar Spilling the Beans : Eating , Cooking , Reading and Writing in British Women ' s Fiction 1770-1840 , sem er að koma út þessa dagana , og hins vegar Chocolate : A Global History , sem hún skrifaði ásamt vini sínum Alexander Badenoch .
" Þetta þema virðist kannski býsna fjarri norðurpólnum en það var nú samt gríðarleg áhersla pólfara á matarval gegnum aldirnar sem vakti áhuga minn á þessu efni í skáldsögum , " segir Sarah .
Spurð hvort hún hafi í hyggju að kynna sér íslenska matargerðarlist kinkar Sarah kolli .
" Mér skilst að þið eigið ykkur mjög langa og óvenjulega hefð á því sviði .
" Heldur betur .
Verði þér að góðu ! 