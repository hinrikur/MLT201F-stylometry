Leikstjórn og handrit : Barði Guðmundsson .
Aðalleikarar .
Helga Braga Jónsdóttir , Víðir Guðmundsson , Jóhanna Bogadóttir , Eva Þorsteinsdóttir , Engilbjört Auðunsdóttir og Elías Rafn Heimisson .
Aðstoðarleikstjóri : Harpa Másdóttir .
Kvikmyndataka : Bjarni Felix Bjarnason .
Klipping : Anna Þóra Steinþórsdóttir .
Framleiðandi : Hrafnhildur Gunnarsdóttir .
Krummafilms .
25 mín .
Ísland 2009 .
Í Mamma veit hvað hún syngur er tekið á samskiptavandamálum mæðginanna Guðna Geirs ( Víðir Guðmundsson ) , sem er í kringum tvítugt , og móður hans , Hönnu ( Helga Braga ) , sem hefur ekkert að lifa fyrir annað en blessaðan drenginn sinn , en það eru komnar blikur á loft á heimilinu .
Mjög svo áþreifanleg ógn steðjar að þessari fyrrum notalegu fjölskyldumynd , sem birtist í átroðningi ungmeyja sem gera sér dælt við augasteininn hennar Hönnu .
Hún kann að vísu ýmis ráð til að hrekja þessa óværu á brott , sýður meira að segja blóðmör og lifrarpylsu ofan í eina hjásvæfuna , ekki einu sinni slátrið styggir stúlkuna , því hún elskar innmat eins og Guðni Ágústsson SS-pylsur .
Mitt í stríði vesalings Hönnu við kærustur Guðna Geirs sér hún heimildamynd um frumbyggja í Mexíkó sem dásama þá guðsgjöf að eiga samkynhneigða syni .
Þeir hugsi nefnilega almennilega um foreldra sína í ellinni .
Þvílíkur munur – en stundum geta villtustu draumar ræst ...
Af þessu má sjá að efni Mamma veit hvað hún syngur er harla óvenjulegt , hér er tekið á samkynhneigð á kankvísan , sjálfsagðan hátt og fléttað inn í spaugilega fjölskyldumynd af einstæðri móður sem ætlar sér ekki að sleppa takinu á drengnum sínum .
Uppgötvun Guðna Geirs á sinni réttu kynhneigð er ein hlið á litríkri mynd þótt stutt sé .
Hún hreinlega úir og grúir af fyndnum og óvæntum uppákomum ( heimildarmyndin um indjánana í Mexíkó er ósvikinn konfektmoli ) ; línurnar eru meinfyndnar og sú fína gamanleikkona Helga Braga stekkur fullsköpuð inn í hlutverk hinnar illþolandi , orðljótu Hönnu sem ætlar hvorki að láta eitt né neitt hremma drenginn sinn frá henni .
En það verður ekki við öllu séð .
Önnur hlutverk eru vel mönnuð og myndin jafn óvæntur og fyndinn gleðigjafi og tengdasonur frú Hönnu .
saebjorn@heimsnet.is Sæbjörn Valdimarsson 