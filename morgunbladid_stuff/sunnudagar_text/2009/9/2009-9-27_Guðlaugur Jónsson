Guðlaugur Jónsson fæddist 29. október 1931 .
Hann lést 21. september sl. Útför Guðlaugs fór fram frá Dómkirkjunni 25. september sl. mbl.is / minningar Mig langar til að minnast vinar míns Gulla rakara með nokkrum kveðjuorðum .
Ég kynntist Gulla fyrir um 15 árum , en var búinn að þekkja hann í sjón til margra ára , hann var fastagestur á veitingahúsinu Jómfrúnni þar sem ég starfa og áttum við þar oft ánægjulegt spjall saman yfir góðum kaffibolla í hádeginu .
Gulli var einstaklega ljúfur og góður gestur sem gaman var að tala við um allt það sem máli skipti í bæjarlífinu og hann hafði sína skemmtilegu skoðun á mönnum og málefnum .
Hann sagði stundum líka eitthvað frá sinni viðburðaríku ævi .
Hann hafði sem ungur maður farið til Kaupmannahafnar , þar lærði hann hárgreiðsluiðn .
Eftir Kaupmannahafnardvölina lá leiðin heim og hóf hann störf á rakarastofunni í Eimskipafélagshúsinu , síðan hjá Hauki Óskarssyni hárskera á elstu rakarastofu landsins og þar starfaði Gulli fyrst með Hauki , síðan sem sjálfstæður rekstraraðili stofunnar , þar til hann ákvað að hætta , enda orðinn 76 ára .
Eftir að við Gulli fórum að spjalla saman barst talið oft að ferðalögum , sem var áhugamál beggja .
Hann var víðförull um heiminn og einhverju sinni ákváðum við að fara til Taílands saman og gerðum við það tvisvar , dvöldum þar í góðu yfirlæti , í annað skiptið í mánuð , í það seinna þrjár vikur .
Það var gaman að koma með Gulla á þær slóðir þar sem hann hafði ekki komið áður en ég heimavanur á , sjá hvað hann var mikill heimsmaður og hvað hann átti gott með að vingast við alla og laða fólk að sér .
Það var sama hvar við fórum , alls staðar eignaðist Gulli vini og enn þann dag í dag er ég kem í mína árlegu vetrarferð þangað er spurt eftir honum bæði á hótelum og veitingastöðum og af hverju hann sé ekki með í för og ég beðinn fyrir kveðjur til hans .
Ég veit að Chang Noi vinur okkar kveikir á reykelsi austur þar í dag og færir Búdda fórn í minningu hans .
Að leiðarlokum kveð ég Gulla og þakka honum fyrir allar góðar stundir sem við áttum saman , um leið og ég sendi ættingjum hans mínar dýpstu samúðarkveðjur .
Kristján Sig .
Kveðja frá eigendum og starfsfólki Jómfrúarinnar Í dag kveðjum við vin okkar Guðlaug Jónsson ( Gulla rakara ) .
Við opnun á veitingahúsinu árið 1996 fór Gulli að venja komur sínar til okkar á Jómfrúna og varð fljótt daglegur gestur á veitingahúsinu , þar sem hann átti sitt fastaborð .
Þessi fyrsti fastagestur var okkur mikill ánægjugestur , því með sinni ljúfu framkomu laðaði hann alla að sér , bæði gesti og þjónustufólk .
Gulli hafði átt litríka ævi , hann var heimsborgari og hafði kynnst fjölda merkisfólks , sem hafði gert garðinn frægan .
Alla tíð meðan hann rak hárgreiðslustofuna Nikk í Kirkjustrætinu kom hann til okkar í hádegismat og var okkur ætíð ánægja að sjá hann ganga í salinn , oft með gesti með sér .
Að leiðarlokum þökkum við Gulla samfylgdina og vottum ættingjum okkar dýpstu samúð .
Jakob , Guðmundur og starfsfólk Jómfrúarinnar .
Ég kynntist Gulla fyrst þegar ég og fyrrverandi eiginkona mín , Hólmfríður Garðarsdóttir , eignuðumst húsið við hliðina á hárgreiðslustofunni hans .
Gulli lét alltaf í veðri vaka að hann hefði komið því til leiðar að okkar tilboði var tekið , því honum hefði litist betur á okkur en aðra sem líka vildu kaupa .
Þarna birtist mér í fyrsta sinn hvað Gulli var stór í sniðum .
Það var ekki bara að hann væri höfðingi inn að beini heldur skákaði hann stundum alföðurnum í því að skapa veröldina í þeirri myndi sem hann vildi hafa hana .
Þannig komst hann hjá því að láta veröldina skapa sig í þeirri mynd sem hún vildi hafa hann , en það hefði orðið hörmulegur missir fyrir þá sem unna fögru og litríku mannlífi .
Gulli var einn fyrsti opinberlegi " gay " maðurinn í Reykjavík og hann sagði mér að hann hefði aldrei komið úr skápnum vegna þess að hann hefði aldrei verið í honum .
Gulla var svo eðlilegt að vera " gay " og að lifa í veröld sem hann skapaði sjálfur að honum þótti réttindabarátta samkynhneigðra alveg þarflaus .
Hann var þó einn af brautryðjendum hennar með því einu að þora ávallt að vera hann sjálfur .
Það átti sem sagt ekki við Gulla að láta aðra segja sér hvernig hann ætti að vera , hvorki ferkantaðar smásálir né baráttufólk samkynhneigðra .
Þetta ríka stolt gat jafnvel snúist upp í stórlyndi , en oftast kom það fram í rausnarskap .
Hann lét sér til dæmis ekki muna um að bjóða tuttugu manns í margréttaðar veislur á Borginni .
Hann var kóngur í ríki sínu þar sem hann sat svo hýr og fallegur við veisluborðsendann .
Gullhringarnir á fingrum hans minntu á höfðingja víkingaaldar , en fasið á drottningu .
Á meðan hann naut þess að vera miðdepill samkvæmisins , sólin sem pláneturnar snerust um og þáðu ljós sitt frá , beindist öll hans athygli að því að hver fengi það sem hann vildi og að öllum liði vel .
Þannig leið manni eins og maður væri alveg einstakur að fá að njóta athygli og umhyggju þessa höfðingja og heimsmanns .
Þó að aldurinn færðist yfir og heilsan færi að gefa sig hélt Gulli ávallt höfðinglegri reisn sinni og hnarreistur mætti hann dauða sínum .
Hann varð líkamlega veikburða síðustu árin og greip þá stundum til stórlyndisins til að halda sér uppréttum og heiminum í þeirri mynd sem hann helst vildi hafa hann .
Hann kunni betur að gefa en þiggja og ég hefði feginn viljað vera honum til meira halds og trausts en hann vildi leyfa mér .
Mér er því síðasti fundur okkar ósegjanlega dýrmætur því þá fékk ég , að mér fannst , að veita honum örlítinn styrk .
Þá var Gulli nýkominn á líknardeildina og auðfundið að hann var tilbúinn fyrir síðustu ferðina .
Þar sem hann sat á rúmstokknum og ég í stól gegnt honum , rétti hann fram hendurnar til að ég gæti tekið þær í mínar .
Mér fannst hendur hans leita huggunar í mínum , en hann var ekki síður að hugga mig , enda fann hann hvað mér þótti stundin dapurleg .
Hann horfði blíðlega til mín og það vottaði ekki fyrir stórlyndi í augunum heldur aðeins þeirri eftirsjá sem allir sem notið hafa lífsins hljóta að finna fyrir þegar þeir kveðja það .
Páll Biering .
Gulli var ekki bara hársnyrtirinn minn , eftir 17 ára kynni var hann nánast orðinn vinur minn .
Þá sjaldan ég fór eitthvað annað , sem skeði í mesta lagi 5 sinnum , þá fannst mér ég vera að svíkjast um .
Ég man fyrst eftir Gulla árið 1959 , en þá var hann einn af rökurunum í Aðalstræti 16 .
Hann var " the talk of the town " ófeiminn að vera sá sem hann var .
Svo var það upp úr 1990 að ég fór að fara til hans reglulega í Kirkjustrætið þar sem Haukur Óskarsson hafði verið með rakarastofu .
Við ræddum alltaf mikið saman því hann tók alltaf pantanir , þannig að við vorum oftast bara tveir þegar hann klippti mig og snyrti á mér skeggið .
Ég gat sagt honum allt og stundum var það eins og að fara í viðtal hjá sálfræðingi að vera hjá Gulla .
Hann kom nánast daglega í morgunkaffi á Hótel Borg þessi ár sem ég var þar með veitingareksturinn og alltaf í boði hússins .
Mér er minnisstætt þegar tengdadóttir hans datt af hestbaki og slasaðist lífshættulega .
Þá fór Gulli daglega í strætó að heimsækja hana í nokkur ár ef ég man rétt .
Hann var ótrúlegur , betri persónu hefi ég varla kynnst um ævina .
Ég var í klíkunni og fékk að koma heim til hans á Seljaveginn í klippingu eftir að hann hætti með stofuna .
Ég sá hann síðast í byrjun ágúst en þá sagði hann mér að hann væri að fara í skoðun upp á spítala daginn eftir .
Þá læddist að mér sá grunur að eitthvað alvarlegt væri að , en aldrei kvartaði hann og aldrei talaði hann illa um nokkurn mann .
Ég sakna þín , Gulli minn .
Blessuð sé minning þín .
Tómas A. Tómasson .
