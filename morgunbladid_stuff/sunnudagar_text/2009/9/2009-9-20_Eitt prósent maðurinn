Einmitt núna er rétti tíminn fyrir Ólaf Ragnar Grímsson , forseta Íslands , að sætta sig við orðinn hlut ; hann er með öllu rúinn trausti þjóðarinnar ; hann var nefndur sem sameiningartákn þjóðarinnar af einu prósenti aðspurðra í skoðanakönnun MMR um hver væri sameiningartákn þjóðarinnar ; 72% gátu ekki nefnt neinn einstakling og þau Vigdís Finnbogadóttir , fyrrverandi forseti , og Davíð Oddsson , fyrrverandi seðlabankastjóri og forsætisráðherra , voru nefnd 4,5 sinnum og 3,8 sinnum oftar en Ólafur Ragnar .
Forsetinn á að sjá sóma sinn í því að segja af sér embætti .
Þann 13. júlí 1996 birtist Rabb í Lesbók Morgunblaðsins eftir mig , undir fyrirsögninni Forseti sitji að hámarki tvö kjörtímabil .
Þetta var réttum tveimur vikum eftir að Ólafur Ragnar var kjörinn forseti Íslands með 40,9% greiddra atkvæða og var kjörsókn 85,9% .
Ég hafði aðeins heyrt Ólaf Ragnar tala tvisvar sinnum eftir að hann var kjörinn forseti og mér hraus hugur við tilhugsuninni um að hann gæti setið á Bessastöðum óralengi og tuggið sömu mærðarrulluna aftur og aftur ofan í þjóðina .
M.a. skrifaði ég : " Ef marka má innihald þeirra tveggja tækifærisræðna sem nýkjörinn forseti , Ólafur Ragnar Grímsson hefur flutt frá því hann var kjörinn , þá mun hann ekki flytja margar slíkar , áður en þjóðin verður farin að óska þess , að hann finni sér eitthvert annað viðfangsefni .
Í fyrri ræðu sinni , aðfaranótt sunnudagsins 30. júní , sagði Ólafur Ragnar m.a. : " Það er með hrærðum hug sem við Guðrún Katrín komum hér aftur til ykkar í kvöld ...
Þessi sigur er ekki aðeins okkar hjónanna , hann er ykkar og þjóðarinnar allrar .
" Hvers eiga þau 60% þjóðarinnar sem ekki kusu Ólaf Ragnar að gjalda , að hann skuli halda því fram að kosningasigur hans hafi verið sigur " þjóðarinnar allrar " ? Og ekki var mærðin minni í seinni ræðu hins nýkjörna forseta , sem hann flutti af svölum heimilis síns tæpum sólarhring síðar þegar hann sagði m.a. : " Þetta hefur verið dýrðlegur dagur , sólin heilsaði okkur í morgun og ég var þakklátur fyrir það tákn sem mér fannst hún gefa sjálfum mér og vonandi þjóðinni allri .
" " Hugsið ykkur , þetta var fyrir rúmum þrettán árum ! Sigrún Davíðsdóttir , fréttaritari RÚV í London , hefur verið öflug í pistlum sínum í Speglinum eftir kvöldfréttir á RÚV að undanförnu .
Hún átti snarpan sprett síðasta þriðjudag , þar sem hún tók þátt forsetans í útrásinni fyrir .
Hún gægðist í einn kafla í bók Guðjóns Friðrikssonar , sagnfræðings , Saga af forseta , Í forsvari fyrir eina kraftmestu fjárfestingarvél heims .
Þar er sagt frá meintum þætti forsetans í kaupum Kaupþings á breska bankanum Singer & Friedlander árið 2005 .
Í þessum kafla segir orðrétt : " Ólafur hefur frá því hún hófst ( útrásin ) fyrir alvöru árið 1998 unnið náið með langflestum af helstu frumkvöðlum hennar og liðkað fyrir ýmsum meiriháttar fjárfestingum erlendis með alþjóðlegum tengingum , samböndum sínum og nærveru sem þjóðhöfðingi .
" ( bls. 463 ) Sagnfræðingurinn , sem ritaði lofrulluna um forsetann upp á 600 síður , fjármagnaður af gömlu útrásarbönkunum , velur Sigurð Einarsson , fyrrverandi stjórnarformann Kaupþings , einn helsta samstarfsmann forsetans í útrásarruglinu , til þess að gefa honum umsagnir , sem í ljósi undanfarins árs hljóta í besta falli að teljast hlægilegar .
Sigurður skefur ekki utan af lýsingum sínum , hampar Ólafi Ragnari eins og dýrlingi og rakkar Davíð Oddsson niður að sama skapi , enda hefur hann aldrei fyrirgefið forsætisráðherranum fyrrverandi að hann skyldi fara með sparifé sitt úr hans fjárhirslum , þegar hann frétti af óheyrilegum launa- og kaupaukasamningum Kaupþings við helstu stjórnendur bankans .
Lýsir Sigurður því svo að það sé Ólafi Ragnari að þakka að Kaupþing fékk að kaupa Singer & Friedlander .
Hann hafi haldið hádegisverðarboð á Bessastöðum fyrir forsvarsmenn breska bankans og Kaupþings og upphafið ágæti þeirra Kaupþingsmanna .
" Forsetinn tíundaði hvers vegna Bretarnir ættu að ganga til viðræðna við Kaupþingsmenn og hvaða möguleika það hefði í för með sér fyrir þá .
Þeir Selway-Swift og Shearer munu við svo búið hafa látið sannfærast um að óhætt væri að hefja viðræður við Kaupþingsmenn og mun hádegisverðurinn á Bessastöðum hafa skipt verulegu máli .
" ( bls. 468 ) Frásögn sagnfræðingsins og Sigurðar Einarssonar í forsetabókinni af þætti forsetans í þessum viðskiptum , er gjörólík frásögn Tony Shearer , fyrrverandi forstjóra Singer & Friedlander , í Speglinum í vikunni .
Þar sagði Shearer að forsetinn hefði engin áhrif haft á að ákveðið var að ganga til viðræðna við Kaupþing , " alls engin " ! Vissulega hafi hann og fleiri verið í hádegisverði á Bessastöðum 2004 .
" En það var engin , alls engin umræða í hádegisverðinum um aukin kaup Kaupþings í Singer & Friedlander , samruna , að nú ekki sé talað um yfirtöku .
Einu orðin sem féllu í þá veru voru orð forsetafrúarinnar , Dorrit , sem mætti of seint í hádegisverðinn og spurði þegar hún kom : " Hvernig miðar samrunaviðræðunum ? " Það brast á vandræðaleg þögn og menn voru fljótir að breyta um umræðuefni , " sagði Shearer m.a. við Sigrúnu .
Enn ein pínleg staðfesting þess , að forsetinn á ekkert erindi á Bessastöðum lengur .
agnes@mbl.is 