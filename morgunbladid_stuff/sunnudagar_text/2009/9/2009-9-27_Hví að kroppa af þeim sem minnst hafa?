EINS og margir muna þá voru fjölmargar aðgerðir í heilbrigðiskerfinu samþykktar af þáverandi heilbrigðisráðherra undir lok síðasta árs .
Meðal þess var reglugerð um hlutdeild sjúkratryggðra í kostnaði vegna heilbrigðisþjónustu .
Þetta þýðir að nú verða allir sem leita eftir þjónustu eða leggjast inn á sjúkrahús að greiða gjald fyrir það , misjafnt þó eftir því hvað um ræðir .
Núverandi heilbrigðisráðherra , Ögmundur Jónasson , samþykkti breytingar á fyrrnefndri reglugerð en þrátt fyrir það er alveg ljóst að þessi kostnaður mun bitna mikið á tekjulitlum notendum þjónustunnar og fjölskyldum þeirra .
Það er ekki nóg með að fólk eigi að borga skuldir bankanna heldur þarf það líka t.d. að borga fyrir tuttugu mínútna viðtal á göngudeild geðsviðs Landspítalans .
Þess ber að geta að þetta á ekki við um öll viðtöl en frekari upplýsingar um gjaldskrá spítalans má finna á vefsíðu hans , www.landspitali.is .
Reglugerðina í heild sinni má finna á vefsíðu heilbrigðisráðuneytisins .
Þótt hér sé ekki um háar upphæðir að ræða þá safnast þegar saman kemur og við getum rétt ímyndað okkur hvernig staðan er á mörgum heimilum í dag , eins og sést t.a.m. á því að þann 12. ágúst sl. leituðu sjö hundruð heimili á náðir Mæðrastyrksnefndar og Fjölskylduhjálparinnar .
Það er nokkuð ljóst að fleiri fjölskyldur munu þurfa að leita eftir aðstoð og innan þeirra eru fjölmargir einstaklingar sem þurfa á göngudeildarviðtali að halda .
Nú hugsa líklega margir að það eigi ekki allir að þurfa að leita til Landspítalans því víða sé boðið upp á ókeypis viðtöl og önnur úrræði .
Það er rétt að víða er boðið upp á önnur úrræði og þeim hefur fjölgað í kreppunni , sem betur fer .
Það er líka rétt , eins og fram kom í grein Elínar Ebbu Ásmundsdóttur , Valdefling , sem birtist í Morgunblaðinu 1. september sl. að fólk ætti ekki að þurfa læknisfræðilega meðferð við ýmsum kvillum eða röskunum sem það glímir kannski við vegna kreppuástands .
En þau úrræði sem til eru koma ekki í veg fyrir að sumir , sem þegar hafa fengið læknisfræðilega meðferð og eru á lyfjum verði að leita til Landspítalans .
Því þeir eru að fara í gegnum lyfjabreytingar eða þeir eru á námskeiði , að beiðni læknis , sem ekki er í boði utan spítalans .
Nú eða þeir þurfa einfaldlega að leggjast inn á deild spítalans út af langvarandi svefnleysi eða vegna annarlegs ástands og þurfa hvíld frá sínum aðstæðum heima fyrir .
Ef til væru úrræði s.s. gisti- eða hvíldarheimili þar sem boðið væri upp á hreyfingu , slökun , hvíld , viðtöl , umönnun , námskeið , hvatningu , upplýsingar og kannski örlitla læknisfræðilega meðferð þá er öruggt að færri þyrftu að leita til Landspítalans eða annars sjúkrahúss .
Það þarf að spara Það er ljóst að þessar gjaldskrárbreytingar voru settar á til að spara í heilbrigðiskerfinu , þ.e.a.s. að ná niður kostnaðinum og eins og fram hefur komið í fjölmiðlum þá þarf að spara ennþá meira .
Þegar núverandi ríkisstjórn tók við þá sagði Ögmundur Jónasson , heilbrigðisráðherra , að vænlegasta leiðin til að spara á Landspítalanum væri að ná niður launakostnaðinum með því að lækka hæstu launin , það hefur ekki gerst enn .
Það er heldur ekkert tilhlökkunarefni að lækka laun háttsettra heilbrigðisstarfsmanna því það er hætt við að þeir myndu hætta störfum og fara annað þar sem betur væri launað .
En er það eitthvert minna tilhlökkunarefni að láta tekjulítið fólk standa í þessum kostnaði ? Að láta einstaklinga sem eru á endurhæfingar- , örorku- eða atvinnuleysisbótum einum saman sjá um að spara fyrir heilbrigðiskerfið með því að borga fyrir tuttugu mínútna viðtöl eða fyrir að leggjast inn á sjúkrahús er , á þessum krepputíma , til háborinnar skammar að mínu mati .
Það er ekki eins og tekjur eða bætur þessa fólks séu svo háar að þau megi við aukaútgjöldum , það er svolítið annað þegar um hálaunað fólk er að ræða .
Hvernig má spara ? Vænleg leið til að spara í heilbrigðiskerfinu væri m.a. að koma á fót fyrrnefndu gisti- eða hvíldarheimili en þar yrði að setja á launaþak svo að enginn starfsmaður hefði hærri laun en forsætisráðherra .
Svona heimili þyrftu ekki að vera stór og gætu verið á mörgum stöðum á landinu .
Þau myndu eflaust hjálpa mörgum sem eru að upplifa það mikla röskun á líðan sinni að þeir þyrftu að fá hvíld frá eigin búsetu .
Yfirskriftin á svona heimilum gæti verið " Þinn bati er okkar verðmæti " .
Í Morgunblaðinu 6. september sl. er viðtal við Steingrím J. Sigfússon , fjármálaráðherra , undir yfirskriftinni " Erum ein fjölskylda þegar á bjátar " .
Ég veit ekki með ríkisstjórnina , sem gæti kallast fjölskylda þjóðarinnar , en í minni fjölskyldu er sá sem minnstar hefur tekjurnar ekki látinn borga mínar skuldir .
Hættum að kroppa af þeim sem minnstar hafa tekjurnar .
Einblínum á laun forsætisráðherra , lítum ofar og skerum niður .
Höfundur starfar sem fulltrúi notenda á geðsviði Landspítalans .
