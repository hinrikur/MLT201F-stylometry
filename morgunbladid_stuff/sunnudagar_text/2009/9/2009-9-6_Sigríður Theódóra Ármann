Sigríður Theódóra Ármann fæddist í Reykjavík 26. maí 1928 .
Hún lést á hjúkrunarheimilinu Eir í Grafarvogi 14. ágúst sl. og var jarðsungin frá Dómkirkjunni í Reykjavík 24. ágúst .
mbl.is / minningar Kveðja frá Félagi íslenskra listdansara Fallinn er frá frumkvöðull á sviði listdans á Íslandi og baráttumaður mikill , Sigríður Ármann .
Sigríður hóf dansnám hjá Ásu Hanson árið 1934 aðeins sex ára gömul en var síðan í dansnámi hjá öllum þeim sem buðu upp á danskennslu í Reykjavík á þessum árum .
Löngunin til frekara dansnáms var afar sterk í Sigríði en aðeins fimmtán ára gömul , í miðri seinni heimstyrjöldinni , sigldi hún til Bandaríkjanna þó svo að skipaferðir yfir Atlantshafið væru ekki sérlega aðlaðandi á þessum tímum .
Í heimsborginni New York blómstraði danslífið en á þessum tíma var bandaríski nútímadansinn að þróast og upplifði því Sigríður verk frumherja þess hans með eigin augum .
Sigríður stefndi alltaf að því að koma heima að námi loknu og leggja hinum unga listdansi hér á landi allt sitt lið .
Hún innritaðist í Chalif School of Dancing sem var einn af fáum skólum þar sem hægt var að læra til kennaraprófs í ýmsum greinum danslistarinnar .
Sigríður nýtti tímann vel til að læra og að þremur árum liðnum hafði hún lokið kennaraprófi í listdansi , þjóðdönsum , samkvæmisdansi og fagurfræði .
Þá var haldið heim á leið þrátt fyrir að hún væri óspart hvött til þess að reyna fyrir sér á sviðum stórborgarinnar .
Árið 1947 var Sigríður einn stofnfélaga í Félagi íslenskra listdansara og gegndi hún formennsku frá árinu 1952 til 1966 .
Efling listdansins var þar efst á baugi auk þess sem markmið félagsins var að gæta sameiginlegra hagsmuna dansarastéttarinnar .
Sigríður var óþreytandi og úrræðagóður ráðgjafi félagsmanna allt til dauðadags .
Sigríður kenndi við Dansskóla F.Í.L.D sem var stofnsettur árið 1948 en skólinn var lagður niður árið 1952 þegar Listdansskóli Þjóðleikhússins varð til .
Þá stofnaði Sigríður sinn eigin skóla , Balletskóla Sigríðar Ármann , sem enn blómstrar undir stjórn dóttur hennar Ástu Björnsdóttur .
En Sigríður var líka frumkvöðull á vettvangi danssköpunar .
Þann 19. nóvember 1947 hélt Sigríður einkasýningu í Sjálfstæðishúsinu .
Sýningin vaki talsverða athygli og fékk hún mjög góða dóma í blöðum .
Hún samdi einnig fyrsta alíslenska ballettinn , Eldinn ( 1950 ) , við tónlist Jórunnar Viðar en hann var sýndur á sviði Þjóðleikhússins .
Auk þessa samdi Sigríður dansa í sýningum Þjóðleikhússins og dansaði sjálf á fyrstu árum þess , meðal annars sólódans í opnunarsýningunni Nýársnóttinni .
Sigríði Ármann verður seint fullþakkað allt það starf sem hún lagði af mörkum við að koma íslenskum listdansi á legg og styðja við hann alla tíð .
Dugnaður hennar og orka , lífsgleði og bjartsýni var óbilandi , þrátt fyrir að oft hafi framtíðin ekki verið björt .
Hún lét aldrei bugast í þeirri baráttu sem þeir sem listdansinum unna hafa háð svo áratugum skiptir .
Sigríður hlaut heiðursverðlaun Grímunnar árið 2004 fyrir framlag sitt til sviðslistar hér á landi .
Félag íslenskra listdansara vottar börnum Sigríðar , Sigbirni , Ástu og Pálínu , og fjölskyldum þeirra innilega samúð sína .
Karen María Jónsdóttir formaður .
Það er erfitt að sætta sig við þá staðreynd að Sigríður Ármann sé látin .
Þessi smáa , fíngerða kona , sem virtist fremur tilheyra álfheimum en mannheimum okkar hinna , átti slíka eldsál og þvílíkan dugnað og kjark að undrun sætti .
Líf hennar snerist um dans og enn meiri dans .
Aðeins eiginmaður , börn og nánasta fjölskylda skipuðu hærri sess í hjarta hennar en listdansinn .
Ég var tíu ára gömul þegar ég hóf nám í Ballettskóla Sigríðar Ármann og hef eiginlega ekki hætt að dansa síðan þá .
Þetta var árið 1952 , árið sem hún stofnaði skólann sinn .
Á sviði sá ég hana fyrst dansa í hlutverki " vorvindsins " í balletti Bidsteds " Ég bið að heilsa " .
Vindurinn bærði gluggatjöld skáldsins Jónasar og sveif síðan innum gluggann , lék í kringum hann og varð honum innblástur að kvæðinu fallega .
Þannig var líka Sigríður , persónan , störf hennar og hugsjónir innblástur mér og eflaust mörgum öðrum .
Þegar ég kom heim eftir þriggja ára nám við ballettskóla erlendis var það Sigríður sem bauð mér kennslu í skólanum sínum , sem ég þáði með þökkum .
Sigríður var alla tíð tilbúin að víkja fyrir yngri kynslóð dansara og danskennara .
Viðhorf hennar var að unga fólkið ætti snemma að læra að axla ábyrgð .
Þannig fékk hún mig til að taka við formannsstarfi sínu í Félagi íslenskra listdansara á sínum tíma , en var mér þó alltaf innan handar ef einhver vandamál komu upp .
Sigríður var hreinskilin og heiðarleg og var ekki að leyna því ef tilraunir mínar til danssköpunar féllu ekki að hennar smekk eða nemendasýningar Listdansskóla Þjóðleikhússins , á meðan þær voru undir minni stjórn , sýndu ekki næga framför nemenda .
En svo var hún líka óspör á hrósið ef henni fannst eitthvað vel gert .
Hún var traust og góð vinkona og þó að samtöl okkar snerust oft um dans í einhverri mynd , komu mataruppskriftir og laxveiðar í Borgarfirðinum þar einnig við sögu , svo eitthvað sé nefnt .
Nú að undanförnu , eftir að mér var falið að rita sögu listdans á Íslandi , hef ég verið með blaðsíður í vasabókinni minni með yfirskriftinni " Spyrja Sigríði " .
Þar söfnuðust saman ýmsar spurningar sem ég vissi að Sigríður ætti svar við .
Nú verða þessar blaðsíður ekki fleiri .
Horfinn er einn af helstu frumkvöðlum listdans á Íslandi , glæsilegur dansari og höfundur fyrsta alíslenska ballettsins , en Sigríður samdi dansverkið " Eldur " árið 1950 við tónlist Jórunnar Viðar .
Ballettskóli Sigríðar Ármann hefur starfað frá árinu 1952 , eins og áður sagði , og þar hefur alltaf verið unnið samkvæmt kröfum Sigríðar um vönduð vinnubrögð , hreina tækni og fágaðan stíl .
Ég veit að Ásta , dóttir Sigríðar , mun sem skólastjóri halda minningu móður sinnar á lofti með því að mennta unga listdansara með þessar kröfur í huga .
Þeim systkinum , Ástu , Pálínu og Sigbirni , mökum þeirra og ættingjum votta ég mína dýpstu samúð .
Ingibjörg Björnsdóttir .
Sólin er horfin á bak við fjöllin .
Þegar ég frétti af andláti Sigríðar kom hún upp í huga mér svo björt og brosandi og full af eldmóði , þegar hún hvatti okkur , sem stóðum í baráttunni fyrir íslenskum listdansi .
Ung að árum hélt hún yfir hafið með skipalest til dansnáms og lét ekki ógnir stríðsáranna aftra sér frá að láta drauma sína rætast .
Draumar hennar urðu síðar draumar annarra sem á eftir komu .
Þeir gátu af sér vel menntað listafólk , sem sífellt sótti í nægtabrunna heimsmenningarinnar og kom færandi hendi heim á litla landið okkar .
Sem frumkvöðull sáði hún til framtíðar .
Hún dansaði og kenndi listdans , barðist fyrir tilveru listgreinarinnar og hvatti aðra til dáða .
Hún samdi fyrstu íslensku dansverkin , þar sem hún sótti innblástur í rætur íslenskrar menningar .
Íslendingar eiga fjársjóði í fólki eins og henni sem gefst ekki upp á hugsjónum sínum heldur gengur veginn til enda .
Ég vil þakka Sigríði lífsstarf hennar , því með starfi sínu markaði hún ómetanleg spor í danssögu okkar .
En handan við fjöllin og handan við áttirnar og nóttina rís turn ljóssins þar sem tíminn sefur .
Inn í frið hans og draum er förinni heitið .
( Snorri Hjartarson .
) Nanna Ólafsdóttir .
