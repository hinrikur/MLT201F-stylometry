Eftir Ágúst Inga Jónsson aij@mbl.is Garðyrkjudeild borgarinnar hefur á undanförnum árum ráðist gegn útbreiðslu lúpínu á tveimur stöðum í borgarlandinu .
Annars vegar við Rauðhóla og hins vegar efst í Laugarásnum .
Á þessum stöðum hefur lúpínan þó ekkert gefið eftir og jafnharðan hefur sótt í sama farið .
Skógarkerfill hefur gjarnan farið í kjölfar lúpínunnar og er hann sérstaklega áberandi í Esjuhlíðum en einnig í hluta Vatnsmýrarinnar og víðar .
" Í Rauðhólunum var gert átak gegn lúpínunni og plantan hreinlega fjarlægð , " segir Þórólfur Jónsson , garðyrkjustjóri borgarinnar .
" Það er kominn tími til að fara að nýju í slíkt átak .
Lúpínan er ekki enn þá farin að sækja mikið inn í sjálfa hólana og því er enn möguleiki á að koma í veg fyrir að hún taki þá yfir .
Efst í Laugarásnum er friðað náttúruvætti , þar eru merki um hæstu sjávarstöðu í borginni .
Meðal annars vegna þess höfum við reglulega slegið lúpínuna í Laugarásnum , en hún hefur ekkert látið undan síga við þessar aðgerðir .
Hins vegar verður þróunin sú að lúpínan mun gefa eftir fyrir öðrum gróðri og birkið er þegar farið að sá sér þarna , " segir Þórólfur garðyrkjustjóri .
Haft var eftir Þóru Ellen Þórhallsdóttur , grasafræðingi og prófessor við HÍ , í Morgunblaðinu í vor að alaskalúpínan væri tvímælalaust sú jurt sem lífríki Íslands stafaði mest ógn af .
Hún sagði lúpínuna besta dæmið um framandi plöntu sem breiðst hefði út í íslensku lífríki .
Þar kom fram að sums staðar þar sem hún er búin að vera í 30-40 ár eru engin merki um að hún sé að hörfa .
Aðspurður hver þróunin verði með skógarkerfil segir Þórólfur , að ekki séu ýkja mörg ár síðan hann fór að ryðja sér til rúms hérlendis .
Því vanti fleiri ár til að hægt sé að átta sig á heildarmyndinni , en lúpína á höfuðborgarsvæðinu virðist fara að hörfa eftir 15-20 ár .
Ljóst sé að kerfill sæki í svæði þar sem gott næringarástand sé í jarðvegi , t.d. gömul tún sem áburður hafi áður verið borinn á og í svæði sem lúpínan hafi verið á .
" Okkur vantar einfaldlega upplýsingar um hvort kerfillinn verður svona aðgangsharður á þessum svæðum í 10 , 20 eða jafnvel 30 ár , " segir Þórólfur .
" Kerfillinn kemur hingað til lands frá Skandinavíu og þar er hann ekki talinn ágeng planta , en í Ameríku er kerfillinn flokkaður með illgresi .
" Mikil útbreiðsla í brekkum Þórólfur segir að hlýrra loftslag eigi þátt í útbreiðslu lúpínu og kerfils , en fleira spili þar inn í , til dæmis breyttir búskaparhættir .
Lúpína var áberandi í sumar á höfuðborgarsvæðinu og brekkur og hlíðar báru víða fjólubláan einkennislit lúpínu .
Útbreiðsluhraði lúpínu á flatlendi er oft einn til tveir metrar á ári þar sem vaxtarskilyrði eru .
Í brekkum getur útbreiðsluhraðinn hins vegar verið helmingi meiri og í skorningum farið yfir tíu metra á ári .
Talið er að útbreiðsla lúpínu muni aukast á Hólmsheiði og víðar austur af borginni á komandi árum .
Ekki í forgangi ÞÓRÓLFUR Jónsson segir að verkefni garðyrkjustjóra séu margvísleg og eðlilega þurfi að forgangsraða .
" Lúpínan er víða í borgarlandinu og það þyrfti mikinn mannafla til að halda henni í skefjum og þá kerflinum , komi hann í kjölfarið .
Með öllum þeim verkefnum sem okkur eru falin sjáum við ekki að barátta við lúpínu og kerfil geti verið forgangsverkefni .
" Skiptar skoðanir Hann segir skoðanir á lúpínunni vera mjög skiptar .
" Viðhorf fólks eru mjög mótsagnakennd .
Sumum finnst lúpínan falleg og vilja dreifa henni sem víðast því að auki bæti hún jarðveginn .
Svo er fólk sem finnur henni allt til foráttu og saknar lyngmóans sem oft víkur fyrir lúpínunni , " segir Þórólfur garðyrkjustjóri .
