Eftir Sæbjörn Valdimarsson saebjorn@heimsnet.is Það er ástæðulaust að tíunda heimskreppuna og hvernig hún hefur látið kné fylgja kviði á flestum sviðum .
Áhrif hennar eru þó misjafnlega áberandi , við finnum mest fyrir þeim þegar höndla þarf lífsnauðsynjar , aftur á móti gætir hennar minna á hvíta tjaldinu .
Ástæðan að miklu leyti sú að þær myndir sem sýndar hafa verið á árinu voru komnar í framleiðslu áður en takið hertist á pyngjunni .
Þess er þó ekki langt að bíða að afleiðingar fjármagnsskortsins fara að sýna sig á tjaldinu , með haustinu og í vetur verður frumsýndur mikill fjöldi íslenskra kvikmynda sem eru undantekningarlítið ódýrar í framleiðslu .
" Litlar " gamanmyndir mjög áberandi og verður fjallað um þær síðar .
Sömu sögu er að segja frá þeim löndum sem íslensku bíóin skipta mestmegnis við , þ.e. Bandaríkjunum og Bretlandi .
Nokkrir , valinkunnir leikstjórar hafa snúið sér að " ódýrari " viðfangsefnum en þeim sem þeir eru frægastir fyrir .
Þeir hafa rekið sig á að peningaaustur tryggir ekki sjálfkrafa meiri gæði , en takmarkað fjármagn getur hinsvegar þýtt betri myndir og nýjar áskoranir .
Þessar tvær meginástæður vega þungt að baki því að þessir ágætu menn hafa lækkað seglin og ef vel tekst til sigla örugglega fleiri af stórleikstjórum samtímans í kjölfarið .
Nokkur þessara verka eru nýkomin eða væntanleg í íslensk kvikmyndahús á næstu vikum .
Ang Lee , Sam Mendes og allir hinir Eitt leikstjóranafnanna er Bretinn Sam Mendes , sem á m.a. að baki Road to Perdition ( ´ 02 ) og Jarhead ( ´ 05 ) , sem báðar kostuðu um 80 millj. dala á sínum tíma .
Hann líkir gerð " lítilla " mynda við það að aka smábíl í umferðinni , þeir beri mann e.t.v. ekki jafn hratt og tryllitækin en ökuferðin sé skemmtilegri þar sem þeir eru meðfærilegri og liprari í snúningum .
Auk þess nýtur hann tækifærisins til að vinna hratt og skipulega .
Mendes er um þessar mundir að leggja síðustu hönd á Away We Go , sérstaka en gamansama vegamynd um flæking ungra hjóna ( John Krasinbski og Maya Rudolph ) , í leit að hentugum stað til að setjast að , eignast barn og og heimili .
Mendes er ekki einn um að njóta frelsisins sem er því samfara að vinna fyrir lítið fjármagn á hraðvirkan hátt .
Sumarið ´ 09 , státar að vísu af rándýrum metaðsóknarmyndum á borð við Engla og djöfla , Transformers og Star Trek , en jafnframt af hræódýrum verkum leikstjóra í efsta gæðaflokki , sem hafa snúið baki við dýru stórmyndunum sem gerðu þá fræga – og reyndust þeim stundum fjötur um fót .
Fyrir suma þeirra eru myndirnar farseðill á vit sköpunarfrelsis sem er fylgifiskur sparnaðar og minni væntinga auk þess sem þær eru sannkölluð blessun til handa uppbelgdum og langstressuðum iðnaði í fjárþröng .
Aðrir einfaldlega þrá að breyta til .
Nokkrir fylgja sögulegu fordæmi , líkt og Francis Ford Coppola , sem snýr aftur til smámynda á borð við Rumbling Fish og The Outsiders , eftir vandræðin sem fylgdu One From the Heart og Apocalypse Now .
Í sumar var frumsýnt spennudramað Tetro , við góðar móttökur gagnrýnenda .
Myndin fjallar um bræðraleit ( sá yngri leitar þess eldri , rithöfundar sem hvarf í Argentínu .
) Tetro kostaði ámóta mikið og fimm mínútur af The Godfather III .
Steven Soderbergh hvíldi stórvirkin með gerð Bubbles ( ´ 05 ) , sem kostaði smáaura og státar ekki af neinum þekktum leikara , en hann var að frumsýna The Girlfriend Experience , með klámmyndastjörnunni Söshu Carey , og virkar eins og svaladrykkur eftir ofvöxtinn sem hljóp í Che ( 248 mín. , og kolféll ) , og Ocean -þrennuna með sínu endalausa , illþolandi stjörnuflóði .
Eftir þrennuna um Spider-Man – Kóngulóarmanninn ( og þá fjórðu á teikniborðinu ) , sneri Sam Raimi sér skyndilega að upphafinu í hrollvekjugeiranum .
Afraksturinn var Drag Me To Hell , besta hrollvekja sem sést hefur um árabil og var frumsýnd í sumar .
Ódýr , vel gerð og skilaði vænni fúlgu í kassann .
Og Ang Lee snýr sér í fyrsta skipti í áratug frá dýrum stórvirkjum með hinni litlu og laufléttu Taking Woodstock , þar sem hippa- og sýruveislan mikla frá ´ 69 , er skoðuð í fersku og gamansömu ljósi .
Hreinsunareldur Soderbergh kallar þessi kvikmyndalegu frávik , " hreinsunarelds-myndir " , þær virki líkt og afvötnun .
Það sé auðvelt að venja sig á gerð stórmynda þar sem leikstjórarnir eiga þess að vænta að allt sé lagt upp í hendurnar á þeim .
Þetta er þægilegt ferli og engin ástæða til að hafa einhver ósköp fyrir hlutunum .
Hann telur jafn nauðsynlegt að sleppa frá þessum aðstæðum og valdi Mendes sér nýja áhöfn ; kvikmyndatökustjóra , klippara og framleiðsluhönnuð , er hann hóf gerð 17 millj. dala gamandramans Away We Go .
Auk minnkandi fjármagns er Hollywood að skera niður risavaxinn auglýsinga- og kynningarkostnað og gera framleiðsluna vistvænni .
Í því skynir eru sýnishornin og auglýsingaherferðir látlausari og áhafnirnar aka um á Prius-blendingum .
Afraksturinn aukin sparnaður og lítil yfirbygging .
Mendes finnst hann ekki lengur keisari í veldi sínu og hefur minni sektarkennd þar sem hann er að spara mannskap og fjármagn .
Away We Go þýðir vel þeginn flótta hjá Mendes á vit rómantískra gamanmynda , eftir áralanga viðveru í hjónabandsmartröðum á borð við Revolutionary Road .
Hann er alsæll með að handritshöfundarnir , Dave Eggers og Vendela Vida , eru hamingjusöm og harðgift hjón .
Þau elska hvort annað – líkt og hjónin í myndinni .
Líkt og persónurnar í Revolutionary Road , þrá þau að flýja á brott og nú tekst þeim það .
Hann segir að unga parið í Away We Go , túlki mun betur hans eigið lífsviðhorf en Wheeler-hjónin í Revolutionary Road .
Hann segist ekki hafa dálæti á skáldinu Richard Yates , en hráslagaleg heimssýn hans þótti setja mark sitt á myndina .
Ang Lee segir að Taking Woodstock sé svar hans við að hafa legið yfir gerð sex harmleikja í röð , síðustu 13 árin .
Lust , Caution ( ´ 07 ) , síðasta mynd hans á undan , fjallar um meðlim í kínversku andspyrnuhreyfingunni sem fær það verkefni að tæla æðsta mann japönsku leyniþjónustunnar á meðan á hernámi þeirra stóð í síðari heimsstyrjöldinni .
Hinn taívansk-ættaði Lee hefur sagt að myndin hafi verið síðasta hálmstráið , ekki aðeins kynlífsþátturinn , heldur hefði yfirþyrmandi atburðarásin og manndrápin verið honum nánast um megn .
Myndin storkaði föðurlandsást kínversks samfélags og leikstjórinn varð var við mikinn , utanaðkomandi þrýsting , flest hefði gengið of langt og hann staðið uppi í lokin sem hálfgerð taugahrúga .
Kínverska kvikmyndaeftirlitið krafðist þess að sú útgáfa Lust , Caution , sem sýnd var á meginlandi Kína , yrði stytt um heilar sjö mínútur og aðalleikkonunni , Tang Wei , var bannað að koma fram til að kynna myndina í kínverskum fjölmiðlum .
Deilurnar lögðust þungt á Lee , hann þurfti á andlegri og líkamlegri afslöppun að halda og gera eitthvað ljúft og fallegt .
Í Taking Woodstock lyftir hippabyltingin frá ofanverðum 7. áratugnum og kætir hugi áhorfenda .
Hér er ekki um tónlistarmynd að ræða og inniheldur ekki einn filmubút frá hinni einstöku , rösklega fertugu tómlistaruppákomu .
Þess í stað segir Lee sögu af Elliot Tiber , skylduræknum , samkynhneigðum syni sem reynir að bjarga fjárhag foreldra sinna með því að halda þriggja daga tónlistarveislu á landi þeirra í Catskills .
Þar á friður , ást og samheldni að ráða ríkjum undir stanslausu , dúndrandi rokki .
Með kostnað upp á 30 milljón dala , telst verðmiði Taking Woodstock mjög svo penn í augum kvikmyndaveranna , þó helmingi dýrari en Brokeback Mountain , og liggur hækkunin einkum í geysilegum fjölda aukaleikara ( extras ) , sem töldu í kringum 500 manns , í fullum skrúða hippaáranna .
Þó var samsetning myndarinnar létt og leikandi , öndvert við hin vel kunnu , háalvarlegu drömu Lees .
" Að öllu jöfnu áttu þess kost í dramatískum verkum að stilla upp persónum og átökum , að þessu sinni var hann ekki til staðar , " hefur leikstjórinn látið hafa eftir sér .
" Woodstock-tónleikarnir lögðu undir sig þorpið og samfélaginu tókst að þrauka þá áfallalítið af .
Það er töfrum líkast , tilviljun sem gerir kvikmyndagerðarmönnunum erfiðara fyrir því slíkt er ekki venjulegt ástand heldur mjög óhefðbundið .
Þetta þýddi áskorun sem ég tók feiginsamlega .
" Engar stjörnur Tetro , Taking Woodstock , Away We Go , The Girlfriend Experience og Drag Me to Hell , státa ekki af rótgrónum stjörnum af þeirri stærðargráðu sem jafnan lenda á stuttum óskalista kvikmyndaveranna .
Í Taking Woodstock , leitaði Lee til uppistandarans Demetris Martin til að fara með aðalhlutverkið og bað aðra leikara að temja sér náttúrulegan leikstíl hans .
Eftir þrjár , risavaxnar , stjörnum prýddar metaðsóknarmyndir , leitaði Raimi einfaldleikans við gerð Drag Me to Hell , sem kostaði " litlar " 30 milljónir dala , með Alison Lohman ( Matchstick Men ) , í aðalhlutverki , nafni sem almenningur kveikir ekki samstundis á .
Raimi skildist að hann hefði ekkert að gera við öll þau nöfn , brellur og leikföng sem prýtt hafa myndir hans að undanförnu , það eina sem hann þarfnaðist var góð leikkona .
Í The Girlfriend Experience , sem lýsir daglegu lífi háklassa-gleðikonu , samdi Soderbergh sögu í kringum klámdrottninguna Grey .
Hann telur að þegar kemur að því að nýta krafta ómenntaðra leikara þá þurfi að skapa þeim algjöran vinnufrið til að fá það sem þeir luma á undir niðri .
Það sé einkar skemmtilegt því leikstjórinn verði að reyna á hvað þeir geta gefið af sér án þess að þvinga þá .
Mendes segist nota ólíka leikara fyrir ólík hlutverk .
John og Maya þurftu á trausti að halda hjá leikstjóranum , en það sama hefði verið uppi á teningnum hjá Kate Winslet og Leonardo DiCaprio í Revolutionary Road .
Away We Go er afslappaðri , þarfnast spuna og tjáningarfrelsis .
" Ef þú vinnur sífellt með smásjá þá glatarðu yfirsýninni , " segir leikstjórinn .
" Myndin snýst um yfirsýnina og leyfir persónunum að hrærast í landslaginu .
" Viðbrögðin við myndunum hafa verið blönduð .
Drag Me to Hell , hlaut mjög góða dóma en þokkalega aðsókn ; Taking Woodstock virtist fara fyrir brjóstið á gestum Cannes kvikmyndahátíðarinnar í vor , sökum þess að ekki var um tónlistarmynd að ræða .
Það má vera að þessar smámyndir hefðu hlotið betri móttökur væru þær gerðar af minni spámönnum .
Og þó .
Away We Go , hefur þegar hlotið afbragðs dóma – frá Mendes , sem segist hafa unun af því að horfa á myndina sem endurspegli ánægjulegt samstarf hans og aðalleikaranna .
" Ég er tvímælalaust upprifinn , " segir Mendes , sem snýr sér næst að gerð myndar um ofurhetjuna Preacher og Lee er á svipuðum nótum en nýja myndin hans , The Hands of Chang-Chi , er byggð á teiknimyndafígúru frá Marvel hasarblaðaútgáfunni .
Soderbergh heldur sig aftur á móti við smámyndirnar , The Informant , 20 milljón dala mynd með Matt Damon , kemur á markaðinn í haust .
Raimi er að undirbúa ódýra endurgerð The Evil Dead en Coppola er greinilega farinn að taka því rólega í leikstjórahlutverkinu .
