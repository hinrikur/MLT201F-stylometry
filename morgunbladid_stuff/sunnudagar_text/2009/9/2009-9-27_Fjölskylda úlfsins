Indírokkið svokallaða , sú gerð rokktónlistar sem sameinar gjarnan tilraunamennsku og einfaldleika í senn , er í sífelldri endurnýjun og endurskoðun .
Oftar en ekki er það athvarf einyrkja sem sumir sanka síðar að sér mannskap og úr verður hljómsveit .
Sólóverkefni Sams Simkoff , sem hann kallaði Le Loup , er dæmi um slíkt , en fyrir skemmstu kom út önnur breiðskífa sveitarinnar .
Liðsmenn Le Loup kalla sig yfirleitt frekar fjölskyldu en hljómsveit og í því ljósi er rétt að kalla Sam Simkoff höfuð fjölskyldunnar eða kannski fjölskylduföður .
Hann átti nefnilega upptökin að öllu saman haustið 2006 þegar hann auglýsti eftir fólki í hljómsveit og réð alla í sveitina sem svöruðu auglýsingunni .
Frekar tölvu en bíl Sjálfur rekur Simkoff uppruna hljómsveitarinnar til þeirrar örlagaríku ákvörðunar að kjósa frekar tölvu en bíl þegar hann fékk að velja sér útskriftargjöf úr miðskóla .
Hann fékk víst bágt fyrir hjá ýmsum fyrir heimskuna , en tölvuna nýtti hann til að semja lög af kappi og eftir níu mánaða grúsk var hann kominn með nóg af músík til að koma sér upp MySpace-síðu .
Eins og hann rekur söguna lagðist hann í ferðalög um líkt leyti og hann útskrifaðist og hljóðritaði á hana lög að segja jafnóðum og þau urðu til á ferðalaginu .
Rótleysið segir hann að hafi verið sér innblástur , á sífelldu ferðalagi í leit að því sem hann helst vildi taka sér fyrir hendur varð tónlistin einskonar akkeri .
Í gegnum MySpace-síðuna náði Simkoff eyrum útgefanda sem hafði samband við hann með það fyrir augum að gefa hann út , en sá vildi hljómsveit , ekki tölvugrúskara .
Næst á dagskrá var því að auglýsa eftir tónlistarmönnum á Craigslist og þeir sex sem svöruðu voru ráðnir í sveitina : Michael Ferguson á gítar , Nicole Keenan á hljómborð og skógarhorn , Dan Ryan á bassa , Robert Sahm á trommur , May Tabol á gítar og fiðlu og Jim Thomson á gítar , en Simkoff spilar á banjó og hljómborð .
Allir syngja í sveitinni þó aðalröddin sé mjóróma tenórrödd Sams Simkoff .
Frönsk tilgerð Nafnið á sólóverkefnið sem síðar varð að hljómsveitarnafni á rætur í því að Simkoff hafði leikið með ýmsum hljómsveitum í miðskóla , en það eina sem eftir lifði af því er heitið Le Loup .
Sagan segir að það hafi reyndar orðið til í bríaríi þegar hann var að henda gaman að úlfanafnatískunni : Wolf Parade , Sea Wolf , Wolf Eyes og Guitar Wolf svo dæmi séu tekin .
Í viðtali lýsti Simkoff því svo : " Við hentum því að milli okkar hvort hægt væri að ganga lengra í tilgerðinni en að velja úlfanafn á hljómsveit og vinur minn svaraði því til að víst væri það hægt – með því að hafa nafnið á frönsku .
" Fyrsta skífan , The Throne of the Third Heaven of the Nations ' Millennium General Assembly , sem hefur nafn sitt af listaverki jaðarlistamannsins James Hampton , kom út í september 2007 og er hreint afbragð .
Í ljósi þess hvernig lögin urðu til ; samin á tölvu með frumstæðum hugbúnaði , kemur varla á óvart að útsetningar voru líka í einfaldara lagi þrátt fyrir hljóðfæraleikarafjöld – platan er að stórum hluta einfaldar tölvulykkjur , banjó og rödd .
Heldur meira indírokk Þegar kom að því að taka upp næstu skífu , Family , hafði kvarnast nokkuð úr sveitinni , en eftir sitja auk Simkoff þeir Thomson , Sahm og Ferguson og Christian Ervin slóst í hópinn .
Hafi fyrsta platan verið hálfgert sólóverkefni var nú orðin til hljómsveit og þó Simkoff ráði ferðinni sem fyrr er greinilegt að hinir leggja sitt að mörkum , en stemmningin á plötunni ræðst að einhverju leyti af því hvernig hún var hljóðrituð ; upptökur voru undirbúnar og grunnar gerðir í kjallaraholu og síðan héldu félagarnir í fjallakofa og luku við plötuna – allt til að þétta hópinn og binda menn betur saman .
Upptökustjórn var í höndum þeirra Simkoff og Ervin , en þess má geta að Ervin lagði sveitinni lið við upptökur á fyrri skífunni .
Hljómur á Family er eðlilega nokkuð annar en á fyrri skífunni , opnari og fjölbreyttari og um leið heldur meira indírokk , sem er náttúrlega hið besta mál .
Takið eftir þessum ...
Ameríkanar hafa löngum verið liprir við indírokkið og sumir hafa gengið svo langt að halda því fram að það sé nánast upprunnið þar í landi .
Ekki verður sá slagur tekinn hér og heldur ekki glímt við skilgreininguna sjálfa , heldur skal bent á nokkrar frambærilegar hljómsveitir sem vert er að hlýða á á næstu mánuðum : San Francisco-sveitin The Dodos er ekki glæný , en það er platan Time to Die hinsvegar , og á hún eflaust eftir að vekja umtalsvera athygli .
Lo Moda er frá Baltimore .
Leitið að plötunni Replica Watches .
Edward Sharpe & the Magnetic Zeros spilar þjóðlagakennt , sýruskotið rokk .
Fyrsta breiðskífan , Up From Below , verður á allra vörum út árið .
The Spinto Band spilar grípandi indípopp af bestu gerð .
Sveitin sendi frá sér breiðskífu á síðasta ári , Moonwink , og stuttskífu fyrir stuttu , Slim & Slender .
Black Kids sendi frá sér breiðskífu í fyrra , Partie Traumatic , og hefur haldið mönnum við efnið með skemmtilegum smáskífum .
Mikið hefur verið talað um Suckers undanfarið enda mjög forvitnileg sveit .
Aðeins er komin út EP-plata , en líka hægt að finna Daytrotter-upptökur á netinu .
Atlas Sound er sólóverkefni söngvara Deerhunter , Bradford James Cox .
Músíkin minnir á sumt á Deerhunter-skífum , en þó draumkenndari .
Ný plata Atlas Sound heitir Logos .
Árni Matthíasson 