Eftir Ragnhildi Sverrisdóttur rsv@mbl.is Hulda er forstjóri stærsta vinnustaðar landsins , Landspítala – háskólasjúkrahúss .
Hún hefur nú fengið eins árs leyfi frá störfum og mun verja þeim tíma að mestu í Noregi .
Brotthvarf hennar , eftir aðeins eitt ár í starfi , hefur vakið vangaveltur .
Hún vísar því hins vegar alfarið á bug að það tengist á nokkurn hátt starfi hennar hér á landi .
" Ástæðan fyrir þessari ákvörðun er eingöngu persónulegs eðlis .
Fjölskylda mín þarf að hafa allan forgang og ég ætla að dvelja í Osló næsta árið , ásamt eiginmanni mínum og dóttur .
Þessi ákvörðun hefur því ekkert með það að gera hver er heilbrigðisráðherra , eða að nú kreppir mjög að í rekstri LSH , eða að ég hafi á einhvern hátt misst áhugann á starfinu .
Mér semur mjög vel við núverandi heilbrigðisráðherra , rétt eins og forvera hans , og er honum afar þakklát fyrir að bjóða mér að taka þetta leyfi .
Ég hef aldrei vikist undan áskorunum í starfi og starf forstjóra er enn hið sama og ég réð mig í á síðasta ári og áhugi minn óbreyttur .
Það eru forréttindi að sinna þessu starfi .
Ég geri ráð fyrir að snúa aftur að ári liðnu , en á meðan er spítalinn í frábærum höndum Björns Zoëga og annarra starfsmanna , sem hafa sýnt mikla áræðni og fagmennsku í hvívetna .
" Björn hefur þegar tekið við starfinu og Hulda fer af landi brott í lok mánaðarins .
Á miðvikudag var hins vegar greint frá því að Ögmundur Jónasson heilbrigðisráðherra hefði falið henni að setja fram tímasetta áætlun um hagræðingu í heilbrigðiskerfinu .
" Ögmundur bað mig um að koma þessu verkefni í höfn áður en ég fer og mér er bæði ljúft og skylt að verða við því .
Ég er ánægð með að hann hafi ákveðið að nýta krafta mína á þann hátt þessa síðustu daga sem ég verð hér , enda sagði ég honum að ég vildi gera sem mest gagn á meðan ég gæti .
Þarna er um það að ræða að vinna úr þeim gögnum , sem tekin hafa verið saman um möguleika á hagræðingu í heilbrigðiskerfinu í heild , en ekki aðeins innan Landspítala .
Í tíð núverandi og fyrrverandi heilbrigðisráðherra hefur verið unnið ötullega að því að kanna hvaða möguleikar væru til skipulagsbreytinga og hagræðingar .
Mitt hlutverk á næstu dögum felst í að starfa með þeim hópi , sem hefur unnið að þessu á vegum ráðuneytisins og koma með ákveðnar tillögur um til hvaða ráða skuli gripið , hvenær það verði gert og hver beri ábyrgð á hvaða verkþætti breytinganna .
Sjúkrahúsin í landinu þurfa að skipta með sér verkum , en til að svo megi verða þurfum við að skilgreina hvaða þekkingu og reynslu við þurfum hverju sinni og hve marga þurfi til að leysa verkin af hendi .
Við verðum fyrst og fremst að líta til þess að halda þeirri þjónustu , sem þegar er í boði og gæta þess að gæði hennar rýrni ekki .
" Svigrúm til hagræðingar Hulda kveðst þess fullviss að mikið svigrúm sé til hagræðingar í heilbrigðiskerfinu í heild .
Það eigi ekki aðeins við um sjúkrahúsþjónustu og heilsugæslu , heldur einnig stjórnsýsluna og sjálfstætt starfandi sérfræðinga .
Þetta sé hægt að gera án þess að það bitni á þjónustunni .
" Núna blasir hins vegar við að atvinnuleysi er umtalsvert og ekki á það bætandi .
Við verðum því að reyna að vernda störfin innan heilbrigðiskerfisins , sem gerir þetta óneitanlega erfiðara en ella , en samt sem áður eru mörg tækifæri til breytinga .
" Hún bendir á að innan LSH hafi þegar náðst fram hagræðing á ýmsum sviðum .
Hún nefnir sem dæmi að skipulagi sjúkrahússins hafi verið breytt .
Í stað 23 sviðsstjóra starfi nú 6 framkvæmdastjórar , sem jafnframt eigi sæti í framkvæmdastjórn sjúkrahússins .
" Framkvæmdastjórnin er afskaplega vel mönnuð , sannkallað draumateymi .
" Hulda segist hafa átt gott samstarf við Ögmund Jónasson heilbrigðisráðherra .
" Okkur semur mjög vel , rétt eins og okkur Guðlaugi Þór Þórðarsyni samdi mjög vel .
Ég réð mig ekki í þetta starf vegna þess hver sat í stóli ráðherra , þótt Guðlaugur Þór hafi vissulega ráðið miklu um ákvörðun mína .
Ég er hins vegar ekki pólitísk og ráðherraskipti hafa ekki áhrif á starf mitt .
Það eina sem skiptir máli er að við vinnum öll að sama markmiði .
" Þegar Hulda flutti til landsins frá Noregi , þar sem hún hafði stýrt sjúkrahúsi um árabil , stóð til að byggja nýtt háskólasjúkrahús hér á landi .
Frá bankahruninu síðasta haust hefur útlitið verið svart .
" Forstjórastarfið er samt hið sama , " segir hún .
" Hlutverk forstjóra er að móta stefnuna og horfa til framtíðar .
Það gildir jafnt í góðæri sem kreppu .
" Nauðsyn að forgangsraða Hún segir að vissulega setji fjárskortur strik í reikninginn hjá LSH sem annars staðar .
" Hins vegar er það svo að það hefur alltaf verið skortur á fjármagni til heilbrigðismála .
Möguleikarnir í læknisfræðinni eru nánast óþrjótandi en peningarnir ekki .
Mitt er að finna leið til að brúa bilið .
Þegar herðir að er enn meiri áskorun að halda fast í grunngildin , um góða þjónustu við sjúklinga .
Við munum leggja allt kapp á það en auðvitað verður að forgangsraða .
Við getum ekki gert allt sem okkur langar til og er læknisfræðilega mögulegt , heldur verðum að taka afstöðu eftir því hvort vandinn ógnar lífslíkum og lífsgæðum viðkomandi sjúklings .
Slík forgangsröðun er krefjandi .
" Hulda bendir á að biðtími eftir aðgerðum sé mjög stuttur hér á landi , mun styttri en hjá nágrannaþjóðum okkar .
Hún tekur undir að ekki sé ólíklegt að umræðan um lífsstílssjúkdóma muni verða áberandi hér á landi næstu árin , þ.e. hvort og að hvaða marki eigi að greiða læknisþjónustu fyrir þá sem hafa sjálfir gengið nærri heilsu sinni , t.d. með tóbaksreykingum .
" Helsti vandinn við lífsstílssjúkdóma er sá að þar skila alls konar fyrirbyggjandi ráðstafanir mestu , en stjórnmálamenn sjá sér oftast ekki hag í að veita fé til forvarnarstarfs sem sýnir ekki árangur fyrr en eftir mörg ár eða áratugi .
Ef við legðum fé í að sporna við offitu meðal barna myndum við spara háar fjárhæðir síðar meir því offita leiðir til hjarta- , æða- og vöðvasjúkdóma , svo dæmi sé nefnt .
Við erum þegar farin að sjá umtalsverða fækkun lungnasjúklinga eftir að dró úr reykingum .
Þess vegna eru forvarnir svo mikilvægar .
Og sannarlega ódýrari en læknisaðgerðir sem geta kostað margar milljónir á hvern sjúkling .
" Hulda segir að einn liður í að tryggja að þjónustan verði áfram góð þótt kreppi að í fjármálum sé að hafa góð samskipti við sjúklingana og aðstandendur þeirra .
" Við viljum hafa stjórnun spítalans gegnsæja og auka almannatengslin .
Notendur þjónustunnar , sjúklingarnir og aðstandendur þeirra , eiga að sjálfsögðu að geta komið sínum sjónarmiðum á framfæri .
" Nýtt hús fyrir baráttuandann Vonast hún enn til að nýtt háskólasjúkrahús verði byggt á næstunni ? " Ég trúi , " segir hún .
" Við verðum að gera okkur grein fyrir hve gríðarlega mikilvægt það er að hafa gott háskólasjúkrahús , ekki bara sérfræðisjúkrahús þar sem besta meðferðin er tryggð , heldur þar sem er líka hægt að hlúa að menntun , þróun og rannsóknum .
Hérna stöndum við framarlega faglega séð en aðbúnaðurinn er farinn að há okkur verulega .
Ýmsu hefur verið slegið á frest í gegnum tíðina , í þeirri von að nýtt sjúkrahús kæmi bráðlega .
Ef ákveðið yrði að byggja nýtt sjúkrahús myndi hönnunin skapa fjölda starfa fyrir arkitekta , verkfræðinga og annað tæknimenntað fólk og á sex ára byggingartíma myndi framkvæmdin skapa um 6.600 ársverk .
Frá fyrsta rekstrarári myndum við ná 6% hagræðingu .
Það munar um minna hjá sjúkrahúsi , sem er með um 38 milljarða króna í rekstrarkostnað á ári .
Núna erum við sífellt að redda okkur fyrir horn , með aðstöðu og tækjabúnað .
Bygging nýs sjúkrahús myndi efla baráttuandann hjá okkur öllum , ekki bara þeim sem starfa innan sjúkrahússins .
Ég óttast að margt gott fólk fari frá okkur og annað skili sér ekki heim úr framhaldsnámi ef vonleysið nær tökum á okkur .
" Brettum upp ermar Á meðan Hulda er í Noregi ætlar hún að leggja sitt af mörkum við sameiningu þriggja háskólasjúkrahúsa í Osló , Ríkisspítalans , Ullevål-sjúkrahússins og Aker-spítala , þar sem hún var sjálf forstjóri áður .
" Þarna sameinast þrjú sjúkrahús með 21 þúsund starfsmenn .
Ég ætla að taka þátt í að endurskipuleggja reksturinn , þarna þarf að sameina deildir og fleira í þeim dúr .
Ég stýri þessu verkefni ekki , heldur verð einn marga liðsmanna .
Ég geri áætlanir út frá faglegri þróun og hrindi þeim í framkvæmd , en þar liggur minn styrkur .
Ögmundur Jónasson hefur svo að sjálfsögðu aðgang að mér á þessu ári ef hann vill að ég taki að mér einstaka verkefni hérna heima .
" Hulda segir engan vafa leika á að erfitt verði að reka heilbrigðiskerfið við núverandi aðstæður .
" Ríkiskassinn er tómur , það er staðreynd .
En það þýðir ekkert að fara undan í flæmingi og vera með alls konar mótbárur , við verðum bara að bretta upp ermar og vinna .
Við náum bestum árangri með því að tala hreint út .
Kannski þarf einhver að sækja læknisþjónustu lengri leið en áður og hugsanlega þurfa aðrir að sækja vinnu lengra í burtu en þeir eiga að venjast .
Við getum ekkert vikist undan slíku .
" Hulda rifjar upp sögur sem afi hennar , Hjálmar Guðmundsson , sagði henni af lífinu á stríðsárunum .
" Afi var skipstjóri og sigldi með fisk til Englands , á þessum hættulegu tímum .
Þá gerðu menn einfaldlega það sem þurfti en ekki það sem þeir vildu .
Þegar hann var að alast upp , í stórum hópi systkina , voru ekki til skór á alla krakkana svo þeir skiptust á að fara í skólann .
Svona sögur segir fólk af minni kynslóð ekki .
Við höfum haft það svo gott alla ævi og fengið allt upp í hendurnar .
Núna þurfum við að fara að vinna fyrir því .
Þannig getum við líka tryggt að við skiljum eftir okkur þjóðfélag sem er jafn gott við barnabörnin okkar .
" Mjöðm fyrir milljón Aðgerðir á sjúkrahúsum kosta stórfé .
Hulda nefnir , að með forvörnum megi draga stórlega úr ýmsum kvillum , eins og sannast hefur með tóbaksreykingar .
Hér eru nokkur dæmi um raunkostnað við aðgerðir , frá því að sjúklingur er lagður inn á spítala og þar til hann útskrifast : Gerð kransæðahjáveitu , tæpar 2,7 milljónir .
Kransæðavíkkun , rúmar 465 þúsund krónur .
Hjartaþræðing , rúmar 252 þúsund krónur .
Liðskiptaaðgerð á neðri útlim , t.d. svokallaðar mjaðmakúluaðgerðir , rúmlega 1,1 milljón .
Kostnaður vegna lungna- og brjósthimnubólgu , 18 ára og eldri , rúmar 540 þúsund krónur .
Í ofangreindum dæmum er ekki gert ráð fyrir neinum aukakvillum , sem stundum koma upp í tengslum við aðgerðir .
