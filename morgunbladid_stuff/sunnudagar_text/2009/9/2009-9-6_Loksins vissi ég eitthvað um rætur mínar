Söndru Oddsdóttur fannst hún heppin að hafa verið ættleidd frá Srí Lanka til Íslands .
Þegar hún eignaðist sjálf dóttur hvarflaði hugur hennar þó æ oftar til blóðmóður sinnar og þráin eftir að leita upprunans varð sífellt sterkari .
Hér segir hún frá mestu upplifun lífs síns , eins og hún kallar það , þegar hún hitti móður sína og systkini á Srí Lanka .
Þau skipti sem ég hugsaði til móður minnar á Srí Lanka lá ég einhvers staðar í kyrrð og ímyndaði mér hár hennar svart og liðað , hendur hennar mjúkar , sætan ilminn af henni og hvernig væri að liggja í öruggum faðmi hennar .
Þetta gerði ég örsjaldan en djúpt í vitund minni vissi ég að hún var raunveruleg , að hún væri blóðmóðir mín og að hún ætti hluta af mér .
Eftir því sem ég eltist ýtti ég þessu lengra frá mér , lokaði á tilfinningar .
Mér fannst sú hugmynd að hitta hana og kynnast vera eintómir draumórar og ekkert vit að vera með frekari vangaveltur .
Þegar ég varð 21 árs eignaðist ég litla prinsessu , Asíu Björk , ljós lífs míns .
Ég fór að skilja betur hvers eðlis blóðbönd væru og hugsaði sterkar og meira til móður minnar á Srí Lanka .
Ég vildi kynnast upprunanum og sérstaklega vildi ég kynna Asíu fyrir Srí Lanka , fólkinu , hefðunum og sögunni .
Frá því ég var lítil hef ég viljað gefa til baka , því að ég hef ætíð verið þakklát fyrir að hafa fengið tækifæri á Íslandi .
Einhver ástæða væri fyrir því og einhvern veginn yrði ég að endurgjalda það .
Ættleiðingarskjöl og undirbúningur Þegar ég var 22 ára fékk ég ættleiðingarpappírana mína , sem ég fór í gegnum í leit að svörum .
Handskrifað blað á meðal pappíranna vakti áhuga minn , en þar komu fram aldur og nöfn bróður míns , systur , föður og móður .
Ég fór með pappírana á skrifstofu Íslenskrar ættleiðingar sumarið 2008 og talaði við yndislega konu að nafni Guðrún , sem hjálpaði mér að finna heimilisföngin .
Guðrún fræddi mig aðeins um Srí Lanka og gaf mér nöfn og símanúmer hjá þeim sem mögulega gætu hjálpað mér í leit að upprunanum og við undirbúning ferðalags til Srí Lanka .
Hún benti mér á að senda bréf á eitt heimilisfangið .
Eftir fáeina mánuði , vangaveltur og jólafrí í skólanum , 4. janúar sl. , sendi ég bréf ásamt mynd af mér og Asíu .
Hinn 14. janúar barst mér svar í tölvupósti : , , Message From Your BROTHER " var fyrirsögnin , ég ætlaði ekki að trúa mínum eigin augum .
Í bréfinu stóð að móðir mín hefði fengið bréfið , hún væri hamingjusöm yfir því að mér gengi vel , að ég ætti bróður , Janaka , 28 ára , sem ég gæti haft samband við í síma ...
eða sent bréf .
Ég var í skólanum þegar ég las bréfið og ef ég væri ekki með eyru hefði brosið náð allan hringinn .
Hamingja og gleði fyllti hjarta mitt .
Eftir að stóra tá hafði rétt snert jörðina og ég var búin að deila fréttunum með mínum nánustu hringdi ég í bróður minn .
Fyrstu mínúturnar hlógum við bara , hann talaði litla ensku en var með enska orðabók sér til stuðnings .
Í ljós kom að ég átti átta systkini , Janaka var albróðir minn en hin átti mamma með öðrum manni .
Faðir okkar yfirgaf heimilið þegar hún var ólétt að mér , Janaka vissi fyrst af mér fyrir tveimur árum og baðst afsökunar á að hafa ekki haldið á mér og huggað áður en ég var send í burtu .
Janaka er kvæntur yndislegri konu og á átta ára strák sem heitir Akashe með fyrri konu sinni .
Hann býr í Colombo en móðir okkar ásamt einni hálfsystur minni og tveimur sonum hennar búa í sveit skammt frá Anuradhapura , sem er þriggja tíma akstur frá Colombo .
Þar býr einnig hálfbróðir okkar ásamt konu og börnum , eina hálfsystur eigum við í Singapúr en þrjú af hálfsystkinum okkar eru látin .
Innan viku barst mér bréf með myndum af mömmu , Janaka og eiginkonu hans .
Þær opnuðu mér nýjan heim , heim sem ég gjarnan vildi fá að upplifa .
Ég var tilbúin að leggja á vit ævintýranna án nokkurra væntinga þannig að stefnan var tekin á Srí Lanka hinn 1. maí sl. ásamt góðvini mínum , Brynleifi , sem ég treysti fyrir lífi mínu .
Janaka bróðir og fjölskylda Eftir 35 tíma ferðalag lentum við síðdegis í Colombo í sól og 32 stiga hita .
Ég var ekki lengi að koma auga á Janaka , sem gekk á móti mér með bros á vör .
Hann er með einstaklega góða og hlýja nærveru og passaði vel upp á litlu systur og sá til þess að mér liði sem best .
Á flugvöllinn kom einnig kona hans , ein af systrum hennar og tvær frænkur .
Þær voru svolítið feimnar í fyrstu en ekki leið á löngu þar til þær voru farnar að flissa í smárútunni á leiðinni heim til bróður míns .
Mér fannst ég vera á kunnuglegum slóðum , vegirnir voru mjóir og umferðin skemmtilega geggjuð .
Húsin voru misstór og alls konar lit , ennþá þrengri vegir lágu frá aðalveginum þar sem húsin voru fleiri en dreifðari , mikill gróður , há pálmatré , hólar og fjöll og hrísgrjónaakrar á milli .
Hér og þar voru ávaxtabásar , þar sem menn gátu svalað þorstanum , og búddalíkneski blöstu hvarvetna við .
Sum voru lítil í glerrömmum , önnur meira en 40 metra há .
Þegar komið var á leiðarenda gengum við upp örmjóan göngustíg með tré og gróður allt í kring .
Þar og á veröndum húsanna stóðu konur og börn og buðu okkur velkomin .
Allir vissu af komu minni , ég var á heimaslóðum og fólkið , með hlýju í hjarta og bros á vör , veitti mér sálarró .
Þegar við komum inn í vel snyrtan og fallegan garð tók tengdamóðir Janaka vel á móti okkur , kynnti mig fyrir dætrum sínum , barnabörnum og aldraðri móður , sem horfði djúpt í augu mín , greip um hendur mínar , hneigði höfuðið og heilsaði mér með orðinu abowan , sem er kveðja þeirra á singhale og tungumál ættbálksins míns .
Mér var vísað á stól í fjólublárri forstofunni ásamt þeim fullorðnu meðan stúlkur , börnin og amman stóðu í dyragættinni og fylgdust spennt með .
Þegar mér var boðið upp á eitthvað að drekka var vatn það eina sem mér datt í hug .
Þá var náð í appelsínugula kókoshnetu úti í garði , skorið í hana gat með lítilli sveðju og þar með fékk ég þann mest svalandi drykk sem ég hef bragðað .
" Þetta er vatn okkar Srí Lanka-búa , " heyrðist í einum frændanum .
Eftir að nágrannar höfðu heilsað upp á okkur héldum við þreytt og ánægð á hótelið .
Ég gat varla sofnað fyrir tilhlökkun yfir að eyða næsta degi með bróður mínum og fjölskyldu .
Innan skamms yrði ég hjá henni , bai amma , móður minni .
Ógleymanleg stund Bróðir minn og bílstjóri sóttu okkur klukkan sex um morguninn .
Fólk var á leið í vinnu og krakkar í hvítum , snyrtilegum skólabúningi á leið í skóla .
Í úthverfum borgarinnar tóku við skógi vaxnir fjallgarðar og hrísgrjónaakrar eins langt og augað eygði .
Kýr gengu meðfram vegum og alls staðar var fólk við vinnu , annaðhvort hálfbogið eða á hækjum sér , og oft bar það heilu heybaggana á höfðinu .
Ég fyldist forvitin með daglegu lífi Srí Lanka-búa á leið minni norður á bóginn í Kalawewa-hérað , rétt fyrir utan hina sögufrægu borg Anaradhapura .
Við keyrðum í um fjóra tíma og hitinn magnaðist eftir því sem nær dró Uhmo , þorpi móður minnar , þar sem loftið er mun hreinna en í Colombo og allt afslappaðra .
Þegar við renndum í hlað stóð móðir mín við brunn og var að nudda vatni í andlit sitt .
Hún gekk að mér , dró djúpt andann og brast í grát þegar hún faðmaði mig .
Ég hélt þétt utan um hana , ilmur hennar var kunnuglegur , hún horfði í augu mín , strauk mér um vanga og leiddi mig inn í hús .
Eftir að við höfðum jafnað okkur hlustaði ég á djúpa og hlýja rödd hennar , fylgdist með hreyfingum hennar og horfði á hana aðdáunaraugum .
Mér leið eins og átta ára barni og fannst þetta eitt eðlilegasta augnablik sem ég hafði upplifað – að vera komin heim til hennar .
Eftir þessa eftirminnilegu stund tók ég í hönd systur minnar , Hemalate , og heilsaði upp á syni hennar og eiginkonu eldri stráksins , gullfallegt fólk .
Þarna var líka sonur Janaka , prinsinn á heimilinu , vinkona móður minnar ásamt dóttur sinni og barni , sem voru greinilega partur af fjölskyldunni .
Þegar ég hafði heilsað upp á alla var okkur Brynleifi , bílstjóranum og Janaka boðið að borða í borðstofunni .
Móðir mín settist við hliðina á mér en hinir í fjölskyldunni mötuðust í eldhúsinu .
Matinn , sem var vel kryddaður og góður , sannkallaður mömmumatur , borðuðum við með höndunum .
Eftir mat fór ég ásamt móður minni inn í hús hennar , sem stendur til hliðar við aðalhúsið , en í þriðja húsinu var maturinn tilreiddur og geymdur .
Klósettaðstaðan var í litlum snyrtilegum skúr , þar á móti var útisturta , þar sem ég baðaði mig undir stjörnubjörtum himni í kufli með froskunum á kvöldin .
Ég skoðaði alla litlu hlutina í húsi móður minnar og kannaði umhverfið .
Hún sagði mér frá fæðingu minni og útskýrði hversu erfiðar aðstæður hefðu verið .
Hún var í senn yfirveguð og dreymin og þótt hún talaði enga ensku og ég aðeins nokkur orð á singhale björguðum við okkur með handamáli og bendingum .
Mér fannst gott að sjá hana , loksins vissi ég eitthvað um rætur mínar og skildi af hverju mér hafði oft þótt ég svo ólík öllum öðrum sem ég þekki .
Allt var einhvern veginn svo eðlilegt og náttúrulegt fyrir mér .
Fegurðin alltumlykjandi Bænatími móður minnar var kominn þannig að hún kvaddi og hélt í búddamusterið sitt .
Ég , Janaka , Brynleifur og Akashe , sonur Janaka , ásamt syni annars bróður míns gengum um hverfið með flugdreka .
Við gengum berfætt í sandi og grjóti sem varð eins heitt og eldur þegar stigið var á það .
Langar eðlur hlupu um eins og þær ættu lífið að leysa og falleg gul fiðrildi flögruðu um blómaskreytta runna og tré .
Þvílík fegurð ! Við stöldruðum við hjá þremur konum sem Janaka þekkti .
Þær glöddust mikið yfir því að ég væri komin og buðu okkur að smakka hitt og þetta sem óx villt í garðinum hjá þeim .
Þá héldum við áfram til musteris móður minnar , þar sem við hittum fyrir fjölda kvenna .
Þarna var stórt tré alsett marglitum klútum , sem konurnar höfðu bundið og áttu að veita þeim styrk við að yfirstíga erfiðleika .
Þegar heim kom afhentu frændur mínir og bílstjórinn okkur handklæði og kufla , það var kominn tími á bað .
Við keyrðum í um 10 mínútur , lögðum bílnum hjá maísakri og gengum berfætt á gömlum áveitustokki í átt að frumskóginum .
Í rjóðrinu beið okkar tær og falleg á milli hárra trjáa , þar sem sólargeislar brutust í gegn .
Við stukkum út í og böðuðum okkur meðal apa , sem hoppuðu glaðlega á milli trjánna .
Mikill trommusláttur barst okkur til eyrna í nágrenninu þegar við snerum heim á leið .
Frá musterinu heyrðist síðan karlmannsrödd kyrja .
Þetta átti ég eftir að heyra tvisvar á dag , kvölds og morgna .
Hamingja og jákvætt viðhorf Þegar ég hjálpaði mömmu að handþvo þvottinn , leggja föt í bleyti í bala , vinda og berja við stein áður en við hengdum þau upp hugsaði ég að þrátt fyrir að hafa ekki " lífsgæði " eins og þvottavél virtist fólkið á Srí Lanka vera hamingjusamara en heima á Íslandi .
Viðhorf þess til lífsins er einstaklega jákvætt og það kemur vel fram við ókunnuga .
Janaka ávarpaði menn ávallt " ayya " , sem þýðir bróðir , eða " puta " , sem þýðir sonur .
Auðvitað eru til rotin epli inn á milli , en heildin er samheldin eins og ég sannreyndi t.d. þegar við lentum í umferðaröngþveiti .
Allir hlógu , stigu út úr bílum sínum og hjálpuðust að við að leysa hnútinn .
Mér fannst yndislegt að sjá hve allir voru afslappaðir og mikill kærleikur í garð náungans ríkjandi .
Eftir kvöldmat sátum við konurnar í eldhúsinu á meðan karlarnir börðu á trommur og sungu úti í garði .
Nágrannakonur voru enn að flykkjast að og heilsa upp á mig .
Ég fékk Hemalate systur mína til þess að tala smáensku við mig og hún kenndi mér singhale í leiðinni .
Áður en við fórum að hátta setti hún reykelsi í leirpott fyrir framan herbergið mitt til þess að svæla út moskító og risavaxnar flugur og hindra að kóngulær kæmust inn .
Eðlurnar innandyra voru smáar og vinalegar og héldu pöddunum frá auk þess sem mamma átti þrjá hunda sem vöktuðu húsið og átu óboðna snáka .
Eftir tveggja daga dvöl hjá móður minni og fjölskyldu snerum við aftur til borgarinnar .
Bróðir minn sýndi mér hvernig ég ætti að kveðja móður mína að búddískum sið , sem ég og gerði með því að krjúpa , beygja höfuð mitt með hendur saman og þakklæti í huga .
Ég geymi minninguna um samverustundirnar í hjarta mínu og vona að dóttir mín fái að kynnast lífinu á Srí Lanka .
Í Colombo voru hafin þriggja daga hátíðahöld í tilefni afmælis Búdda .
Húsin voru skreytt mismunandi , handunnum ljósakrónum og borðar og búddafánar blöstu hvarvetna við .
Alls staðar var frítt að borða , fólk beið í löngum röðum eftir mat og bíllinn okkar var stöðvaður reglulega og okkur boðið upp á safa eða kaffi og kex .
Á kvöldin var mikið líf og fjör , tónlist og dansandi fólk með grímur á pallbílum á leið í miðborgina .
Við fórum á flugeldasýningu niður á strönd þar sem margt fólk var samankomið til þess að njóta dýrðarinnar eins og við .
Á leiðinni úr borginni þurftum við að þræða mjóar götur í gegnum alls konar hverfi , þar sem lyktin var stundum óþægileg .
Fólkið virtist þó ekkert minna glatt en aðrir yfir þessum þremur dögum gjafa og góðvildar .
Þarna sá ég alls konar fólk sem örlögin höfðu greinilega leikið illa .
Systir mín Tittra Ein systir mín , Tittra , var sjö ára gömul látin í fóstur annars staðar á Srí Lanka .
Hún býr núna í Singapúr þar sem hún starfar sem ráðskona .
Eins og ég er hún fyrst núna að kynnast móður okkar og bróður .
Ég hringdi í hana og við gátum talað saman því hún talar góða ensku .
Mér fannst eins og ég hefði þekkt hana alla ævi , hún var eins og systirin sem ég hafði alltaf þráð að eiga .
Hún spurði hvort ég vildi finna föður minn og bauðst til að hjálpa mér þegar hún kæmi aftur til Srí Lanka 2013 , en þá stefnum við á að hittast og kynnast betur .
Lokadagar á Srí Lanka Við eyddum tveimur síðustu dögunum á Hikkaduwa , miklum ferðamannastað á suðurströndinni .
Þar er lífið afar ólíkt því sem ég hafði kynnst annars staðar á Srí Lanka .
Allt snerist um túrista , veitingahús voru í vestrænum stíl og tónlistin líka .
Við blönduðum ekki mikið geði við túristana , heldur snerum okkur að innfæddum , sem voru svo vel að sér í ensku að ég náði að kynnast og fræðast enn betur um land og þjóð .
Ég var fegin að komast til borgarinnar , þar sem bróðir minn og eiginkona hans fylgdu okkur út á flugvöll .
Mikilvægt að þekkja upprunann Ferð mín til Srí Lanka kenndi mér margt um sjálfa mig og fjölskyldu mína .
Þar er gríðarlega mikið lagt upp úr fjölskyldutengslum og mikil virðing í garð náungans .
Ég áttaði mig á mikilvægi þess að þekkja uppruna sinn og hversu sterk blóðböndin eru .
Þótt ég hefði farið fjögurra mánaða frá Srí Lanka fannst mér ég tilfinningalega tengd landinu .
Ísland verður þó alltaf heimili mitt og fjölskyldan hér ætíð fjölskylda mín .
Ég á henni líf mitt að þakka og mun deila því með henni um ókomna tíð .
En allt í einu á ég líka aðra fjölskyldu og heimaland sem ég er að kynnast og mun þekkja betur með tímanum .
Þótt ég tali íslensku og hafi notið þeirra forréttinda að mennta mig á Íslandi , og eignast vini og vandamenn sem skipta mig öllu , þá er ég frá Srí Lanka og hef þangað sterkar taugar .
Eflaust mun Srí Lanka toga meira í mig eftir því sem ég eldist og þroskast .
Tveir heimar sameinast í mér , heimar sem styrkja mig og færa mig nær því sem ég raunverulega er .
Ég verð ævinlega þakklát fyrir þessa lífsreynslu og vona að þessi grein geti hjálpað þeim sem eru ættleiddir .
Draumar rætast og allt er mögulegt ef viljinn er fyrir hendi .
Ég þakka öllum þeim sem gerðu þessa ferð að veruleika ; mömmu og pabba fyrir að vera þau og alla hjálpina , Asíu Björk fyrir að vera til , Brynleifi fyrir allt sem hann gaf í þessa ferð og Janaka bróður mínum fyrir að tengja okkur öll saman .
Sandra * Sandra Oddsdóttir fæddist 29. nóvember 1984 í Colombo á Sri Lanka .
* Margrét Erlingsdóttir og Oddur Rósant Ólafsson ættleiddu hana nokkurra mánaða gamla .
* Hún á íslenskan bróður , Róbert , sem er þremur árum yngri en hún .
Þau systkinin ólust upp hjá foreldrum sínum í Hafnarfirði , þau búa núna á Selfossi .
* Sandra á þriggja ára dóttur , Asíu Björk .
Þær mæðgur bjuggu í fjóra mánuði með föður Asíu á Írlandi , en fluttust aftur til Selfoss fyrir rúmu ári .
* Sandra stundaði nám í Iðnskóla Reykjavíkur / Tækniskólanum í grafískri miðlun og stefnir á nám í Margmiðlunarskólanum í haust .
Draumur hennar er að vinna við teiknimyndagerð og fleira sem tengist margmiðlun .
* Hún vinnur á kvöldin á lyfjavaktinni á dvalarheimilinu Ási í Hveragerði .
Srí Lanka * Alþýðulýðveldið Srí Lanka er 65.610 km ² eyríki út af suðausturströnd Indlandsskaga með tæplega 20 milljón íbúa .
* Fram til 1972 nefndist landið Sey lon .
* Opinbert tungumál er sinhala , auk tamílsku og ensku .
* Gjaldmiðill er rúpía .
* Srí Jajevardenepúra , stjórnsýsluleg höfuðborg , er í útjaðri Colombo , og hefur þingið haft þar aðsetur frá 1982 .
* Colombo , sem áður var höfuðborg , er fjölmennasta borgin með um 650 þúsund íbúa .
* Þjóðarlén er .
lk .
