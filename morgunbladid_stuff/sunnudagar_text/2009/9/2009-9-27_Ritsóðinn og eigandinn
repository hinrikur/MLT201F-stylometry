Þrátt fyrir mikla sorg hér í Hádegismóum vegna uppsagna góðra vina og vinnufélaga ríkti ákveðin spenna í lofti , tilhlökkun hjá sumum , efi hjá öðrum , og kvíði hjá einhverjum , strax í býtið á föstudagsmorgun .
Nýir ritstjórar , Davíð Oddsson og Haraldur Johannessen , voru væntanlegir til starfa .
Eins og gengur þegar nýir herrar taka við voru margir sem vildu lítið tjá sig um þær breytingar sem nú fara í hönd á Morgunblaðinu , enda vitum við fæst hverjar þær verða .
Ég get þó byrjað á því að hryggja alla höfuðandstæðinga Morgunblaðsins og þá sem haldnir eru Davíðs-fóbíunni illræmdu með því að greina frá því , að á þessum vinnustað ríkir gamli góði Morgunblaðsandinn , metnaður og starfsgleði , þótt vitanlega séum við sorgmædd vegna þeirra góðu vina sem hættu á Mogga í fyrradag .
Það sem mér hefur þótt skemmtilegast að spá í og skoða undanfarna daga eru ummæli og skelfing þeirra , sem haldnir eru Davíðs-fóbíu á háu stigi .
Látum nú vera ummæli þingmannsins Birgittu Jónsdóttur , sem er fulltrúi hreyfingar á Alþingi sem þurrkast hefur út , eða ummæli Ingibjargar Sólrúnar Gísladóttur , fallins stjórnmálamanns sem hatað hefur Davíð frá því hún var í barnaskóla .
Ég ætla aðeins að staldra við ummælin sem mér þykja hvað hlægilegust , ummæli þeirra Jóns Ásgeirs Jóhannessonar , eiganda Stöðvar 2 , Fréttablaðsins , Bylgjunnar , DV og einhverra fleiri fjölmiðla , og Litla ritsóðans , Reynis Traustasonar , sem ritstýrir DV og þykist vera í eigu Hreins Loftssonar .
Jón Ásgeir sagði m.a. um ráðningu Davíðs Oddssonar sem ritstjóra Morgunblaðsins í samtali við vef Viðskiptablaðsins sl. fimmtudag : " Þetta er ógæfuspor fyrir Morgunblaðið og þetta mun stórskaða trúverðugleika blaðsins .
Menn vita alveg hans skoðanir á mönnum og málefnum og hvernig hann mun beita sér .
Ég er ekki einn um þá skoðun og meira að segja blaðamenn á Morgunblaðinu hafa hringt í mig í dag og lýst yfir þessum áhyggjum .
" Er það ekki fyndið að Jón Ásgeir , af öllum mönnum , skuli hafa áhyggjur af trúverðugleika Morgunblaðsins ? Hversu trúverðugt er það ? ! Er það ekki fyndið að hann skuli staðhæfa að blaðamenn á Morgunblaðinu hafi hringt í sig og lýst áhyggjum sínum ? Stórbrotið ! Hún er ekki síður kostuleg , þessi tilvitnun í sama samtal Viðskiptablaðsins við Jón Ásgeir : " Fréttablaðið er miðill sem er að segja fréttir , ekki að búa þær til .
Maður óttast að Morgunblaðið þurfi að glíma við að það verði talið vera málpípa Davíðs og hans skoðana hér eftir .
Það vita allir að hann er mjög fastur á sínu og það mun enginn ráða neinu annar á Morgunblaðinu hér eftir .
" Blessaður maðurinn hefur svo miklar áhyggjur af Morgunblaðinu að honum verður sennilega ekki svefnsamt næstu vikur og mánuði .
Hann getur þá alltaf gripið til þess ráðs sem lögfræðingurinn Sveinn Andri Sveinsson greip til í angist sinni , þegar hann frétti af ráðningu Davíðs ; hann sagði upp áskrift að Morgunblaðinu , en var samt sem áður ekki áskrifandi að blaðinu ! Þá voru ummæli Litla ritsóðans , Reynis Traustasonar , á vefmiðlinum Pressunni á fimmtudaginn ekki síður skellihlægileg .
Undir fyrirsögninni " Hef fulla samúð með öllum heiðarlegum blaðamönnum á Mogganum " sagði Reynir m.a. : " Það er mál eigenda Morgunblaðsins hverjum þeir fela ritstjórn .
Það er síðan mál lesenda að skilgreina hvort um er að ræða áróðursrit eða hlutlausan fréttamiðil ...
Það er jákvætt fyrir DV að Mogginn skuli stefna í þessa átt sem ráðning Davíðs Oddssonar undirstrikar .
Ég hef fulla samúð með öllum heiðarlegum blaðamönnum á Mogganum .
" Þetta sagði maðurinn sem hefur engan skilning á því hvað felst í heiðarleika og enn minni skilning á því hvað er að segja satt .
Þetta sagði maðurinn sem var tekinn og afhjúpaður í Kastljósi hinn 15. desember sl. fyrir að hafa m.a. sagt við einn blaðamanna sinna , Jón Bjarka Magnússon : " Ég meina þetta er þannig land að það var hótað að loka , það var hótað að stöðva prentun DV ...
Björgólfur Guðmundsson á prentsmiðjuna .
Og ég svo sem er ekkert nojaður yfir því .
Ég bara berst við þann djöful og ...
við munum taka hann niður og þá verður allt miklu heilbrigðara en það var ...
Þú verður að athuga að það eru svo margir áhrifavaldar á líf okkar .
Björgólfur Guðmundsson með annars vegar veð í bréfunum og hins vegar prentun á blaðinu .
Á meðan ...
eitthvert lífsmark er með honum mun hann reyna að drepa okkur .
En við höfum svo sem pönkast á honum út í það óendanlega .
" Þetta var orðrétt tilvitnun í hljóðritun á samtali ritstjórans við blaðamanninn sem var leikin í Kastljósinu áðurgreint kvöld .
Það talar enginn ritstjóri með snefil af sómatilfinningu á þann veg sem Reynir Traustason gerði ; að nú ekki sé talað um maður sem býr yfir heiðarleika og sannleiksást .
Hinn ómerkilegi Litli ritsóði , sem hefur það fyrir aðaliðju að leggja valda menn í einelti og " pönkast " á þeim , ætti að fara sér hægt í palladómum um nýja ritstjóra Morgunblaðsins .
Ekki satt ? agnes@mbl.is 