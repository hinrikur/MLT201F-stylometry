Guðrún Stefánsdóttir fæddist í Reykjavík 30. júní árið 1908 .
Hún lést 13. ágúst sl. Útför Guðrúnar var gerð frá Landakirkju 5. september sl. Ævi Guðrúnar Stefánsdóttur móðursystur okkar var löng , farsæl og að sumu leyti ströng .
Minning okkar um hana er samofin hugrenningum okkar um Skuld , heimili móðurömmu og afa okkar .
Skuld var vettvangur fjölskyldumeðlima , vina og nágranna fyrir samveru , skeggræður og spil .
Þessar minningar virðast okkur systrabörnum Guðrúnar nú fjarlægar í mósku tímans , frá því löngu fyrir gos .
En þetta eru góðar minningar sem hafa búið notalega um sig í hugarfóstri okkar .
Guðrún var elsta systir móður okkar og ein fimmtán ár á milli þeirra .
Elsti sonur hennar , Stefán eða Denni , var nánast eins og bróðir mömmu .
Þó að aldursmunirinn á mömmu og Guðrúnu væri töluverður var mjög kært á milli þeirra og sterkur strengur .
Heimili Guðrúnar eftir að hún fluttist til Reykjavíkur eftir gos var dýrmætt athvarf fyrir okkur þegar við áttum erindi í bæinn .
Dyrnar og faðmurinn voru alltaf opin og þegar Stefán bróðir okkar hóf sitt háskólanám sinnti hún honum eins og eigin syni .
Hann snæddi ófáa málsverðina í Tjarnarbólinu og á sunnudögum var yfirleitt reitt fram lambalæri að hætti " mömmu " .
Erna systir okkar átti einnig margar gistinætur hjá Guðrúnu í sínum erindagjörðum í höfuðborginni þar sem mörgum kvöldstundum var eytt í notalegt spjall .
Erna minnist hennar ekki bara sem frænku heldur vinkonu og reyndar átti Guðrún þær margar og á öllum aldri .
Aldursmunur var óþekkt fyrirbæri í þessu samhengi .
Við minnumst hennar léttu lundar og ríku kímnigáfu .
Þó mikið hafi reynt á hana í lífinu bar hún það ekki utan á sér , yfir henni var reisn og myndugleiki og alltaf var stutt í hennar létta , vinalega hlátur .
Þegar systurnar þrjár , Guðrún , Eygló og Minna , móðir okkar , komu saman var mikið hlegið og gantast , gamansögur sagðar af samferðafólki þar sem eftirherman fékk að njóta sín .
Guðrún var heiðarleg og réttsýn kona sem kom fram við samferðamenn sem jafningja .
Við þökkum okkar góðu frænku alla umhyggjuna , væntumþykjuna og hlýjuna og kveðjum með miklum söknuði .
Blessuð sé minning Guðrúnar Stefánsdóttur frá Skuld .
Margrét Rósa , Erna , Tómas , Stefán Haukur , Iðunn Dísa og Ingunn Lísa Jóhannesarbörn .
