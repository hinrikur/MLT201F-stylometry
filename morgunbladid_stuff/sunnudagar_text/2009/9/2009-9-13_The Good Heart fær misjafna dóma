NÝJASTA kvikmynd Dags Kára Péturssonar , The Good Heart , sem beðið hefur verið með nokkurri eftirvæntingu , var heimsfrumsýnd á kvikmyndahátíðinni í Toronto á föstudagskvöldið .
Dómar um myndina eru þegar farnir að berast inn á helstu vefsíður sem fjalla um kvikmyndir , og sitt sýnist hverjum .
Todd Brown , gagnrýnandi twitchfilm.net , er í stuttu máli hrifinn af myndinni .
Hann segir sterkustu hlið Dags Kára liggja í persónusköpun , og hvernig hann forðist að útskýra hluti um of .
Þá er Brown afar hrifinn af frammistöðu Brians Cox í myndinni .
" Hún er fallega tekin og óaðfinnanlega leikin af stjörnuleikurunum – mynd sem veitir manni töluvert tilfinningalegt högg , " segir Brown meðal annars .
James McNally , gagnrýnandi hjá Toronto Screen Shots , er hins vegar ekki eins hrifinn og kollegi hans hjá twitchfilm.net .
McNally gefur myndinni aðeins sex af tíu í einkunn og segir meðal annars að helsta vandamál myndarinnar felist í samtölunum og handritinu , sem hann segir aðeins í meðallagi gott .
" Cox og Dano eru fínir leikarar en báðir virðast þeir fara með hlutverk persóna sem þeir hafa leikið margoft áður , " segir gagnrýnandinn meðal annars .
Þótt McNally hafi verið hrifinn af Nóa Albínóa og ákveðið að fylgjast með Degi í kjölfarið , segir hann að þegar á heildina sé litið verði The Good Heart að flokkast sem vonbrigði .
