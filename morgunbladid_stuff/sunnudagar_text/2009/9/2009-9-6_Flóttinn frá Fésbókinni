Facebook , Fésbók eða Snjáldurskinna á íslensku , er að missa áhangendur .
Þeir sem áður fóru reglulega inn á síðuna sína og fylgdust með lífi allra vina sinna eru sumir búnir að fá nóg .
Einn hættir af því að honum mislíkar eigin forvitni , annar af því að honum þótti sem Fésbókar-skrif einkenndust af örvæntingu , sá þriðji af ótta við eltihrelli , sá fjórði þar sem honum þótti gengið of nærri persónuvernd og sá fimmti dró sig í hlé án nokkurra skýringa .
Blaðamaður New York Times , Virginina Heffernan , rekur Fésbókarflóttann á þennan hátt í grein í blaðinu um liðna helgi .
Hún bendir á , að flóttinn sé vart merkjanlegur þegar litið sé á notendatölur Fésbókarinnar ; í Bandaríkjunum einum hafi 87,7 milljónir manna skoðað Fésbókar-síður í júlímánuði .
En á meðan enn bætist margir í hópinn sé lítill en eftirtektarverður hópur að flýja og sumir með hvelli .
Fésbók eins og N-Kórea Í greininni rekur einn viðmælandi hvernig hann hafi snúist frá því að vera Fésbókaraðdáandi í að berjast gegn henni .
Móðir hans hafi talið Fésbók ígildi hins vonda og sjálfur sé hann kominn á sömu skoðun .
Hann kveðst líta á Fésbók sem ígildi kúgunarstjórnar á borð við þá sem sitji að völdum í Norður-Kóreu .
Maður þessi fjármagnar baráttu sína með sölu á bolum með áletruninni " Lokið Fésbókinni ykkar .
" Maðurinn hefur það helst á móti Fésbók , að upplýsingar þar séu söluvara .
" Þeim mun háðari fyrirbærum eins og Facebook sem við leyfum okkur að verða – og Facebook gerir allt sem í hennar valdi stendur til að gera okkur háð – þeim mun meira getur Facebook misnotað okkur .
Og gerir það , " hefur New York Times eftir honum .
Aðrir viðmælendur hafa líka fengið sig fullsadda .
Kona nokkur nefnir sem dæmi , að stjúpsonur hennar hafi virst heltekinn af Fésbókinni og að sjálf hafi hún fengið nóg af endalausum tilraunum sölumanna ýmiss konar til að koma sér og varningi sínum á framfæri .
Karl sagðist hafa áttað sig á að hugmyndir hans um " vini " á síðunni hafi reynst rangar .
Færslur , sem séu persónulegar , geti tvístrast og endað í eins konar hálfopinberri mynd .
Margir áttu bágt með að skýra hvers vegna þeir kærðu sig ekki lengur um Fésbók .
Þeir voru bara búnir að fá nóg , kærðu sig ekki lengur um að fylgjast með athugasemdum annars fólks , skoða myndirnar og svara athugasemdum .
Leið eins og eltihrelli Fyrir suma hefur aðskilnaðurinn reynst erfiður .
Kona nokkur segir New York Times að hún hafi hætt vegna þess að Fésbókin hafi verið svo mikill tímaþjófur .
Hún hafi heldur ekki náð góðu sambandi við Fésbókarvinina , því hún hafi sjaldnast haft beint samband við þá .
Þess í stað hafi henni liðið eins og eltihrelli , sem fylgist með síðum vinanna daglega , án þess að gefa sig fram .
Það sem gerði hins vegar útslagið í hennar tilviki var að henni fannst Fésbókin hrella sig .
Dag einn , á annarri vefsíðu , var henni boðið að gefa bíómynd einkunn , sem hún og gerði .
Þegar hún fór næst inn á Fésbók biðu hennar skilaboð um þessa einkunnagjöf á hinni síðunni .
" Ég kunni ekki að meta að það væri fylgst svona nákvæmlega með mér , " sagði konan .
Og hætti .
Allir fundnir Annar viðmælandi New York Times , sem stundar Fésbókina reglulega , kveðst hafa tekið eftir flóttanum .
Hann segir Fésbókina góða til að finna annað fólk , en nú sé nýjabrumið farið af og allir séu fundnir .
Fésbókin hafi þegar virkað " dauð " fyrir nokkrum mánuðum .
Virginia Heffernan lýkur grein sinni með vangaveltum um hvort Fésbókin sé dæmd til að verða einn góðan veðurdag eins konar draugabær á netinu , uppfull af síðum notenda , sem ekki uppfæri þær lengur , auk samansafns af markaðsmönnum , sem kroppa í líkin af þeim þjóðfélagshópum , sem þeir höfðu vonast til að geta hagnýtt sér .
" Sorglegt , ef satt er .
En kannski forlögin , eins og dauði framhaldsskólaklíku .
" rsv@mbl.is 