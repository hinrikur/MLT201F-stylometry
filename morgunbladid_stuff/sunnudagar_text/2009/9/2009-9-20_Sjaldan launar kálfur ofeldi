NÚ ER ár liðið síðan hrunið mikla varð og landið okkar sökk í skuldafen .
Ellilífeyrir er nú skertur hjá mörgum , í mínu tilviki um rúmar 100 þúsund krónur yfir árið , þessi skerðing olli mér engum vandræðum og að vel athuguðu máli , þá gladdist ég .
Ég er aflögufær , get lagt landinu lið og er stolt af því .
Fósturforeldrar mínir eignuðust þrjú börn og tóku þess utan sjö börn í fóstur á langri ævi .
Þegar fóstri minn vildi gjalda fermingartollinn minn svaraði prestur : " Þú hefur séð um uppeldið , ég sé um ferminguna .
" Þetta var þeirra tíma samhjálp , svo ómetanleg sem hún var .
Uppeldi er mikilvægt .
– Eitthvað hefur skort í uppeldi oflátunganna sem skömtuðu sér milljón á dag og töldu sig vera að afla auðs sem reyndist skuldasöfnun þegar til átti að taka .
Þeir sáust ekki fyrir , trufluðust af gervigróða , eyddu fúlgum fjár og komust upp með það .
Kannski höfðu forkólfarnir of lítið fyrir lífinu – voru ofaldir – en þeir lærðu listavel á tæknina og léku sér með hana , bjuggu til fyrirtæki , bútuðu þau niður , gáfu þeim hin furðulegustu nöfn og enduðu svo í hreinni hringavitleysu .
Ég skildi aldrei fjáröflun þessara forka þótt frægir væru svo orð fór af – þeir unnu hvorki til sjós né lands , þessir menn ! Víst hefði bæði mér og öðrum átt að vera ljóst að þetta hlyti að enda með ósköpum , sem það og gerði .
Þjóðin situr eftir með skömm og skaða – skuldug upp fyrir höfuð ! Að standa í skilum er metnaður hvers og eins , – metnaður sem kostar oft bæði þrek og tár , en gefur þó sjálfræði um síðir .
Nú eru mín skuldaskil að baki og launagreiðslur færast sjálfkrafa inn á bankareikninginn mánuðum og árum saman – þó ekkert sé unnið .
– Það er því góð tilfinning að leggja sitt af mörkum og létta undir meðan má .
Höfundur er fyrrverandi ríkisstarfsmaður .
