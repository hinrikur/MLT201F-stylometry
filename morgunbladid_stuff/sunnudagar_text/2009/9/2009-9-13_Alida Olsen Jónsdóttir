Alida Olsen Jónsdóttir fæddist á Ísafirði 22. desember 1924 .
Hún lést á heimili sínu 31. ágúst 2009 .
Útför Alidu var gerð frá Fríkirkjunni í Hafnarfirði 11. september 2009 .
Nú hefurðu kvatt okkur , elsku besta amma mín .
Fyrsta minning mín um þig er þegar ég er tveggja og hálfs árs og sjúkraflutningamennirnir komu og sóttu mömmu því hún var á leiðinni upp á spítala að fæða Bjarka bróður .
Þú stóðst með mér við eldhúsgluggann og við sungum saman .
Minningarnar eru miklu fleiri og allar góðar .
Alltaf þegar þú komst að passa okkur komstu með eitthvað gott úr bakaríinu og ópal handa okkur systkininum , bláan handa mér og grænan handa Bjarka , Alida hefur örugglega fengið eitthvað gott líka þegar hún bættist í hópinn .
Þegar þú komst í heimsókn söngstu í dyrasímann , skreiðst jafnvel upp tröppurnar og renndir þér svo á handriðinu þegar þú fórst ! Hversu mikill töffari er hægt að vera ! ? Þegar við komum í heimsókn sem börn varstu ekki lengi að draga fram pönnukökupönnuna og þú bakaðir að sjálfsögðu bestu pönnsur í bænum .
Það var alltaf yndislegt að fá að gista hjá þér og vakna við að þú værir búin að útbúa morgunmat .
Svo sastu við eldhúsborðið og spilaðir ólsen-ólsen við mig .
Seinna lærðirðu kleppara og hæ gosa ! og þá færðist fjör í leikinn því þú varðst svo æst í spilamennskunni og öskraðir og gólaðir yfir öllum látunum .
Ég man líka eftir þér með blettatígurspels yfir þér , skríðandi á gólfinu að þykjast vera tígrisdýr .
Allt gert til að skemmta barnabörnunum .
Ég man þegar ég fékk stundum að koma með þér í hesthúsið og fara í útreiðartúr , ég fékk þá að vera á Leikni , hestinum þínum , og þú fórst á Loft hans afa .
Það voru góðar stundir í Víðidalnum og ég man hvað þú naust þín vel að kemba hestunum og vera úti í náttúrunni .
Við eltumst svo báðar og hlutverkin breyttust .
Ég breyttist frá því að vera litla barnabarnið í að vera móðir sem gaf þér tvö langömmubörn .
Ég fór að koma til þín og létta undir með innkaupum og þrifum og þú lékst við Þórdísi Erlu mína á meðan og passaðir að eiga alltaf ís og kex handa henni og gos handa mér .
Þú varst svo hrifin af henni og alveg sannfærð um að hún væri afburðagreind og duglegasta og fallegasta barn sem fæðst hefði .
Ég var að sjálfsögðu alveg sammála þér og ekki var slæmt fyrir nýbökuðu móðurina að fá stöðugt hrós fyrir barnauppeldið / barnaumsjána .
Þremur árum síðar kom svo Bergdís Freyja og hlaut hún sömu aðdáun og systir hennar .
Elsku amma mín , ég er svo þakklát fyrir þær stundir sem við áttum saman og ég er svo fegin að stelpurnar mínar fengu að kynnast þér , þótt ég hefði viljað að árin hefðu verið fleiri .
Ég elska þig og sakna þín en ég er sannfærð um að þér líður vel núna og veit að ég á dyggan verndarengil .
Ég vil kveðja þig með þessu ljóði sem á svo vel við þig .
Ég mun koma að gröfinni með marglitar rósir og hlusta á þig syngja .
Ég langömmu á , sem að létt er í lund , hún leikur á gítar hverja einustu stund , í sorg og í gleði hún leikur sitt lag , jafnt sumar sem vetur jafnt nótt sem dag .
En nú er hún amma liðin á braut , liðin á burtu frá sorgum og þraut .
Ég gekk eitt sinn þangað sem greftruð hún var , frá gröfinni heyrði ég að ómaði lag .
( Ásgeir Jónsson .
) Þín Erna Björg .
Elsku langamma mín .
Ég sakna þín mjög mikið .
Ég man að alltaf þegar ég kom til þín gafstu mér ís .
Þú varst alltaf svo hrifin af því að ég væri að spila fótbolta , þú sagðir alltaf að ég væri eins og langafi , með 1.000 fætur .
Á laugardaginn er ég að fara að keppa með Fylki í fótbolta og ef ég skora mark ætla ég að tileinka þér það .
Ég sakna þín .
Ég veit að núna ertu glöð því að þú ert hjá langafa .
Kveðja , Jakob Örn .
Mig langar í örfáum orðum að minnast elskulegrar móðursystur minnar , Alidu .
Mín fyrsta minning um Alidu er frá Siglufirði þegar ég var lítil stúlka en hún bjó um skeið á heimili okkar eftir að foreldrar hennar féllu frá .
Hún starfaði um tíma í bakaríi á Siglufirði og var vinsælt hjá litlu stúlkunni að heimsækja frænku þangað .
Síðan liðu árin og hún fluttist til útlanda ásamt föður mínum , og bjó þar í nokkur ár , fyrst í Færeyjum og síðar í Danmörku .
Eftir búsetu erlendis fluttust þau síðan til Vestmannaeyja .
Þar dvaldi ég hjá þeim sumarlangt þegar ég var 9 ára gömul og var sú dvöl ánægjuleg .
Það var síðan um 13 ára aldurinn sem ég fluttist til þeirra og bjó hjá þeim framundir tvítugsaldurinn , með hléum .
Alida var dugnaðarforkur og svo myndarleg húsmóðir að eftir var tekið .
Hún kenndi mér margt , m.a. að sauma á sjálfa mig og aðra , auk þess sem hún kenndi mér til ýmissa verka og var mér góð fyrirmynd .
Alida var einnig glæsileg kona og bauð af sér góðan þokka hvar sem hún kom .
Samband okkar Alidu einkenndist ávallt af vináttu og hlýju , allt til æviloka , og fyrir það er ég afar þakklát .
Það var alltaf gott að leita til Alidu því við náðum svo vel saman .
Við áttum margar góðar vinastundir í gegnum tíðina .
Ég verð Alidu ævinlega þakklát fyrir þá umhyggju og velvild sem hún sýndi Eddu systur eftir að móðir okkar lést árið 1978 .
Þær áttu einnig einstakt og gott samband en Edda hefur ávallt talað um Alidu sem sína bestu vinkonu .
Edda hlakkaði ætíð til heimsókna til hennar þar sem henni var ávallt tekið opnum örmum .
Ég votta systkinum mínum og fjölskyldum þeirra samúð mína á sorgarstundu .
Nú legg ég augun aftur , ó , Guð , þinn náðarkraftur mín veri vörn í nótt .
Æ , virst mig að þér taka , mér yfir láttu vaka þinn engil , svo ég sofi rótt .
( Sveinbjörn Egilsson .
) Blessuð sé minning hennar .
Alda Kjartansdóttir .
