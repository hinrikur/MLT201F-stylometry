Að Stalín látnum , 5. marz 1953 , hófst hart valdastríð í Kreml milli Beria , Khrushchevs og Malenkovs .
Tveir þeir síðasttöldu tóku höndum saman gegn Beria , hann var handtekinn í júní 1953 og tekinn af lífi í desember , sá síðasti til að hljóta þau örlög eftir að hafa tapað valdastríði í Kreml .
Að Beria gengnum tókust Krushchev og Malenkov á um æðstu völd og lauk þeirri valdabaráttu með sigri Khrushchevs , sem 13. september 1953 var formlega útnefndur aðalritari kommúnistaflokks Sovétríkjanna .
Landbúnaðarsérfræðingur Khrushchev komst í náðina hjá Stalín út á sérfræðiþekkingu sína í landbúnaðarmálum og þau stóðu honum lengst af nærri .
Fyrstu stóru áætlanirnar hans innanlands eftir að hann varð aðalritari voru á sviði landbúnaðar .
Á 20sta flokksþinginu 1956 braut Khrushchev blað með uppgjöri við Stalín og harðri gagnrýni á tímabil hans .
Ræðan sem átti ekki að fara lengra – var reyndar kölluð " leyniræðan " – gaf Krushchev aukið svigrúm til umbóta heima fyrir , sem hann hafði sína harðstjórn á , en verra var með víðtæk áhrif utan Sovétríkjanna ; í Póllandi og Ungverjalandi , en Sovétmenn börðu uppreisn Ungverja niður með hervaldi .
Í stað þess að verða Sovétríkjunum lyftistöng ollu aðgerðir þeirra í A-Evrópu aukinni óvild í þeirra garð á Vesturlöndum .
Hvort Khrushchev missti svefn þess vegna skal ósagt látið , en það var alltaf grunnt á hörku hans og valdaofsa þegar Sovétríkin og leppríki þeirra voru annars vegar .
Það var til dæmis hann sem stakk upp á því við Ulbricht A-Þýzkalandsforseta að Berlínarmúrinn yrði reistur .
Ofsafengið ólíkindatól Geimferð Gagarins varð Sovétríkjunum til mikils vegsauka , en það var skammgóður vermir því Bandaríkjamenn brugðust við hart og náðu að vinna upp forskot Sovétmanna í geimnum og yfirhöndinni í geimferðakapphlaupinu .
Hermálin voru sovézkum efnahag þung í skauti , ekki sízt þegar efnahagsumbætur létu á sér standa .
Khrushchev taldi því óhjákvæmilegt að lækka útgjöldin til hermála og var í því skyni áfram um að bæta samskiptin við Vesturveldin og hann talaði oft um Bandaríkjamenn sem keppinauta frekar en óvini .
1963 var undirritaður samningur um bann við kjarnorkutilraunum .
En þrátt fyrir þetta var aldrei djúpt á stríðsmanninum í aðalritaranum .
Og hann var ofsafengið ólíkindatól , sem tókst oft með framferði sínu að skjóta Vesturlandabúum skelk í bringu frekar en hvetja þá til friðsamlegrar sambúðar .
Menn horfðu agndofa á , þegar hann í ræðustóli Sameinuðu þjóðanna fór úr skónum og barði honum í púltið orðum sínum til áherzlu .
Og ummæli hans um að Sovétmenn myndu " grafa " Bandaríkjamenn einn góðan veðurdag vöktu litla hrifningu í Bandaríkjunum sem annars staðar .
Með þessu háttalagi ýtti Khrushchev í raun undir vopnakapphlaupið í stað þess að draga úr því .
Ófarir heima og erlendis Steininn tók Khrushchev svo úr , þegar hann ætlaði að koma sovézkum kjarnorkueldflaugum fyrir á Kúbu .
Heimurinn er sagður hafa rambað á barmi kjarnorkustyrjaldar þangað til Khrushchev hætti við og var undanhald hans í þeirri deilu við Bandaríkjamenn talið Sovétríkjunum til minnkunar og málið allt til marks um það að Khrushchev væri farin að bregðazt svo bogalistin að ekki yrði lengur við unað .
Ofan á ófarir hans í utanríkismálum bættust svo efnahagslegir erfiðleikar heima fyrir .
Menningarþíðunni fylgdu ýmiss konar umbrot í hugmyndafræði en ekki framfarir á öðrum sviðum .
Með ófarir hans erlendis og heima fyrir að vopni veltu andstæðingar hans honum úr sessi 14. október 1964 .
Frægur fyrir sín framíköll Nikita Khrushchev var ólíkur forverum sínum og helztu samstarfsmönnum í því hversu óformlegur hann var og reyndar óforskammaður á opinberum vettvangi .
Hann var frægur fyrir sín framíköll , sérstaklega á vettvangi Sameinuðu þjóðanna .
Einu sinni var Harold MacMillan , forsætisráðherra Breta , í ræðustól .
Þegar Khrushchev hafði í tvígang kallað fram í á rússnesku og barið í borðið beindi MacMillan þeim orðum til þingforseta að ef Khrushchev hygðist halda áfram vildi hann fá túlk .
Ólíkt fyrri valdamönnum sovézkum var Khrushchev ekki vikið úr Kommúnistaflokknum þegar völdin voru tekin frá honum né var hann gerður að óbreyttum borgara .
Hann var meðlimur miðstjórnarinnar til 1966 og félagi í flokknum til dauðadags .
Honum voru greidd eftirlaun og hann bjó í opinberum bústað .
En KGB gætti hans vel , þó ekki betur en svo , að honum tókst að smygla endurminningum sínum til Vesturlanda .
Nikita Khrushchev lézt af völdum hjartaáfalls í Moskvu 11. september 1971 77 ára að aldri .
freysteinn@mbl.is 