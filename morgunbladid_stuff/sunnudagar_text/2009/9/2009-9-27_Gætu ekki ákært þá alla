Eftir Önund Pál Ragnarsson onundur@mbl.is Hvers vegna gerist það að jafnaði í 71% tilfella , þegar manneskja á Íslandi tilkynnir að sér hafi verið nauðgað , að stjórnvöld fella málið niður ? Sú skýring er löngu komin fram að sönnunarbyrði sé oft erfið , þar sem orð standi gegn orði .
Um þriðjungur nauðgana er framinn á manneskju í áfengisdái , að sögn Eyrúnar Jónsdóttur hjá Neyðarmóttöku vegna nauðgana .
Þess vegna er það miklu frekar undantekningin en reglan , að miklir áverkar séu á þolandanum .
Eyrún segir að um helmingur þeirra sem leita á neyðarmóttökuna kæri ekki brotin .
Ástæðurnar eru margvíslegar , en ein þeirra er vantrú á kerfið .
Að það sé ekki til neins að kæra .
Fleiri kæra kynferðisbrot nú en í fyrra " Ég tel að þessi skoðun þolenda sé á undanhaldi svona almennt séð , " segir Gunnhildur Pétursdóttir , lögmaður og réttargæslumaður í kynferðisafbrotamálum .
Hún rekur þá skoðun sína til mikillar umræðu í þjóðfélaginu um glæpi af þessu tagi .
Upplýsingar frá lögreglunni á höfuðborgarsvæðinu styðja sömu niðurstöðu .
Kynferðisbrotadeildinni hafa borist vel yfir 60 kærur það sem af er ári .
Á öllu síðasta ári bárust 70 kærur , en að sögn Björgvins Björgvinssonar , yfirmanns deildarinnar , er það greinileg aukning .
Hvað niðurfellingu mála varðar segja margir að ákæruvaldið , ríkissaksóknari í tilfelli kynferðisafbrota , eigi alltaf að ákæra og láta dómstólunum eftir að ákveða hvað telst fullsannað og hvað ekki .
Án þess að láta á reyna fáist ekki fordæmi og rétturinn geti ekki þróast áfram .
Saksóknari brotlegur ef hann kærir alltaf Sigríður J. Friðjónsdóttir vararíkissaksóknari svarar því til að það sé andstætt lögum að ákæra í hverju einasta máli .
Með því gerist saksóknari brotlegur í starfi .
Í lögum um meðferð sakamála segir svart á hvítu , að það skuli athuga hvort sækja eigi til sakar eða ekki .
Telji ákærandi að hann hafi ekki í höndunum málsgögn sem séu nægileg eða líkleg til sakfellingar , þá eigi hann að fella málið niður .
Hann er semsagt skyldaður til að meta líkindin .
Aðspurð segir Sigríður erfitt að svara því hvaða líkur þurfi að vera á sakfellingu svo menn láti á það reyna .
Engin regla sé til um það .
Svo mikið sé víst að örlitlar líkur dugi ekki , en mál sem séu á mörkunum , helmingslíkur á sakfellingu , sé látið reyna á .
" Í dag er ákært í málum sem menn hefðu væntanlega fellt niður fyrir nokkrum árum síðan .
Ákæruvaldið er að teygja sig lengra en það gerði áður .
Ég leyfi mér að fullyrða það , " segir Sigríður .
Gunnhildur Pétursdóttir tekur í sama streng hvað þetta varðar .
Ákæruvaldið reyni að ákæra í öllum þeim málum sem það hugsanlega geti fært sönnur á fyrir dómi .
Eintómar sakfellingar – er það gott ? Þegar ákafi ákæruvaldsins er metinn er hægt að líta til þess hversu mörgum málum , sem það höfðar , lyktar með sýknu og hversu mörgum með sakfellingu .
Það hlutfall hefur sveiflast mikið á undanförnum árum , en 2003 var sýknað í heilum 69% mála í héraði .
2004-2006 var þetta hlutfall í kringum 30-40% , en aðeins 11% árið 2007 .
" Ef sýknuprósentan verður of há erum við kannski ekki á réttri leið .
Það gæti bent til þess að verið sé að ákæra of djarflega , " segir Sigríður .
Þá sé aukin hætta á að saklaust fólk sé í sífellu sótt til saka .
Eins bendi hátt hlutfall sakfellinga til þess að ákæruvaldið felli of mörg mál niður .
Hún segir embættið ekki hafa neitt sérstakt markmið um hvað sé eðlilegt hlutfall að þessu leyti og aðrir viðmælendur vara jafnvel við slíkum markmiðum , þar sem þá geti skapast tilhneiging til að fylla einhvern kvóta .
" Við verðum að haga okkar störfum í samræmi við lög og fordæmi .
Við höfum ekkert annað , " segir Sigríður .
Lögin gera ráð fyrir jafnréttháu fólki " Í lögunum er alltaf verið að hugsa um tvo jafnsterka og jafnréttháa aðila .
En þrátt fyrir allt þá er samfélagið mjög kynjað og það hefur afgerandi þýðingu hvort þú ert karl eða kona , " segir Sólveig Anna Bóasdóttir , dósent í guðfræðilegri siðfræði við Háskóla Íslands , aðspurð hvaða sýn hún hafi á kynferðisafbrot og hið gráa svæði sem gerir alla sönnunarfærslu svo erfiða .
Sólveig Anna hefur einnig sérhæft sig í kynlífssiðfræði og vinnur að því að koma upp námi í kynfræði við háskólann .
Það sem hún á við er að lögin í samfélaginu kveði á um jafnan rétt einstaklinga og stöðu .
Síðan sé gengið út frá því að raunveruleikinn sé eins og lögin kveði á um .
" Löggjafinn hugsar sér tvo sjálfráða og skynsama aðila sem eru að takast á .
En við verðum að taka inn í myndina að oft erum við ekki með tvo jafningja .
" Í ofbeldisfullum samböndum , til dæmis inni á heimilum , sé oft mikil valdabarátta þar sem sterkari aðilinn hafi betur og ráði yfir hinum .
Hið sama geti gerst í öðrum kynferðislegum samskiptum kynjanna .
" Áherslan er svo mikil á að konan segi " Nei , ég vil þetta ekki ! " hátt og skýrt svo einhver annar heyri til .
" Sólveig líkir þessu við að til að tryggja réttarstöðu sína þurfi þolandinn að opna svalahurðina og tilkynna vegfarendum fyrir neðan , að nú sé hann að neita einhverjum um kynlíf , segja hingað og ekki lengra .
" Svona eru aðstæður ekki í lífinu í raun og veru .
Fólk frýs , sumir koma ekki upp orði og verða máttlausir .
" Sólveig Anna segir að samfélagið hafi breyst mikið og mjög hafi dregið úr því að sökinni sé varpað á fórnarlambið .
Sú tilhneiging sé hins vegar ennþá til staðar .
" Þess vegna er það endalaust verkefni að konur og karlar séu tekin jafngild og þar af leiðandi séu konur virtar í þessum samskiptum jafnt sem öðrum .
Að neitunin , sama hvenær hún kemur fram , sé virt .
" Miskabætur og refsins Dæmdar miskabætur til þolenda kynferðisbrota hafa hækkað á undanförnum árum .
Það má ráða af samantekt Ásu Ólafsdóttur lögmanns , frá árinu 2006 , á miskabótum í nauðgunarmálum á Íslandi .
Hins vegar vekur athygli í samantekt hennar að hæstu dæmdu miskabætur í nauðgunarmáli fyrir Hæstarétti voru ekki í nýlegu máli , heldur í máli frá 1946 , þar sem fjórir hermenn réðust á hjón og þröngvuðu konunni allir til kynmaka .
Henni voru dæmdar 2,7 milljónir króna í miskabætur , á verðlagi ársins 2006 .
Ekki virðist hafa þótt ástæða til að líta til þessa fordæmis í síðari dómaframkvæmd .
Það mál sem kemst næst þessu er frá 1993 .
Þar nauðgaði maður konu og ógnaði henni með hnífi á meðan .
Hann sagði annan mann vera í íbúðinni sem myndi deyða börnin hennar ef hún streittist á móti .
Miskabætur til hennar voru 2,3 milljónir og í samræmi við dómkröfur hennar .
Að undanförnu hefur verið rætt um misræmi í þyngd refsinga í almennum hegningarlögum .
Hefur m.a. verið bent á að hámarksrefsing þegar maður hefur samræði við barn sitt sé 8 ár , en 12 ára fangelsi þegar barnið er yngra en sextán ára .
Þetta kemur fram í 200. grein laganna .
Hins vegar sé hámarksrefsing fyrir nauðgun , sem er mælt fyrir um annars staðar í lögunum , í 194. grein , 16 ára fangelsi .
Því sé glæpurinn vægari þegar barn gerandans á í hlut .
Lögfræðingar sem rætt hefur verið við segja þetta misskilning .
Fyrrnefnd 200. grein laganna sé almennt bann við sifjaspellum , óháð aldri foreldris og barns , óháð samþykki þeirra sem eiga í hlut og óháð því hvort ofbeldi er beitt .
Ef ofbeldismaður hins vegar nauðgar barni sínu sé ákært fyrir bæði brotin , nauðgun og sifjaspell .
Það sé þá notað til þyngingar þegar refsingin er ákvörðuð .
