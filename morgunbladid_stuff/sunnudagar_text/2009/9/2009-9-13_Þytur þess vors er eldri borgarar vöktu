VIÐ ELDRI borgarar sem vöktum vor í íslenskri þjóðarsál höfum svo sannarlega efni á að vera bæði stoltir og hreyknir af árangri íslenskrar þjóðar á okkar æviskeiði .
En nú eru flest okkar harmi slegin af því hausti sem vakið er í íslenskum brjóstum af djarfhuga stórmennum og stjórnsýslunni í landinu .
Við skiljum þó ekki að þessi nýja staða eigi að valda eignarnámi og fjárkröfum núverandi ríkisstjórnar í peningasjóði okkar , hvort sem er tryggingarsjóði eða sparnaðarsjóði .
Við sem nú lifum okkar ævikvöld eigum svo sannarlega inni hvíld og frið eftir að hafa skilað landinu ríku af alls konar gæðum og verkfærum fyrir afkomendur okkar til að bæta um betur fyrir þjóðarhag .
Við skilum svo sannarlega af okkur auðugra landi og miklu öruggra landi en við tókum við .
Við erum auðvitað sérlega stolt og hreykin vegna þess að við gátum skapað skilyrði fyrir fleiri listaspírur , aukið framboð á háskólamenntuðu fólki og haldið uppi menningarlífi sem milljónaþjóð , svo eftir er tekið um víða veröld .
Það er líka stórkostlegt afrek að þurfa ekki lengur að veiða fisk fyrir 50-100 milljarða króna á ári til að kaupa olíu fyrir landsmenn til ljósa , hita og annarra staðbundinna þarfa í hýbýlum okkar .
Við leystum verkefnin á okkar vegferð , vegna þess að við erum erfingjar þess langþroskaða eiginleika íslensku þráhyggjunnar að geta ávallt sigrað þrítugan hamarinn ef reynt er ítrekað .
Svartstakkarnir ungu í bankakerfinu , okkar vel menntaða unga fólk sem drukkið hafði í sig frjálshyggjufræðin amerísku , sem meðal annars afneitaði aðhaldi og eftirliti ríkisvaldsins , er auðvitað erfingjar okkar að þessum eiginleika .
Þetta fólk mun án efa , á grundvelli þeirrar miklu og dýrkeyptu reynslu sem nú er numin , skila landinu enn ríkara en við gerðum og enn öruggara en við gerðum .
Þess vegna er engin ástæða fyrir yngri kynslóðir til að flýja af hólmi .
Ekkert óklárað verk leyfir okkur eldri borgurum að sitja á friðarstóli , jafnvel nú á ævikvöldi .
Verkefnið er því miður enn að verja hag okkar og öryggi og það sem aldrei fyrr , þrátt fyrir að vinstri ríkisstjórn sitji á valdastólum .
En því miður höfum við mjög takmarkaðan tíma og lífsrými til að sinna verkinu á eðlilegan og löglegan hátt .
Í heilstæðri löggjöf um málefni aldraðra nr. 125/1999 segir um tilgang laganna : Lögin fela í sér þau markmið að gera öldruðum fært að lifa eðlilegu heimilislífi eins lengi og kostur er og að öldruðum sé tryggð þjónusta þegar hennar er þörf og í samræmi við þarfir hvers og eins .
Ásamt því er lögð áhersla á að aldraðir njóti jafnréttis og að sjálfstæði þeirra sé virt .
Er það jafnrétti að innheimta með frekju og dónaskap bætur sem látinn maki hefur fengið frá tryggingakerfinu á síðasta æviskeiði ? Makinn var svo sannarlega tryggður sem einstaklingur .
Eða var það ekki ? Ekki fellur þetta undir virðingu fyrir sjálfstæði eldri borgarans ? Er það jafnrétti að innheimta allt að 300.000 krónur fyrir hvern mánuð vegna dvalar á sjúkrahúsi á ævikvöldi , bara með nafnbreytingu á sjúkrahúsi yfir í hjúkrunarheimili ? Er það jafnrétti að nota tryggingakerfið sem tekjujöfnunarkerfi ? Samræmist það lagaskilningi á ákvæðum stjórnarskrár um eignarrétt og skattkerfið að framkvæma eignarnám með ákvæðum settra reglugerða ráðuneytanna ? Svona má lengi halda áfram og það verður gert .
Við eldri borgarar krefjumst þess að aðför ríkisstjórnar að hagsmunum okkar ljúki hið snarasta og að okkur verði bætt það tjón sem aðgerðir hennar hafa valdið okkur .
Ríkisstjórn er eins og algóður Guð , bæði mátturinn og náðin ef vel er á spilum haldið í hennar húsum .
Ef ekki má búast við að fjölmennt verði við Hafnarhúsið á komandi mánuðum af fokreiðum , arðrændum en þjóðræknum eldri borgurum .
Já , það er dýrt að vera fávís Íslendingur og verða að sætta sig við að íslenska ostkílóið hefur hækkað um 45% .
Það er líka þess vegna sem okkur bregður varla þótt Alþingi samþykki milljarðaálögur á tekjuskertan almúgann án þess að blikna .
Svo var auðvitað gamla og auðvelda lausnin frá Arnarhváli drifin fram , öll þjónusta ríkisins hækkuð í verði án þess að menn svo mikið sem bliknuðu af skömm .
Ekkert nýtt eða gamalt og gott dregið fram .
Hvar er búsáhaldabyltingin í íslenskri atgervispólitík ? Árið 1988 var sett á verðstöðvun í opinbera geiranum og í kjölfarið komst á þjóðarsátt sem skilaði kraftaverki í efnahagsmálum þjóðarinnar .
Til hvers var þetta gert ? Það var til að skapa ekki fordæmi fyrir viðskiptalífið með hækkun verðs á ríkisvörum og þjónustu .
Siðferðisskert viðskiptalíf Íslendinga er á því stigi að ríkið má ekki hafa forystu um verðhækkanir .
Þá var það fólkið í atvinnulífinu sem tók völdin og leysti málin , engir flækjufætur óþroskaðrar embættis- og stjórnmálaelítu á Íslandi voru tilkallaðir sem betur fer .
Verkefni stjórnmála er að leysa úr flækjum mannlífsins , en ekki að flækja það frekar .
Þeir skildu ´ , að ef hér átti að skapa þá fegurð sem skáld höfðu túlkað í óljósri þrá , varð vitið að sigrast á andhverfum öflum , sem ógnandi sveifluðust til og frá , -- ( Jóhannes úr Kötlum .
) Höfundur er formaður Samtaka aldraðra .
