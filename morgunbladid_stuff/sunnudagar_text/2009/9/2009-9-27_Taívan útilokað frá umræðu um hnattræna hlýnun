NIÐURSTÖÐUR alþjóðlegu loftslagsráðstefnunnar sem haldin verður í Kaupmannahöfn í desember munu skipa þjóðum heims í fylkingar í afstöðu sinni til hnattrænnar hlýnunar og viðbragða gegn henni .
Þar ættu allar þjóðir heims að eiga aðkomu og tillögurétt – líka Taívan .
Forseti Íslands , Ólafur Ragnar Grímsson , hefur skipað sér í framvarðarsveit í umræðunni um hlýnun jarðar og á orð hans er hlustað á alþjóðavettvangi .
Hann kom á fót alþjóðlegum hringborðshóp um loftslagsbreytingar sem vistaður er í Jarðarstofnuninni svokölluðu og Columbia-háskóla .
Sá hópur hefur gefið út áhættumat , í samvinnu við Sameinuðu þjóðirnar .
Samkvæmt matinu er Taívan sá staður á jarðarkringlunni sem hættast er við áföllum af náttúrulegum orsökum , enda teljast 73% landsins tilheyra a.m.k. þremur áhættusvæðum í senn .
90% íbúa á Taívan eru sögð búa við hæsta áhættustig – og nægir að minna á nýlegt dæmi um mannskæða fellibylji og aurskriður því til sannindamerkis .
En því miður og þrátt fyrir þetta hefur Taívan ekki verið boðin þátttaka á loftslagsráðstefnunni í Kaupmannahöfn .
Engu virðist skipta þótt landið sé ofurselt náttúruöflunum umfram flest önnur .
Þessi skrif eru ákall um að við fáum að hlusta á aðra og leggja okkar orð í belg .
Flest bendir til að hnattræn hlýnun muni bitna sérlega illa á Taívan á næstu áratugum .
Sem dæmi um hlýnunina sem þegar hefur átt sér stað má nefna að meðalhiti köldustu mánaða í norðurhluta Taívans hefur vaxið um þrjár gráður frá 1964 .
Úrfelli , eins og það sem átti sér stað í Morakot-fellibylnum 8. og 9. ágúst sl. , þegar 2.000 mm af vatni helltust yfir eyjuna á tveimur sólarhringum , munu verða sífellt algengari .
Ár brjóta bakka sína , járnbrautarteinar aflagast og brýr brotna .
Heildarkostnaðurinn við náttúruhamfarirnar í ágúst nam 35 milljörðum króna og 25.000 manns misstu heimili sín .
Ef heimsbyggðin vill afstýra náttúruhamförum af þessu tagi í framtíðinni þá er nauðsynlegt að allir leggist á eitt : að ráðstefnan í Kaupmannahöfn verði í raun alþjóðleg .
Þarna munu vísindamenn , ríkisstofnanir og líknarsamtök bera saman bækur sínar – en hví er Taívan haft útundan ? Til hagsbóta fyrir mannkynið allt ætti að leyfa Taívan að skrifa undir loftslagssáttmálann UNFCC sem felur í sér fyrstu skrefin til að draga úr hnattrænni hlýnun .
Sáttmálinn er enda fyllilega í samræmi við hina " grænu umhverfisstefnu " sem þegar hefur verið lögfest á Taívan .
Hlýnun jarðar er hnattrænn vandi sem krefst hnattrænna lausna : lausna sem ekki útiloka neinn .
Því ætti að leyfa Taívan að eiga fulltrúa á alþjóðlegu loftslagsráðstefnunni í Kaupmannahöfn .
Ella gæti voðinn verið vís fyrir Taívanbúa framtíðarinnar .
Höfundur starfar á fulltrúaskrifstofu Taívans í Kaupmannahöfn .
