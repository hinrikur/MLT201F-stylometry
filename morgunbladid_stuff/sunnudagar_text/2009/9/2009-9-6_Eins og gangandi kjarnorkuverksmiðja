Eftir Freystein Jóhannsson freysteinn@mbl.is Hildur Eir : Mér finnst í raun alltaf jafn ótrúlegt að hugsa til þess að Jóna systir hafi einhvern tímann verið ósjálfbjarga barn , mér finnst eins og hún hljóti að hafa gengið frá fæðingu og hvorki notað bleyju né snuð , mamma segir einmitt að hún hafi alla tíð verið sjálfbjarga og að hvorki hún né pabbi hafi nokkurn tímann þurft að hafa áhyggjur af henni .
Jóna er svo sannarlega manneskja með frumkvæði , hún bíður aldrei eftir því að aðrir taki fyrsta skrefið , það verður seint hægt að lýsa henni sem hikandi einstaklingi .
Ef þú myndir ræna henni um borð í flugvél og sleppa henni yfir frumskógum Afríku þá eru allar líkur á því að tveimur mánuðum síðar fréttirðu af henni þar sem hún væri komin inn í áður óþekktan ættbálk og þar væri hún búin að stofna svo sem eins og einn góspelkór , tíu bænahópa og fjölmenningarhóp til að berjast gegn fordómum , já jafnvel þó hún væri eini útlendingurinn í hópnum , hún skapar allstaðar samfélag í kringum sig .
Jóna Hrönn er manneskja sem gæti bjargað sér við hvaða aðstæður sem er , hún gæti aldrei dáið ráðalaus og ef ég hugsa út í það þá finnst mér í raun ekki bara óbærilegt heldur óhugsandi að hún geti yfirhöfuð dáið , því hún býr yfir svo miklum lífskrafti og lífsgleði að í raun er hún eins og gangandi kjarnorkuverksmiðja .
" Doninn " í fjölskyldunni Jóna er " Doninn " í fjölskyldunni , hún sér til þess að fólkið haldi tengslum , að það hittist reglulega , hún passar meira að segja upp á að fólk gefi sómasamlegar gjafir enda er hún sjálf með eindæmum gjafmild og stór í sér þegar kemur að þeim málum .
Auðvitað er hún ansi stjórnsöm en það helgast fullkomlega af ást og þörfinni fyrir að fólkinu hennar farnist vel , oft hef ég grætt á stjórnsemi hennar en ef ég er ekki sammála henni , þá segi ég bara já og geri eitthvað annað og það kostar nákvæmlega ekkert í okkar samskiptum .
Það er varla hægt að segja að við höfum alist upp saman , fjórtán ár skilja okkur að í aldri þannig að hún var orðinn fullveðja einstaklingur þegar ég fór að muna eftir mér , ég man bara eftir því þegar hún var að koma heim í fríum , þá lifnaði heldur betur yfir kotinu .
Það voru ekki bara við Bolli bróðir sem nutum þess heldur foreldrar okkar sem gátu þá fengið smá hvíld frá daglegu amstri enda gekk Jóna í öll verk án þess að hika .
Viðkvæmur töffari Í raun finnst mér við hafa náð hvað dýpstum tengslum í veikindum föður okkar sem voru löng og erfið , við vorum mjög samstiga í því ferli og þar uppgötvaði ég að Jóna Hrönn er viðkvæmasti töffari sem ég þekki en hún er heldur ekkert feimin við að sýna tilfinningar sínar , hún einfaldlega grætur ef hún þarf að gráta og oft skældum við í kór á þessum tíma en vorum svo kannski farnar að hlæja nokkrum mínútum síðar .
Ég veit líka að þrátt fyrir að hafa starfað sem prestur í 17 ár og aflað sér mikillar reynslu er hún ekkert upptekin af því að mynda með sér einhvern skráp , því þó hún sé töffari sem lætur fátt stöðva sig þá hefur hún alltaf mjög mikla samúð með fólki og hún lifir sig sterkt inn í aðstæður fólks , ég held að það sé nú einmitt ástæðan fyrir því að hún er mjög farsæl í starfi .
Jóna Hrönn er líka hugmyndamaskína , hún fær þúsund hugmyndir á klukkutíma og þess vegna held ég að ríkisstjórnin ætti að ráða hana í sérverkefni við að byggja upp hið Nýja Ísland og ég er ekki að grínast .
Mikill kærleiksbjörn Jóna hefur alltaf haft hjarta fyrir börnum og unglingum og komið ófáum verkefnum á fót sem hafa stuðlað að velferð þeirra , má þar nefna hópa fyrir börn sem hafa orðið fyrir einelti , hún stofnaði Adrenalínhópinn sem hefur starfað í áratug og er fyrir unglinga af íslenskum og erlendum uppruna , gospelkór fyrir framhaldsskólanema ofl. Meðan hún var miðborgarprestur stóð hún vaktina í miðbænum helgi eftir helgi og hlúði þar að unglingum sem voru að kanna galeiðuna á eigin fótum .
Jóna er í einu orði sagt mikill kærleiksbjörn fyrir utan hvað hún er óstjórnlega fyndin og skemmtileg , það er ekki séns að láta sér leiðast nálægt henni .
Hildur Eir Hún er fædd 25. apríl 1978 .
Stúdentspróf tók hún frá Verkmenntaskólanum á Akureyri og guðfræðipróf frá Háskóla Íslands 2005 .
Hún var æskulýðsfulltrúi Laugarneskirkju 2001-2005 og hefur verið prestur við þá kirkju frá 2006 .
Hún er gift Heimi Haraldssyni , náms- og starfsráðgjafa Háskólans í Reykjavík , og eiga þau tvo drengi ; Harald Bolla og Jónatan Huga .
Forvitin og næm á fólk og aðstæður Jóna Hrönn : Ég gleymi aldrei 25. apríl 1978 , þá var ég stödd í heimavistarskólanum að Stórutjörnum og beið eftir símhringinu í almenningssíma frá pabba .
Það var barn á leiðinni , foreldrar mínir voru að eiga sitt sjötta barn komin á fimmtugsaldurinn .
Þrátt fyrir að ég væri að verða fjórtán ára með bullandi unglingastæla þá var þetta bara tilhlökkunarefni og ég man eftir því að þegar ég vissi að 20 marka stelpa væri fædd hljóp ég um skólann og tilkynnti það af mikilli gleði , jafnvel þótt að skólabræður mínir væru að stynja yfir því að Bolla-stellið hefði stækkað .
Stúlkan var skírð á fermingardeginum mínum á 17. júní í yfir tuttugu stiga hiti og það var mikil hátíð á heimili okkar í Laufási .
Fleiri skírnir og fermingar hafa farið saman hjá okkur systrunum .
Daginn sem hún var fermd var sonur minn skírður Bolli og daginn sem sonur hennar var skírður Haraldur Bolli var Matthildur dóttir mín fermd .
Ofvirkur hlustandi Uppvöxturinn gekk vel þar til hún fór að tala , þá neitaði hún algerlega að horfast í augu við að hún væri langyngst en bar sig alltaf saman við okkur sem eldri vorum .
Ég man eftir því þegar við vorum að færa fréttir úr skólanum þá sagði hún mikilfenglegar fréttir úr sínu námi en var bara þriggja eða fjögurra ára gömul .
Þegar einhver ætlaði að véfengja frásagnir hennar af eigin getu varð hún bara enn ákveðnari , svo við sátum bara og héldum niður í okkur hlátrinum .
En svo fór Hildur Eir að hlusta , það var ekki bara virk hlustun heldur ofvirk hlustun og ég sagði stundum við hana að ef þetta héldi áfram yrðu eyrun á henni eins og á Júmbó fíl ; stór og lafandi .
Það fór ekkert framhjá henni sem gerðist á heimilinu og hún hafði skoðanir á öllu .
Ég man eftir því að mér þótti það nánast öfundsvert hvað pabbi gaf sér mikinn tíma að spjalla við þennan yngsta meðlim fjölskyldunnar .
Þau fóru saman í göngutúra upp í ásinn í Laufási og hann kenndi henni ljóð og sagði henni merkilegar sögur .
Hún varð þar af leiðandi afar fróður krakki sem heimtaði af öllum að mæta henni á jafningaplani .
Það var nú einfaldlega þannig að hún vafði pabba og mömmu um fingur sér .
Pabbi gat ekki neitað henni um neitt og hún gat dregið hann inn í tískuvöruverslanir til að kaupa handa sér allskyns merkjaföt sem voru ekki á dagskrá áður fyrr .
Enda fór hún með þeim um allt í þeirra störfum sem prestshjón , hvort sem það voru kirkjuvígslur , menningarviðburði eða aðrir mannfagnaðir .
Hildur Eir var svo sannarlega vel ræktað barn enda hefur það haft afgerandi áhrif á persónuleika hennar .
Tilfinningagreind og þrjósk Hún er sú manneskja sem ég hef hvað mest gaman af að ræða við og maður kemur aldrei að tómum kofunum hjá henni .
Hún hefur alltaf verið ótrúlega forvitin og næm á fólk og aðstæður .
Hún getur alltaf hlustað og gefið góð ráð , og leyfir mér að þusa og þrasa um allt og ekkert .
Svo hefur hún óforbetranlegan húmor og getur alltaf sett hlutina í skondinn búning , enda er það svo með okkur systkinin öll að við eigum við hana umfram aðra í hópnum opin trúnaðartengsl .
Það er líka vegna þess að hún er svo innilega laus við fordóma og dæmir okkur aldrei .
Ég held að hún sé sú eina sem getur strítt okkur af kærleika þannig að við áttum okkur á eigin takmörkunum .
Hún er frábær penni og það er alltaf hægt að bera undir hana það sem maður þarf að láta frá sér og hún er óhrædd að hafa skoðanir á hlutunum og oft full af hugrekki .
Það er svo gott að geta bæði grátið og hlegið með henni enda er tilfinningargreind hennar einstök .
Þrjóskan hefur fylgt Hildi Eir alla tíð frá því að hún krafðist þess að á hana væri hlustað frá barnsaldri , svo gerir hún miklar kröfur til sjálfrar sín .
Hugsar áður en hún talar Ég hef stundum haft áhyggjur af því hvað það hlýtur að vera erfitt fyrir hana eiga svona stjórnsama og fyrirferðarmikla stóru systur , en ég held að hún geti jafnvel haft húmor fyrir því .
Börnin mín eiga í henni mikla vináttu og styrk og hún er ein af þeim manneskjum sem ég elska af heilu hjarta , hennar sorgir eru mínar sorgir og hennar gleði er mín gleði .
Ef skugga hefur borið á vináttu okkar þá hef ég orðið friðlaus að þiggja fyrirgefningu hennar enda er hún ólík mér að því leyti að hún hugsar áður en hún talar , en þar verður mér stundum á í messunni .
Jóna Hrönn Hún fæddist 21. júlí 1964 í Hrísey .
Hún varð stúdent frá MA 1984 og cand .
theol .
frá Háskóla Íslands 1991 .
Með guðfræðinámi starfaði hún sem æskulýðsfulltrúi við Laugarneskirkju en vígðist svo til prestsþjónustu í Vestmannaeyjum .
Eftir það varð hún fyrsti miðborgarpresturinn í Reykjavík , en frá 1. desember 2005 hefur hún verið sóknarprestur í Garðaprestakalli .
Hún var varaborgarfulltrúi í Reykjavík 2002-2006 , óháð af R-lista og sat m.a. í velferðarráði , stjórn heilsugæzlunnar og kirkjubyggingasjóði .
Eiginmaður hennar er Bjarni Karlsson , sóknarprestur Laugarneskirkju .
Þau eiga þrjú börn ; Andra , Matthildi og Bolla Má og eitt barnabarn sem heitir Bergþóra Hildur .
