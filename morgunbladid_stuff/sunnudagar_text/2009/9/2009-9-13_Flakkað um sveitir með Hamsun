Í VIKUNNI lauk í þættinum Víðsjá á Rás 1 lestri á sögunni Að haustnóttum eftir norska rithöfundinn Knut Hamsun í rómaðri þýðingu Jóns Sigurðssonar frá Kaldaðarnesi .
Á þvælingi um landið í sumar og í haust reyndi ég eftir mætti að hlýða á þessa hrífandi frásögn , sem Þórhallur Sigurðsson leikari las fjarska vel .
Hamsun var vissulega umdeildur maður , ekki síst í heimalandinu undir lok ævinnar , en enginn ætti að efast um snilld hans sem höfundar .
Hann var sannkallaður galdrakarl orðanna og frásagnartækninnar og þótt ekki gerist margt á yfirborðinu , þá hrífa seiðandi sagan og stílsnilldin hlustandann með sér .
Síðustu sumur hef ég verið afar ánægður með sumarlestra Víðsjár .
Hamsun bættist þar í hóp risa með Þórbergi og Laxness en síðustu sumur nutum við lestrar þeirra sjálfra .
Víðsjárstjórnendur buðu stundum áhugaverðum viðmælendum í hljóðverið að ræða ólíka þætti í höfundarverki Hamsuns .
Ég náði að heyra í þeim Einari Kárasyni og Jóni Kalman Stefánssyni og báðum tókst að draga upp lifandi mynd af skáldinu og útskýra listavel afhverju þeir hafa hrifist mikið af skrifum hans .
Einar Falur Ingólfsson 