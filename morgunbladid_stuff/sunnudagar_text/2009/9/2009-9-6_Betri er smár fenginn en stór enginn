Við erum á spegilsléttum Miðfirði , báturinn pústar letilega en taktfast og Bangsi situr aftur í , með aðra hönd á stýri og hina á handfærarúllunni .
Áður en nemur við botn er fiskur á hverjum öngli .
Bangsi dregur þá brosmildur upp í bátinn .
Hann ætti að vera glaður með þetta karlinn , segir hann .
Betri er smár fenginn en stór enginn .
Texti : Freysteinn Jóhannsson freysteinn@mbl.is Ljósmyndir : Árni Sæberg saeberg@mbl.is Komdu sæll , ég heiti Björn Sigurðsson , kallaður Bangsi , " segir hann þegar Árni Sæberg ljósmyndari kynnir okkur , og handtakið er þykkt .
Svo heilsar hann tíkinni með virðingu .
Þau Svarthvít þekkjast frá fyrri ferðum þeirra Árna til Hvammstanga .
" Ég er nú búinn að vera hér á sömu torfunni alla tíð , fæddur í byrjun árs 1935 og því kominn á þann aldur að það tekur því ekki fyrir karlinn að flytja .
" Hann er fæddur í Syðsta-Hvammi fyrir ofan þorpið , þar sem nú er tjaldstæði og unaðsreitur til útivistar , Kirkjuhvammskirkja og Myllan sem Bangsi smíðaði upp við annan mann .
Foreldrar hans voru Sigurður Davíðsson kaupmaður og Ósk Jónsdóttir , seinni kona Sigurðar .
" Afi minn bjó á Ánastöðum .
1882 rak hval út á Krossanesi á Vatnsnesi og þangað fór afi að kaupa hval .
En þegar hann var að færa hvalinn upp á hest kom Hans á Þóreyjarnúpi til hans og sagði : Þú þarft ekki að fá mikinn hval núna Eggert minn .
Þú færð meira bráðum .
Skömmu síðar rak 32 reyðarhvali undan ís niður undan Ánastöðum .
Þeir urðu lífsbjörg fólki í fleiri en einni sýslu .
Hefur fengizt smávegis við hitt og þetta Ég ólst upp við þessa venjulegu leiki og störf , sem þá tíðkuðust , en ég hef snemma haft gaman af veiðiskap , því ég man eftir því að þegar ég var í kringum fermingu bað Anna systir mig að taka kolanetin .
Þau voru lögð frammi á firði .
Síðan hef ég mest veitt úr sjó , en líka farið í Vesturhópsvatn .
Svo hef ég eitthvað smávegis fengizt við eitt og annað í landi ; byggingavinnu , bátasmíð og rækjuvinnslu .
En í raun og veru hef ég aldrei gert neitt .
Og ekki hefur það skánað í seinni tíð .
Ég fer í kaffihornið í kaupfélaginu að hitta karlana og svo kem ég við í bókasafninu og lít í blöðin .
Nú er ég aftur orðinn smápatti á bryggjunni og skrepp á sjó þegar mig langar til .
Ég þakka bara fyrir meðan ég get staðið í lappirnar og farið á sjóinn .
" Þykir vænzt um verzlunarhúsið og Mylluna Bangsi segir að af þeim handtökum sem hann eigi á Hvammstanga þyki honum vænzt um hús Sigurðar Pálssonar og Mylluna .
Karl Sigurgeirsson , vinur Bangsa og fréttaritari Morgunblaðsins , segir að þegar Bangsi gerði við verzlunarhúsið hafi hann lagað magnaða steypublöndu , sem hann vildi alls ekki gefa upp .
" En þetta heldur og að auki er handbragðið einstaklega fallegt .
" Myllan uppi í Hvammi hafði ekki verið notuð í 100 ár þegar Bangsi gerði henni til góða við annan mann .
" Svo byggði ég þetta hús sem ég bý í .
Ég gat það alveg .
" Og Naust lofar meistarann eins og önnur hans verk .
Bangsi hefur smíðað átta báta um ævina og rær sjálfur á einum sem hann smíðaði 1958 .
" Þeir ætluðu nú einu sinni að saga hann í sundur , en vinur minn , Þór Magnússon þjóðminjavörður , sagðist þá ganga í það að friða bátinn .
Ég þorði samt ekki annað en loka hann inni í bílskúr í heilt ár .
Ég mála hann tvisvar á ári þannig að það eru komnar kringum 100 umferðir á hann .
Ætli hann hangi ekki bara saman á málningunni eins og sagt var um skektuna á Heggsstöðum að hún héngi saman á tjörunni .
Það voru einhverjir karlar , sem spáðu ekki vel fyrir mér þegar ég var að byrja bátasmíðina .
Einn gat ekki á heilum sér tekið yfir þessari hrokasmíð , en eftir að báturinn var kominn niður sagði hann ekki orð .
Annar fékk yfir höfuðið , þegar hann sá samsetninguna , en svo bráði af honum , þegar báturinn flaut .
En þessir menn voru nú engir smiðir .
Þótt mönnum hafi ekki litizt á upphafið þá bjargazt allt fyrir horn hjá mér .
" Ég hef orð á því hvað Svarthvít er elsk að Bangsa .
" Já þeir kunna að meta mig hundarnir , " segir hann .
" Eitt sinn kom til mín minkaveiðihundur af bæ hér skammt frá og settist upp hjá mér .
Hér var hann í tíu ár , fór alltaf heim um veiðitímann , en kom svo hingað aftur .
Ég held honum hafi líkað betur frelsið hjá mér en að vera bundinn heima við .
" Hann er bara að sökkva " Nei blessaður vertu , það hefur aldrei neitt sögulegt hent mig á sjó .
Ég dró alltaf grásleppunetin þannig að ég gæti fleygt þeim út aftur ef með þyrfti .
En einu sinni var ég úti á flóa , þegar hann hvessti skyndilega .
Ferðin gekk vel inn að firðinum , en það var dálítið mál að halda bátnum á floti .
Hann var farinn að síga að framan , þegar stór skvetta kom inn , ég henti öllu út og náði að keyra hann upp aftur .
Einhverjir voru þarna úti og kölluðu mig upp í talstöðinni og spurðu , hvort eitthvað væri að .
Já , svolítið , sagði ég .
Hann er að sökkva .
Þeir sigldu þá til mín , en þegar þeir komu var ég búinn að bjarga bátnum og á heimleið inn fjörðinn .
Ég tala við bátinn eins og hund .
Ef eitthvað kemur fyrir þá er það ekki bátnum að kenna , heldur mér .
" Eitt af því sem Bangsi hefur lagt gjörva hönd að á Hvammstanga er verzlunarminjasafnið .
" Pabbi var kaupmaður í 50 ár og hann henti aldrei neinu .
Það var því eitt og annað til , þegar verzluninni var lokað , og ég tók margt til handargagns og eitthvað af því er á verzlunarminjasafninu .
Safnari ? Ég ? Veit ekki hvað skal segja .
Það er svona ýmislegt drasl í kringum mig .
Ég held ég eigi bara vini en enga óvini .
Ég hef reynt að lifa laus við öfund og hatur .
Þau fara illa með marga .
Ég gleðzt frekar en hitt , þegar öðrum gengur vel .
En nú eru erfiðir tímar hjá mörgum og ég finn til með því fólki sem á bankabágt .
Ég hef aldrei tekið lán í banka .
Einu sinni þurfti ég á því að halda en fékk neitun .
Það bjargaði mér alveg .
Ég hefði ekki haft gott af því að fara að skulda peninga og vinna fyrir banka .
" Og Bangsi ekur sér eins og einhver óværa hafi læðzt niður bakið á honum .
" Ég var einhvern tímann að telja fisktegundirnar sem ég hef fengið .
Man nú ekki í svipinn hvað þær eru margar og finn ekki snepilinn sem ég krotaði þetta á .
En ég hef fengið lax , það er reyndar bannað að veiða lax í sjó , en það bannar þér enginn að sleppa honum aftur .
Eru ekki allar laxveiðar orðnar upp á það að sleppa fiskinum aftur ? En nýjustu tegundirnar sem ég hef fengið eru skötuselur og makríll .
Hann beit mig nú skötuselurinn fyrir vikið .
Það má svo sem segja að ég hafi boðið honum upp með því að vera án ullarvettlinganna .
" Lífskúnstner og líka hvers manns hugljúfi " Þótt Bangsi hafi verið piparsveinn alla tíð er hann ekki einfari , heldur gæðir hann allt lífi og fjöri í kringum sig .
Hann er vinmargur og meistari á mannamótum , " segir Karl Sigurgeirsson .
Í Syðsta-Hvammi var það lenzka í fjölskyldunni að halda upp á afmælisdaga og í Feyki , fréttablaði á Norðurlandi vestra , segir Karl í tilefni þess að Bangsi var kjörinn Norðvestlingur ársins 2008 , að Bangsi hafi haldið upp á afmælisdaginn sinn með stæl .
" Fyrst bauð hann börnunum og bauð upp á harðfisk , gos og fleira gott og um kvöldið kom fullorðna fólkið og þá jókst nú fjörið .
Ég man eftir því að hafa dansað niður úr sokkaleistunum í afmæli hjá Bangsa .
En meginreglan var sú að þegar karlarnir færu að syngja þá væri tímabært fyrir börnin að fara heim .
" Og nú bætir Karl við : " Bangsi hefur aldrei látið græðgina ná tökum á sér .
Hann er mikill lífskúnstner , hvers manns hugljúfi og er allra vinur , barna sem fullorðinna .
Hann er snillingur en miklast ekki .
Hann segist oft ekki vera neitt , en hann er allt .
Gælunafnið Bangsi hefur fylgt honum frá bernsku og segir sitt um þennan mjúka og hlýja mann , sem allir vilja eiga að vini .
" " Hvunndagshetja á Hvammstanga " Hvunndagshetju á Hvammstanga kallaði Feykir Bangsa , þegar blaðið tilkynnti val hans sem manns ársins , sem hann deildi með yfirlögregluþjóninum á Sauðárkróki ; Stefáni Vagni Stefánssyni .
Bangsi horfir í gaupnir sér , þegar ég spyr hvort honum hafi ekki þótt til um upphefðina .
" Æ ég veit ekki , " tautar hann svo .
" Veizt þú hvað er hvunndagshetja ? -Er það ekki hversdagshetja ? " Jæja .
Ég er ósköp hversdagslegur maður .
En skjalið sem þeir afhentu mér hef ég ekki heima við .
Það er bezt geymt úti í bókasafni .
" Árni Sæberg var búinn að hafa mörg orð um harðfiskinn og hákarlinn hans Bangsa .
Það sýndi sig að hann hafði ekki sagt um of .
Bangsi herðir fisk og verkar grásleppu og hákarl og húsmæðurnar á Vatnsnesi segjast ekki geta án hans verið .
Þær halda rómað fjöruhlaðborð í Hamarsbúð einu sinni á ári og þar er margt á boðstólum úr smiðju Bangsa ; súrsuð selseistu og ýmislegt annað .
Hann horfir bara kíminn til hafs þegar ég spyr hann út í matseðilinn .
Og það kennir ýmissa grasa í hjallinum hans hjá Hamarsbúð .
Krakkarnir eru enn á bryggjunni þegar við komum í land .
Hann talar við þau eins og fullorðið fólk og þá auðvitað um sjóinn .
Og köllin fylgja okkur upp eftir : Bangsi , Bangsi .
Hvenær fæ ég að fara með þér á sjó ? 