SIGRÚN Helgadóttir umhverfisfræðingur var með grein í Morgunblaðinu , 25. júlí sem hún nefndi " Hvað þolir Ísland marga ferðamenn ? " Sigrún svaraði ekki spurningunni beint en lokaorð greinarinnar eru þessi .
" Ef ekkert er gert til að undirbúa Ísland fyrir heimsóknir ferðamanna og heimsóknir þjóðarinnar um eigið land þolir landið fáa gesti og sum svæði eru þegar fullnýtt .
Ef hins vegar er markvisst unnið að því að búa landið undir gestakomur getur það auðveldlega tekið við margfalt fleira fólki en nú .
" Fyrr í greininni hafði Sigrún nálgast það að koma með svarið með lýsingu á heimsókn sinni í bandarískan þjóðgarð fyrir 30 árum .
Þar segir m.a. " Vegir voru malbikaðir en lágu engu siður í landinu og virtu form þess , ferðamannavegir , ekki ætlaðir til hraðferða .
Göngustígar hlykkjuðust um , líka malbikaðir ...
Þarna fóru milljónir manna árlega og það sá ótrúlega lítið á landi .
Hæst uppi í Klettafjöllum , þar sem sumarið er styttra en á hálendi Íslands , teygði blómgróðurinn sig inn á malbikaða stíga .
" Mikið var gott að lesa grein Sigrúnar .
Það sem þar kemur fram er næstum samhljóða því sem ég hefi verið að klifa á hvar sem ég hefi komið því við .
Á aðalfundi Landverndar 2004 lagði ég til að Landvernd beitti sér fyrir betra aðgengi almennings að náttúruperlum inni á hálendinu með svipaðri vegagerð og Sigrún lýsir .
Ég fékk engar undirtektir hjá landverndarfólki og fulltrúi leiðsögumanna mótmælti hugmyndum .
Á aðalfundi Landverndar 2005 endurtók sagan sig .
Þá var þó skrúðmæltri tillögu um samgöngur á hálendinu vísað til stjórnar .
Morgunblaðið birti grein eftir mig um hálendisvegi 24. maí 2005 .
Ég hefi litið svo á að það sé þjóðfélagslegt ( pólitískt ) óréttlæti og mismunun að almenningur kemst ekki að náttúruperlum víða um Ísland og tekið sem dæmi vegina inn að Öskju og Laka .
Þangað komast ekki önnur farartæki en fjórhjóladrifsbílar og rútur .
Mikill hluti íslensku þjóðarinnar kemst ekki á þessa staði á bílum sínum .
Það er verkefni stjórnvalda að jafna þennan mismun , leiðrétta óréttlætið .
Í þrjátíu ár hefur lítið verið gert nema að skipaðar hafa verið nefndir ( friðþægingarnefndir ) .
Þær hafa skilað af sér ályktunum með lítið marktæku efni .
Í þrjátíu ár frá því að hún Sigrún skoðaði þjóðgarðinn hefur verið talað og skrifað um umgang um fjölsótta staði og hvernig megi forða þeim frá skemmdum .
Á hverju sumri upphefst umfjöllun í fjölmiðlun um akstur utan vega , sama umræðan ár eftir ár og ekkert breytist ! Til viðbótar við þá umræðu hefur í sumar komið önnur henni lík um kortagerð og merkingar á vegum .
Ríkisstjórnin lofar auknum gjaldeyristekjum af ferðaþjónustu .
Til að svo verði þarf fjölgun erlends ferðafólks .
Á hvaða farartækjum á það að fara um landið ? Er um annað að ræða við núverandi aðstæður en fjórhjóladrifna bíla og þá kannski sem öflugasta ? Hér í blaðinu birtist sú frétt að björgunarsveitarmenn hafi tekið að sér að mynda smábíla frá bílaleigunni Hertz á ferðamannavegum á hálendinu .
Á ef til vill að banna umferð smábíla á sumum vegum ? Fjölgun gesta hjá ferðaþjónustunni á síðustu árum byggist fyrst og fremst á fjölgun þeirra sem ferðast á smábílum .
Ótrúlega lítið hefur verið gert til að auðvelda ferðir þessa fólks en samt er þess vænst að því fjölgi .
Eðlileg afleiðing af stjórn- og aðgerðarleysinu er utanvegaakstur og myndun akstursleiða hingað og þangað .
Vegir að áhugaverðum stöðum eru aðeins fyrir stór eða fjórhjóladrifin ökutæki .
Sum sem þar sjást eru glæsileg tryllitæki .
Í þessum tækjum liggur hvati til að fara út af vegi , stundum til að reyna tækið og til að forvitnast um hvað er hinumegin við hæðina .
Munurinn á því sem lendir undir hjólunum hvort verið er á vegi eða utan vegar er oft ekki mikill .
Það eru alkunn sannindi að á svæðum þar sem mikið var um akstur utan slóða sem kallaðir voru vegir hætti slíkt aksturslag um leið og vel ökufær vegur var lagður .
Ef ferðafólki á að fjölga verður að hefjast handa við að undirbúa komu þess .
Stjórnvöld eiga að taka mark á aðvörun sem kemur fram í grein Sigrúnar Helgadóttir og um leið ábendingu um hvað þurfi að gera svo landið geti tekið á móti margfalt fleira fólki en nú .
Vegagerð lík þeirri og Sigrún lýsir í þjóðgarðinum hefur verið reynd hér á landi , t.d. á Þingvöllum og að Djúpalónssandi .
Þessir vegir liggja vel í landinu og virða form þess – það er það sem allir vegir um hálendi Íslands og að náttúruminjum landsins verða að gera og myndi þjóna margþættum málefnum : Vernda landið gegn áníðslu , minni mengun af minni farartækjum , öll íslenska þjóðin getur nálgast fleiri náttúruperlur , áhugaverðara fyrir erlenda ferðamenn o.fl. Það kostar ekki mikla peninga að leggja vegi sem fylgja landslaginu og leggja á þá bundið slitlag .
Víða er frostfrítt land , melar og hraun , lítið að gera annað en að jafna landið með þunnu yfirlagi og leggja svo slitlagið yfir .
Með slíkum vegum um ferðamannaslóðir er hættulaust að fjölga mikið ferðafólki , annars er hættunni boðið heim .
Höfundur hefur starfað við ferðaþjónustu .
