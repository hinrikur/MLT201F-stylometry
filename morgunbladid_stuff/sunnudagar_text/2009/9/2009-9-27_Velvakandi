Að þjóna tveimur herrum EINS og alþjóð veit höfum við Íslendingar orðið fyrir margvíslegum skakkaföllum á skömmum tíma .
Fjöldi fólks hefur komist á vonarvöl vegna græðgi , svika og pretta tiltölulega fárra einstaklinga .
Dansinn í kringum gullkálfinn hefur verið í algleymingi og boðskapur Krists og kristin gildi hafa verið fótum troðin .
Margir hafa verið svo uppteknir af gróðahyggjunni , að þeir hafa gleymt þessum sígildu orðum : " Leitið fyrst ríkis Guðs og réttlætis og þá mun allt annað veitast yður að auki .
" Dæmisagan um ríka bóndann er ágæt fyrir okkur til umhugsunar .
Honum nægði ekki sú uppskera sem hann fékk og vildi því byggja helmingi stærri kornhlöður .
Hvaða nafn gaf Kristur honum : " Heimskingi , í nótt verður sál þín af þér heimtuð og hver fær þá það sem þú hefur aflað ? " Fámennur hópur ábyrgðarlausra Íslendinga stendur í sömu sporum og hefur rúið þjóðina trausti og rúið hana inn að skinni , svo að hún á sér varla viðreisnar von .
Fjöldi heiðarlegs fólks er skuldum vafið , að missa eignir sínar með " betlistaf " í hendi til að framfleyta sér og sínum .
Enn halda sumir áfram á sömu braut .
Nú stendur til að sýna kvikmyndina Antichrist eftir Lars von Trier .
Enginn vill af fúsum vilja skv. Fréttablaðinu ( 21. sept. ) þýða textann á íslensku vegna þess hve mikill viðbjóður myndin er .
Er þetta það sem við þurfum ? Jón Baldvin og Bryndís , kona hans , hafa nú þegar séð myndina erlendis og lýst innihaldi hennar og eigin viðbrögðum við myndinni .
Hefur þjóðin ekki fengið nóg af þeim hörmungum , sem hér hafa gengið yfir undanfarið og sagt er að séu undanfari enn alvarlegri og erfiðari tíma ? Þurfum við líka í " kaupbæti " ógeðslegan sora og óþverra , sem hella á yfir þjóðina ? Væri ekki heillavænlegra að rétta náunganum hjálparhönd og minnast kærleiksboðskaps Krists ? Elska skaltu náungann eins og sjálfan þig í stað þess að láta gróðafíkn og siðleysi blinda mönnum sýn .
Birgir G. Albertsson .
Svarað í síma 5691100 frá 10-12 velvakandi@mbl.is 