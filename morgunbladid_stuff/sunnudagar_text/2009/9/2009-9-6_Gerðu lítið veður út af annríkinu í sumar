Eftir Bergþóru Njálu Guðmundsdóttur ben@mbl.is " ÞAÐ hefur gengið ágætlega að púsla þessu saman , enda hefur þjálfarinn í fótboltanum ekki gert mikið veður út af því að ég sé í bandinu eða strákarnir í hljómsveitinni út af því að ég sé í fótboltanum , " segir knattspyrnukappinn og tónlistarmaðurinn Ingólfur Þórarinsson , betur þekktur sem Ingó í hljómsveitinni Veðurguðunum .
Á föstudag tryggði hann sér sæti í úrvalsdeild karla í knattspyrnu , ásamt félögum sínum í liði Selfyssinga .
" Þetta er búið að vera mjög skemmtilegt sumar , " heldur hann áfram .
" Árangurinn í fótboltanum er framar björtustu vonum og eins hefur verið meiri plötusala og meira að gera hjá hljómsveitinni en við áttum von á .
" Á stundum hafi þó verið erfitt að halda öllum boltum á lofti .
" Aðallega þó ef ég hef verið að spila með Veðurguðunum langt fram á nótt og það er annaðhvort leikur eða æfing á eftir .
Þá hefur maður ekki alltaf verið mjög vel fyrirkallaður .
" Tilfinningin þegar Selfoss lagði Aftureldingu á föstudag hafi verið ólýsanleg enda í fyrsta sinn sem liðið kemst í úrvalsdeild .
" Það var því mikið partí á föstudag , " segir Ingó .
Og partíunum er hvergi nærri lokið því daginn sem Selfoss tryggði sér sæti í efstu deild átti mamma Ingós fimmtugsafmæli sem fagna átti í gær , laugardag .
" Og þegar sú veisla er búin fer ég að spila á Ljósanótt í Reykjanesbæ , svo það er nóg framundan , " segir Veðurguðinn keikur .
Í hnotskurn » Í boltanum leikur Ingó bæði á miðju og kanti .
» Yngri bróðir Ingós , Guðmundur , leikur einnig með liði Selfoss og er að auki liðtækur í tónlistinni .
Þeir hafa því oft tekið lagið saman .
» Veðurguðirnir hyggja á tónleikaferð til að spila í skólum landsins .
