Á BILINU hundrað til sexhundruð þúsund lítrar af olíu eru taldir vera í flaki bandaríska strandgæsluskipsins Alexanders Hamilton , sem nýverið fannst á botni Faxaflóa .
Hamilton var sökkt þar af þýskum kafbáti árið 1942 og var að sögn Georgs Lárussonar , forstjóra LHG , fyrsta bandaríska herskipið sem öxulveldin sökktu eftir árásina á Pearl Harbor , 7. desember 1941 .
Í jómfrúrferð nýrrar eftirlitsflugvélar Landhelgisgæslunnar , þann 1. júlí , fannst olíubrák á afmörkuðu svæði á Faxaflóa .
Skömmu síðar fór sjómælingabáturinn Baldur og kannaði botninn á svæðinu , en þar kom í ljós að skipsflak er á botninum .
Við nánari skoðun og myndatöku , og eftir að hafa skoðað teikningar af Hamilton og myndir frá byggingu þess , telja menn sig nú fullvissa um að það sé skipið sem um ræðir .
Miðað við siglingaleið skipsins þegar því var grandað er talið að magn olíu í flakinu sé sem fyrr segir .
Búnaður til að dæla úr skipinu , sem liggur nánast á hvolfi á 100 metra dýpi , er líklega ekki til á Íslandi og þyrfti því að flytja hann inn til að stöðva lekann alfarið .
Kristján Geirsson , deildarstjóri hjá Umhverfisstofnun , segir stofnunina fylgjast grannt með þróun mála en óvíst sé hvort gripið verði til kostnaðarsamra aðgerða , þar sem lekinn og mengunin eru mjög takmörkuð .
onundur@mbl.is 