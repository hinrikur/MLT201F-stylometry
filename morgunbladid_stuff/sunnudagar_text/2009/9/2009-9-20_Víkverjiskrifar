Víkverji býr yfir þeirri sérstöku reynslu að hafa náð einstökum tengslum við tæki sem hann tók með tímanum að líta á sem vinkonu .
Þetta gerðist þegar Víkverji tók ástfóstri við fyrsta farsímann sem hann eignaðist .
Þetta var lítil Nokia , kannski ekki mikið fyrir augað en sterkbyggð og traust og brást aldrei á mikilvægum augnablikum .
Víkverji gat vel hugsað sér að eyða ævinni með henni .
Svo gerðist það , tveimur árum eftir þessi góðu kynni , að Nokian gaf frá sér lítið andvarp og leið út af fyrir fullt og allt .
Víkverji reyndi ítrekað að blása í hana lífi en án árangurs .
Litla þrautseiga Nokian hafði í tvö ár þolað alls kyns hnjask og harðræði .
Hún hafði dottið í götu , fallið af borði og jafnvel orðið fyrir bleytu en staðið allt af sér .
Víkverji hélt að hún myndi alltaf verða til .
En svo andaðist hún snögglega og varð mikill harmdauði .
Víkverji hefur átt aðrar Nokiur en engin þeirra hefur unnið hjarta hans á sama hátt og þessi fyrsta .
Víkverji minnist hennar enn með blíðu og trega .
Hún var sérstök .
Nýlega eignaðist Víkverji flatskjá sem hann er einkar ánægður með .
Einstaka sinnum hvarflar þó að honum sú hugsun að flatskjárinn mætti vel vera stærri .
Því stærri flatskjár því flottari , hugsar Víkverji með sér .
Svona hefði hann aldrei hugsað um litlu Nokiuna sína forðum daga og ekki skipt á henni fyrir stærra og fínna tæki .
Sennilega merkir þetta að Víkverja þykir ekki nægilega vænt um flatskjáinn sinn og lítur einungis á hann sem hvern annan nytjahlut .
Sem er sennilega alveg eðlilegt .
Það er kannski ónormalt að þykja vænt um fyrstu Nokiuna sína en Víkverji er bara mannlegur og ræður ekkert við tilfinningar sínar , fremur en aðrar mannlegar verur .
