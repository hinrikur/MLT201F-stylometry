Eftir Árna Matthíasson arnim@mbl.is VÆNTANLEGA geta flestir fallist á það að þó að fólk víða um heim sé upptekið af fjármálum um þessar mundir og þá helst fjármálakreppu , hljóta umhverfismál að teljast mál málanna ef ekki væri fyrir annað en þá staðreynd að ef allt fer í steik í umhverfismálum þá verða fáir eftir til að hafa áhyggjur af fjármálum .
Í því ljósi beinum við sjónum okkar að umhverfisverndarsíðunni Environmental Graffiti sem hélt upp á tveggja ára afmælið í sumar .
Á síðunni birtast fréttir af sérkennilegum fyrirbærum í umhverfi okkar , kátlegum og afkáralegum .
Yfirlýst markmið með síðunni er að sýna fram á að þó að mönnum sé alvara þýði það ekki að þeir geti ekki skemmt sér líka .
Mikið er gert úr myndefni á síðunni og með tímanum hefur vefurinn reyndar þróast í það að myndfréttir eru allsráðandi og þá valdar vegna þess að myndirnar eru hrífandi og / eða glæsilegar , frekar en þær séu afkáralegar .
Gott dæmi um það er aðalfrétt sem sett var inn sl. föstudag , þar sem sagt er frá stórmerkilegum gígamyndunum í Kappadókíu-héraði í Tyrklandi , en þar er landslag mjög mótað og markað af eldsumbrotum .
Sumt af því sem ber fyrir augu er kannski ekki svo nýstárlegt í augum Íslendinga , en obbinn þó , svo að menn hljóta að reka upp stór augu er þeir berja dýrðina augum .
Af öðrum forvitnilegum myndfréttum á Environmental Graffiti má nefna sólarfrétt þar sem menn leika sér með myndir af sólinni á býsna frumlegan hátt , myndasyrpu af kamelljónum í ævintýralegum litum og fréttaskýringu um Marmite sem er eitt það viðurstyggilegasta sem menn ( Bretar ) leggja sér til munns .
Á síðunni eru einnig veigameiri fréttaskýringar og gamanfréttir ýmiskonar ; nefni sem dæmi fréttina af því að hægt sé að kaupa nærhald úr þurrkuðu kjöti og eins fréttina af plötusnúðnum sem komst að því að hann gæti breytt músíkinni sem hann spilaði , remixað hana , með því að rækta örsveppi á diskunum sem síðan breyttu endurkasti leysigeislans þegar diskurinn væri spilaður .
