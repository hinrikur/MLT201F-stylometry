Sigríður Klingenberg , spádíva og sálnalesari , elskar fólk .
Hún er hvirfilvindur jákvæðrar orku og hugmynda , skynjar það sem öðrum er hulið og hefur staðfasta trú á að með réttu hugarfari séu manneskjunni allir vegir færir .
Lífið leiddi hana snemma inn á svið almannatengsla og sálnalesturs , það voru hennar forlög .
Eftir Guðrúnu Gunnarsdóttur Ég kom í heiminn með látum og með naflastrenginn vafinn um hálsinn og hef verið með læti síðan , " segir Sigríður Klingenberg glettin og býður blaðamanni íslenskt vatn í stofunni heima .
Að hennar sögn er vatnið gullna tækifærið okkar Íslendinga , raunar aðeins eitt af fjölmörgum tækifærum sem er að finna hérlendis .
Margir kannast við að hafa heyrt Klingenberg-nafnið hennar Sigríðar , enda hefur hún fyrir löngu áunnið sér sess á sviði sálnalesturs og í seinni tíð einnig sem fyrirlesari og skemmtikraftur .
Færri vita þó að Klingenbergarnir voru ætt austurrískra baróna og strangtrúaðra gyðinga .
Í fyrri heimsstyrjöldinni hröktust þeir frá Austurríki til Danmerkur og settust þar að .
Einn baróninn var þó svo hugaður að halda áfram alla leið til Íslands og hreiðraði um sig á Akranesi .
Afkomendur hans eru margir og allt saman mjög fjörugt fólk .
Afi Sigríðar var til dæmis Sveinn Klingenberg , mikill spámaður sem kallaði sig raunar töframann í þá tíð .
Sigríður fæddist í Hjarðarholti í Borgarnesi , nánar tiltekið í húsi sem bar áletrunina " Harpa gefur lífinu lit " og brosandi segist hún alltaf hafa haft slíkt að leiðarljósi í lífinu .
Uppeldisfjölskylda Sigríðar fékkst mikið við spádóma hvers konar .
Í sveitinni var hvorki rafmagn né sjónvarp og því varð hefð að spá , hvolfa bolla og spekúlera í draumunum .
" Það var alveg jafn eðlilegt að finna á sér hvort Gulla í Dalsmynni yrði ólétt og hvort hann myndi rigna .
Þetta þótti ekki merkilegt og alls engin framtíð í þessu , " segir Sigríður og hlær .
Byrjaði á hárgreiðslustofu Tilviljun ein réð því að Sigríður byrjaði að starfa sem spákona og það meira að segja á hárgreiðslustofu ! Tvær konur hringdu á stofuna og spurðu eftir spákonu nokkurri .
Það vildi svo til að barnsfaðir Sigríðar var að mála þarna og svaraði í símann .
Hann sagði enga spákonu þarna að finna en þar sem konurnar gáfu sig ekki ákvað hann að taka niður tímapöntun og hóa í Sigríði .
Manneskjan var hvort eð er alltaf að spá og tími til kominn að þetta skilaði einhverju til heimilisins , hefur hann eflaust hugsað .
Þannig hóf Sigríður störf á hárgreiðslustofu og vann þar í hálft ár .
" Svona er lífið oft , það gerir hlutina fyrir þig .
Þú ert höfundurinn að framtíð þinni og skapar hana með orðum og hugsunum sem virka eins og álög .
Þannig sendum við sálina á undan okkur og framtíðin verður til .
" – Hefurðu alltaf verið næm ? " Sá sem elst upp við spádóma getur þroskað þann hæfileika með sér , " segir hún og þvertekur fyrir að vera einhver Guðs útvalinn sálnalesari .
" Það er talið að tónlistar- og spádómsgáfan komi úr sama heilahvelinu .
Við getum öll þjálfað upp spádómsgáfuna með því að hlusta og fara eftir hugboðum okkar .
Sálin getur leiðbeint okkur á allt annan hátt en heilinn gerir .
Hún færir okkur hugboð , síðan kemur heilinn og röntgengreinir sem leiðir til þess að við fáum yfirleitt höfuðverk .
Lykillinn er að grípa þetta fyrsta hugboð og fara eftir því , látta okkur engu varða um álit annarra .
" Hún bætir við að það versta sem foreldrar geri börnunum sínum sem fæðast frjáls , huguð og kraftmikil , sé að gera þau litlaus , stillt og prúð .
Því hver vill verða litlaus og falla inn í fjöldann ? " Sjáðu blómin , þau blómstra í öllum regnbogans litum og það er ástæða fyrir því .
Ef ég væri blóm , vildi ég ekki vera í felulitum .
" – Hafðirðu strax áhuga fyrir því að spá ? " Ég segi það nú ekki , en ég gerði þetta fyrir vinkonur mínar sem suðuðu endalaust , " svarar hún snöggt .
" Ég hef alltaf haft áhuga á fólki og starfaði lengi við kynningar hjá fyrirtækjum , það má eiginlega segja að sú vinna hafi leitt mig út í þessi almannatengsl sem sálnalesturinn raunverulega er .
Það er mikilvægt að hafa áhuga á því sem maður fæst við , þannig kemstu á næsta stig og svo lengra .
" Hún hugsar sig um eitt andartak en segir síðan svo hátt að undir tekur í stofunni : " Ég elska fólk ! " Lesið í fólk En hvernig skyldi Sigríður fara að því að rýna í fólk ? " Þegar ég byrjaði á hárgreiðslustofunni renndi ég blint í sjóinn .
Ég nennti ekki að lesa í bolla sem voru svo lengi að þorna .
Ég ákvað að taka bara í höndina á konunum og tala .
Þar er ég góð .
Þú mátt aldrei stúdera hvernig fólk er klætt , því þá ertu farin að láta heilann vinna .
Það eina sem þú þarft að gera er að láta sálina færa þér hugboð og miðla því .
Það má hvorki hika né hugsa því þá er heilinn mættur til leiks .
Þess vegna er svo vont að spá fyrir nánustu vinum sínum , heilinn vill nefnilega þetta og hitt .
Ef einhver kemur til mín með neikvæðu hugarfari og er með leiðindi getur hann líka lokað fyrir allt .
Eins les ég í augu , en þau eru gluggi sálarinnar .
Ég er miklu frekar sálnalesari heldur en spákona .
Sálin veit hvert þú ert að fara og hvaðan þú kemur í augnablikinu .
Þegar þú gengur inn í hús fyllir sálin þín allt húsið en heilinn er bara smápartur í höfðinu á þér og þú notar kannski sjö prósent af honum .
Það er heldur klént .
Sálin er aftur stór og hún tengir alheiminn saman af því að við erum öll ein sál .
Þegar ég les þig þá tengi ég mig inn á sálina þína .
Margt sem ég segi veistu nú þegar en það styrkir þig kannski að heyra það aftur frá mér .
Ég nota einnig vissa orku til að gefa þér kraft og mottóið er að þér líði betur þegar þú ferð frá mér .
Það er fjarri mér að tilkynna þér að mamma þín eða barnið þitt muni deyja eftir fimm ár eða að maðurinn fái krabbamein .
Með þessa vitneskju myndirðu varla lifa út daginn , aðeins burðast með þetta í mörg ár , þar til einn daginn að það rættist og þú segðir : " Mikið var hún góð spákona hún Sigríður Klingenberg .
Maðurinn minn dó nákvæmlega árið 2009 .
" Þá hefðirðu kviðið þessu í mörg ár , allt út af þessari spákerlingu .
Sumt má kyrrt liggja og aðgát skal höfð í nærveru sálar .
" Hún hellir meira vatni í glösin , endurtekur að vatnið verði okkar tækifæri í framtíðinni .
Við skiptum yfir í drauma en Sigríður segist vera alin upp hjá draumafjölskyldunni.is .
" Það var talað svo mikið um drauma heima að ég fékk hálfgert ógeð í mörg ár .
Draumar geta verið váboði .
Eins getum við beðið um að okkur dreymi fyrir hlutum , allt er þetta þjálfun , " segir hún og tekur dæmi : Um leið og við vöknum á morgnana lítum við í spegil og spyrjum okkur upphátt hvaða merkingu draumurinn hafi .
Hendum spurningunni út í alheiminn og svo kannski þegar við keyrum heim úr vinnunni kemur allt í einu ráðning draumsins til okkar .
Þegar við keyrum bíl förum við því miður oft á sjálfstillingu , hættum að hugsa og fáum þar af leiðandi svör við mörgu .
Þá verðum við líka að vera þakklát .
Ef þú sýnir ekki þakklæti er ómögulegt að gefa þér .
Vertu þakklát fyrir að þú getir séð .
Það er magnað að hafa þessar tvær kúlur í höfðinu og sjá með þeim allan heiminn ! Ég hugsa oft um hvað ég er þakklát fyrir lífið , " segir hún og meinar það .
Að lifa eða deyja Sigríður var ekki alltaf jafnánægð með lífið þótt erfitt sé að ímynda sér hana öðruvísi en sem konuna í sérstaklega stuttu pilsunum , á 12 cm háu hælaskónum , með rauðlökkuðu táneglurnar og með heiðgul sólgleraugu ! Hið sanna er að um átján ára aldurinn leið Sigríði svo illa að hún vildi ekki lifa .
" Ég lenti í ástarsorg og reyndi að svipta mig lífi .
Mér var gefin Dale Carnegie-bókin Lífsgleði njóttu og smám saman lærði ég að hressa sjálfa mig við .
Ég hef lifað á bókum í anda Dale Carnegie síðan og farið út um allan heim á námskeið til að hlusta á spekinga eins og Louise Hay , Anthony Robbins og Brian Tracy .
Mig langaði alltaf að miðla því sem ég hafði sjálf lært á þessu ; að okkur séu allir vegir færir með réttu hugarfari .
Hamingjan er okkur í sjálfsvald sett .
Þess vegna gaf ég út geisladiskinn " Þú ert frábær " .
Þetta er alls enginn hugleiðsludiskur heldur boðskapur í mínum anda , " segir hún brosandi .
– Hvert er þitt hressingarlyf ? " Ég tala mikið við sjálfa mig og stappa í mig stálinu .
Ég geri heilmikið grín að lífinu og að sjálfri mér um leið .
Ég vil ekki hugsa eina mínútu um leiðinlegt fólk .
Eina dauðasyndin er að vera leiðinlegur , " segir hún og það er nokkuð til í því .
" Ímyndaðu þér að þú sért gestur í jarðarförinni þinni .
Spurðu þig hvað þér fannst um þessa manneskju , var hún skemmtileg ? Eða var hún kannski alltaf að röfla um hver ætti að taka til ? Nýlega hélt ég námskeið þar sem ég var að hressa nokkrar konur við .
Ein þeirra benti réttilega á að konur sem ekki þrifu væru betri í rúminu ! Það hefur ekki verið þrifið heima hjá mér síðan ég heyrði þetta , " segir Sigríður og ískrar af hlátri .
" Mér vitanlega hefur enginn drepist úr skít .
Það sama á ekki við um snertingu og ástúð , ef barn fær ekki snertingu þá deyr það .
" Hún leggur áherslu á að við tjáum hug okkar til okkar nánustu , segjum þeim hvað okkur finnist um þá .
Að við bíðum ekki eftir að vinirnir hrökkvi upp af til að mæra þá í Mogganum .
Dansandi ísbirnir Í þau tæplega fimmtán ár sem Sigríður Klingenberg hefur starfað við sálnalestur hefur hún upplifað margt .
" Mér hefur verið trúað fyrir ótrúlegustu sögum , þær erfiðu vekja með mér þakklæti til lífsins , " segir hún og þagnar .
Aðrar kitla hins vegar hláturtaugarnar .
Eins og konan sem kom til hennar og fékk þann spádóm í veganesti að þegar hún fengi myndina af dansandi ísbjörnunum vissi hún hver yrði maðurinn hennar .
" Stundum er þetta þvílík endaleysa sem ég segi að mig langar hreinlega út úr mér .
Þarna hugleiddi ég virkilega að loka búllunni .
" Konan fór út , svolítið í fússi .
Henni fannst þetta ekki fyndið .
Nokkru síðar fékk hún senda bók með mynd af dansandi ísbjörnum , sendandinn er í dag maðurinn hennar .
– Eru fleiri konur en karlar sem koma til þín ? " Hlutfallið verður sífellt jafnara .
Konur og karlar eru nefnilega alveg eins .
Við erum að ala manninn upp í að vera svo mikill karlmaður .
Ég hef alveg sleppt því með mína stráka .
Þá til dæmis dreymir mjög mikið fyrir hlutum og annar þeirra spáir í bolla .
Dóttir mín var ofboðslega flink með ósjálfráða skrift þegar hún var yngri .
Hana dreymir fyrir hlutum , sér álfa og verur .
Rétt fyrir andlát mömmu dreymdi hana fjölda gulra blóma hjá Garðahreppskirkju og eitt þeirra var svart .
Á þessum tíma var enginn veikur í fjölskyldunni .
Mamma var mjög draumspök sagði að hjá okkur yrði dauðsfall .
Viku seinna var hún sjálf farin .
Tré og blóm í draumum eru sterkar viðvaranir um þína nánustu og öll hús tákna sálina þína .
Nýlega dreymdi mig vin minn þar sem hann stóð á ónýtu gólfi .
Ég hringdi strax í konuna hans og ítrekaði að hann skyldi passa upp á heilsuna en maðurinn fór illa með sig og drakk mikið .
Stuttu seinna var hann allur .
Ég kalla þetta að dreyma fyrir daglátum , þá hefur sálin farið fram í tímann , safnað saman upplýsingum og sendir þér þær í draumi .
Sálin getur farið mörg ár fram í tímann og hún framkvæmir allt sem þú segir og hugsar .
" – Hvernig stjórnar þú sálinni þinni ? " Eftir því sem ég kenni mér betur að éta ofan í mig neikvæðni og vitleysu gengur mér betur .
Fyrir nokkrum árum var ég sífellt á spítölum , ég var alltaf að segjast vera búin að fá nóg , " andvarpar hún .
" Ég kallaði bara yfir mig veikindi en eftir að ég hætti þessu hef ég varla fengið kvef .
" Blaðamaður á bágt með að trúa að frúin andspænis honum hafi verið neikvæð nöldurrófa .
Sérstaklega þegar honum verður óvart litið á spegil í borðstofunni en á honum er letruð fullyrðingin ; " Ég er grönn " ! Aðspurð segist hún hafa grennst um heil tuttugu kíló eftir að hún setti spegilinn upp .
Sér til gamans leiti hún einnig til Goran í Grand Spa sem drífi hana áfram í ræktinni .
" He is the only man who can make me move , " segir hún og hlær innilega .
" Þótt ég væri dauð myndi ég rísa upp við orð hans .
Þetta er allt í huganum á þér .
Ef þú ert hrædd við að fitna þá fitnarðu pottþétt af því að hugurinn einblínir á fituna .
Ég hef innrætt börnunum mínum að vera ánægð með sig og ég hrósa þeim óspart .
Fólk hefur mjög oft á orði hvað börnin mín séu falleg , en það sama á við um þá sem trúa á eigið ágæti – þeir líta betur út .
" – Sumt sem þú talar um liggur á mörkum sálfræði og spádóma , hver er munurinn á þessu ? " Einu sinni hitti ég sálfræðing sem sagði að kollegarnir mættu vera meiri spámenn til að geta meðhöndlað skjólstæðinga sína á annan hátt .
Þetta var merkismaður , " segir hún glettin .
" Allir sálfræðingar þurfa að hafa háa tilfinningagreind .
Ég tengi mig inn á sálina þína og það mættu sálfræðingar líka gera .
Spákona þarf sömuleiðis að passa að yfirfæra ekki ævi sína á aðra .
Hún þarf að vera góð manneskja með mikið innsæi , tilbúin að veita ást og umhyggju .
" Vatnið í glösunum er nærri búið .
Úti skín sólin og grasið fyrir utan gluggana bylgjast til og frá í haustvindinum .
Hugurinn hendist á fleygiferð aftur til uppvaxtaráranna á Snæfellsnesi .
Þá hafði Sigríður ekki þennan áhuga á fólki , heldur var hún meira fyrir að leika sér við dýrin , álfana í klettunum og að lesa .
" Ég var læs tveggja ára og las upp frá því tvær bækur á dag .
" Ellefu ára hafði hún lesið allt upp til agna á bænum , þar á meðal allar útgefnar miðilsbækur á Íslandi og Biblíuna fram og til baka .
" Ég átti yndislega æsku en Sesselja amma mín ól mig upp ásamt mömmu minni og fjölskyldu .
" Amman kenndi stúlkunni meðal annars að yrkja ljóð og Sigríður fer með vísu sem hún orti : Trúðu á mátt þinn og megin trúðu að sá máttur sé þinn eigin vertu lífinu feginn þá ratarðu rétta veginn .
Vísan segir meira en mörg orð um Sigríði Klingenberg sem bendir á að best sé að vera samkvæmur sjálfum sér .
" Ekki þykjast vera einhver annar en þú ert , vertu bara einlægur og umfram allt þú sjálfur .
" Í einstaka , ekta skvísuíbúðum eru veggirnir þaktir speglum og þannig er það hjá Sigríði .
Í borðstofunni er til dæmis einn sem nær frá gólfi og upp í loft .
Í efsta horni hans blasir við smart sandblásin áletrunin ; " Ég er frábær .
" Þannig sér Sigríður Klingenberg , spádífa og sálnalesari , sjálfa sig þegar hún lítur í spegilinn .
Hispurslaust og glettin segist hún elska sjálfsímynd sína og að það ættum við öll að gera enda séum við alltaf meira eða minna ein með sjálfum okkur .
– En hvert er þitt lífsmottó ? " Við Nike höfum sama mottóið : Just do it .
" Spáin fyrir landið : Ísland , best í heimi ! Við klessukeyrðum bílinn okkar í lok ársins 2008 þrátt fyrir að hafa ekið honum vel og enginn vill taka á sig ábyrgðina .
Við erum ógnarsterk þjóð og við munum koma okkur með ljóshraða út úr þessu .
Íslendingar eru fljótir að hugsa og framkvæma því þeim hefur ekki verið kennt annað .
Við erum í andlegu ári og hugsum inn á við .
Við eflum mat okkar og förum inn í ótrúlega gott ár 2010 .
Þar munu mörg ný sterk fyrirtæki ná að skjóta rótum þótt önnur hverfi .
Mannauður eflist .
Ríkisstjórnin dafnar .
Ég vil benda fólki á að þegar það vaknar á morgnana skuli það blessa ríkisstjórnina .
Við erum öll ein sál og okkur ber að hjálpa stjórninni .
Hver einasta hugsun skiptir máli .
Guð blessi Jóhönnu .
Höfundur er viðskiptafræðingur .
