Eftir Orra Pál Ormarsson orri@mbl.is Öll spjót standa nú á stórveldunum í ensku knattspyrnunni .
Mergjuð orð hafa fallið , svo sem " barnaþrælkun " og " mansal " , en téð félög eru grunuð um að hafa staðið ólöglega að félagsskiptum nokkurra kornungra sparkenda .
Mest hefur ágjöfin verið á Stamford Bridge en Alþjóðaknattspyrnusambandið ( FIFA ) meinaði á dögunum Chelsea að festa kaup á nýjum leikmönnum í næstu tveimur félagsskiptagluggum vegna gruggugra viðskipta með ungan leikmann .
Chelsea hefur áfrýjað úrskurðinum til gerðardóms í Lausanne en verði hann staðfestur þýðir það að Carlo Ancelotti getur ekki styrkt lið sitt fyrr en í janúar 2011 .
Þar að auki var Chelsea gert að greiða fyrra félagi leikmannsins , Lens í Frakklandi , 130 þúsund evrur í skaðabætur .
Pilturinn sem um ræðir er franskur og heitir Gaël Kakuta .
Chelsea er borið á brýn að hafa eggjað hann til að rifta samningi sínum við Lens þegar útherjinn var sextán ára 2007 .
Bæði FIFA og Knattspyrnusamband Evrópu ( UEFA ) hafa skorið upp herör gegn viðskiptum með leikmenn átján ára og yngri og er Chelsea fyrsta fórnarlamb þeirra aðgerða .
Það eru engin peð á skákborði knattspyrnunnar sem hafa gripið til orða eins " barnaþrælkun " og " mansal " en þau eru m.a. höfð eftir forsetum sambandanna , Sepp Blatter og Michel Platini .
Sérstaklega hafa viðskipti með unga sparkendur lengi verið þeim síðarnefnda þyrnir í augum .
Á ekkert skylt við mansal Peter Kenyon , framkvæmdastjóri Chelsea , hefur vísað öllum ásökunum um óeðlilega viðskiptahætti á bug , hvað þá mansal .
" Þetta átti sér stað fyrir tveimur árum [ áður en FIFA fór að tala um að breyta reglum um félagsskipti leikmanna undir átján ára aldri ] og á vitaskuld ekkert skylt við mansal .
Það er fráleitt að nefna þetta tvennt í sömu andrá , " segir Kenyon og bætir við að Kakuta sé hæstánægður hjá Chelsea .
" Hann langar bara að stunda sitt fag , sem er knattspyrna .
Það er mikilvægt að slá skjaldborg um hann á þessum erfiðu tímum , " segir Kenyon en Kakuta var jafnframt dæmdur í fjögurra mánaða leikbann og sektaður um 780 þúsund evrur .
Hann segir Chelsea eigi að síður styðja bann við vistaskiptum leikmanna átján ára og yngri milli landa .
" Þessar tillögur komu fyrst til tals fyrir tólf mánuðum og við höfum stutt þær .
" Vandinn snýst um það að í Frakklandi mega knattspyrnufélög lögum samkvæmt ekki gera atvinnusamninga við leikmenn fyrr en þeir verða átján ára .
Þessar reglur eru mun rýmri í Englandi en þar geta félög gert svokallaða lærlingasamninga við leikmenn sem orðnir eru sextán ára og fullgildan atvinnusamning þegar þeir ná sautján ára aldri .
Þetta gefur þeim óneitanlega forskot .
Í tilfelli Kakutas snýst málið um það hvort samningur hans við Lens hafi á einhvern hátt verið bindandi .
Annað enskt stórveldi , Manchester United , dróst inn í umræðuna á dögunum þegar forseti franska félagsins Le Havre , Jean-Pierre Louvel , sakaði Rauðu djöflana um að bjóða foreldrum sextán ára leikmanns , Paul Pogba , húsnæði og 170 þúsund sterlingspund í reiðufé .
United hefur lýst sig saklaust og hótað að lögsækja Le Havre fyrir rógburð .
Einnig hefur ítalska félagið Fiorentina ritað FIFA bréf og gagnrýnt United fyrir að steypa sér yfir sextán ára miðvörð , Michele Fornasier .
Við þetta má bæta að franska félagið Rennes hefur klagað Manchester City til FIFA fyrir að krækja ólöglega í pilt að nafni Jérémy Hélan .
Rennes heldur því fram að Hélan hafi skrifað undir forsamning þegar hann var þrettán ára og krefst þess að City verði beitt sömu viðurlögum og Chelsea .
Kaupverðið ríflega fjörutíufaldaðist Það er gömul saga og ný að félög á meginlandi Evrópu kvarti undan ásælni enskra félaga í unga og efnilega leikmenn .
Þannig fór allt í bál og brand í Frakklandi í febrúar 1997 þegar sautján ára unglingur , Nicolas Anelka , gekk í raðir Arsenal frá Paris Saint-Germain .
Anelka var undrabarn á velli og hafði þrátt fyrir ungan aldur þegar leikið tíu leiki með aðalliði PSG .
Það breytti ekki því að franska löggjöfin gerði félaginu ekki kleift að gera við hann fullgildan atvinnusamning fyrr en hann yrði átján ára .
Það var því ekkert sem bannaði Arsenal að gera piltinum tilboð sem og enska félagið gerði .
Anelka stóðst ekki freistinguna og kvaddi París við litla hrifningu forráðamanna PSG .
Þeim þótti ómaklegt af knattspyrnustjóra Arsenal , landa sínum Arsène Wenger , að grafa eftir gulli á franskri jörð og létu hann hafa það óþvegið .
Strangt til tekið bar Arsenal ekki skylda til að greiða PSG fyrir krafta leikmannsins en eftir japl , jaml og fuður samþykkti enska félagið að greiða sárabætur , hálfa milljón sterlingspunda .
Tveimur árum seinna seldi Arsenal Anelka til Real Madrid fyrir 22,3 milljónir punda .
Ágæt ávöxtun það .
Til að strá salti í sárið hélt Anelka með pomp og prakt upp á átján ára afmæli sitt nokkrum vikum eftir komuna til Arsenal .
Þrátt fyrir að fá bágt fyrir úr eigin frændgarði varð Anelka-málið síst til að draga tennurnar úr Wenger .
Hann hefur sem kunnugt er haft framkróka fyrir því að tryggja sér unga leikmenn af öðru þjóðerni fyrir sautján ára afmælisdag þeirra .
Barcelona veit allt um það en Arsenal hefur sótt þrjá leikmenn þangað á undanförnum árum , Cesc Fàbregas , Fran Mérida og Ignasi Miquel , sem allir voru sextán ára þegar þeir skrifuðu undir lærlingasamning við Arsenal sem greiddi ekki penní fyrir þá .
Þetta er raunar nokkuð öfugsnúið dæmi í ljósi þess að Barcelona er mun stærra félag en Arsenal .
Núverandi forráðamenn Barcelona hafa marglýst aðdáun sinni á Fàbregas og margir spá því að hann snúi á endanum heim .
Þá munu tugmilljónir sterlingspunda að óbreyttu skipta um hendur .
Skyldi engan undra að Arsène Wenger hafi fyrir helgi lýst sig andvígan áformum um að banna félagsskipti leikmanna yngri en átján ára .
Höfum ekkert brotið af okkur Sir Alex Ferguson , knattspyrnustjóri Manchester United , svaraði formanni Le Havre fullum hálsi í vikunni .
Eins og hans er siður .
" Það var viðbúið að Manchester United yrði dregið inn í umræðuna enda erum við stærsta félagið .
Ég get fullvissað ykkur um að við höfum ekkert brotið af okkur í viðskiptum við unga leikmenn og foreldra þeirra .
Við höfum aldrei greitt foreldrum leikmanna .
Aldrei .
Það væri fráleitt að íhuga það , hvað þá meira .
" Sir Alex bætti við að ásakanirnar kæmu frá vonsviknum manni sem nú þyrfti að draga orð sín til baka .
Vill banna vistaskipti Gordon Taylor , formaður ensku leikmannasamtakanna ( PFA ) , hefur lýst sig fylgjandi banni við viðskiptum með leikmenn undir átján ára aldri .
" Við verðum að styðja við bakið á smærri félögum sem hafa komið sér upp öflugu yngriflokkastarfi .
Þau verða að fá tækifæri til að njóta krafta bestu ungu leikmannanna .
Alltént um stund , " sagði Taylor nýverið í samtali við breska ríkisútvarpið , BBC .
Bera víurnar í tólf ára drengi Það eru ekki bara félög á meginlandi Evrópu sem kveinka sér undan yfirgangi ensku stórveldanna því Dario Gradi , yfirmaður knattspyrnumála hjá Crewe Alexandra , sem leikur í ensku D-deildinni , hefur upplýst að félagið missi reglulega unga leikmenn , allt niður í tólf ára gamla , til stærri félaga .
Knattspyrnustjóri Crewe er Guðjón Þórðarson .
Gradi hefur eðli málsins samkvæmt fagnað refsingunni sem FIFA beitti Chelsea .
" Þetta gefur smærri félögunum von , " segir hann .
