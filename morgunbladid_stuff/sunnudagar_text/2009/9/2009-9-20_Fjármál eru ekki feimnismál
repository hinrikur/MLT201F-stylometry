Björn Már Ólafsson , nemandi á náttúrufræðibraut í Menntaskólanum í Reykjavík , fékk viðurkenningu fyrir bestu ritgerðina í ritgerðasamkeppni í framhaldsskólum sem efnt var til á degi fjármálalæsis .
Ritgerðin fer hér á eftir .
Fyrir 20 árum þótti kynlíf hið mesta feimnismál .
Fyrir þann tíma þóttu þeir sem ræddu opinskátt um kynlíf " uppreisnarseggir " og var oftast reynt að þagga niður í þeim og skoðununum sem þeir tjáðu öðrum .
Síðan var eins og tímarnir breyttust og aðstæður í heiminum urðu frjálslyndari .
Gerð voru kennslumyndbönd til kynfræðslu í skólum og alls staðar fór að ríkja samfélagsleg sátt um að í lagi væri að ræða kynlíf opinskátt .
Þessi þróun virðist því miður ekki hafa átt sér stað í fjármálum og er það greinilega að koma í ljós á tímum sem þessum .
Af hverju er " tabú " að ræða fjármál opinskátt ? Alvarleg vandamál geta komið upp hjá ungu fólki jafnt í fjármálum sem og í kynlífi og er ein helsta forvörn beggja mála opin umræða þar sem unglingurinn sjálfur fær að tjá skoðanir sínar .
Einnig eru bæði tilvik vandamál sem snerta ekki einungis unglinga heldur fólk á öllum aldri .
Allir einstaklingar eiga að hafa þann rétt að geta lært á eigin fjármál á sem flestum mennta- og atvinnustigum og framboðum af fjármálanámskeiðum verður aldrei ofaukið .
Eitt aðalvandamálið við kynlíf unglinga fyrir 20 árum var fáfræðslan .
Lítil kennsla var í skólum og upplýsingar um kynlíf var erfitt að nálgast .
Á heimilunum var kynlíf " tabú " og því lítið hægt að fræðast um hættur og áhættur kynlífs þar .
Afleiðingarnar af þessu voru ótímabærar þunganir og kynsjúkdómar .
Lýsingunni á þessu ástandi svipar mjög til ástands fjármálalæsis í dag .
Engin kennsla er í skólum , ekki má ræða fjármál á heimilunum og um afleiðingarnar af þessu má lesa í dagblöðum á degi hverjum .
Fólk á öllum aldri eyðir um efni fram , skuldsetur sig langtum meira en æskilegt er og sýnir óábyrga hegðun í fjármálum .
Af hverju eru fjármál " tabú " á heimilunum ? Laun og skuldsetning eru mál sem foreldrar vilja sem minnst tala við börnin sín um , en þetta þagnarbindindi skapar fleiri vandamál en það leysir .
Einhvers staðar verður fólk að læra hversu mikilvægur sparnaður og ábyrgðarfull lántaka er og hvernig hún getur skilað sér til frambúðar .
En hvar skal hefjast handa ? Alveg eins og með kynfræðslu er nauðsynlegt að kenna fólki ábyrga hegðun áður en því er hent út í djúpu laugina .
Að hefja kennslu fjármálalæsis á framhaldsskólastigi er til dæmis of seint , því þá hafa flestir krakkar þegar fengið smjörþefinn af því hvernig er að hafa pening á milli handanna í gegnum unglingavinnu .
Alveg eins á kynfræðsla að hefjast áður en unglingar verða kynþroska , ekki eftir .
Að sama skapi verða foreldrar að gera börnin sín meðvitaðari um peninga , útgjöld og eyðslu auk þess sem að allir unglingar ættu að læra að lesa á sinn eigin launaseðil því þótt ótrúlegt sé eru fjölmargir unglingar sem kunna það ekki ! Stutt leit á netinu sýnir að einu stofnanirnar sem reglulega halda fjármálanámskeið fyrir unglinga eru bankarnir .
Sömu bankarnir og gáfu fólki fjármálaráðleggingar fyrir hrun sem hafa komið mörgum heimilum í vandræði .
Þykir fólki allt í lagi að bankarnir séu þeir einu sem kenna ungu fólki á fjármál eftir þeirra hagsmunum ? Kennsla í fjármálalæsi verður að færast á breiðari grundvöll , heimili verða að aflétta þögninni , skólar verða að koma því á námskrána og samfélagið verður að viðurkenna vandamálið : Fjármál eru ekki feimnismál ! 