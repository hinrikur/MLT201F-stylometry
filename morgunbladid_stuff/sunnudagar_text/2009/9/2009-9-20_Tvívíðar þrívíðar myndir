Eftir Árna Matthíasson arnim@mbl.is FLESTIR þekkja eflaust svokallaðar þrívíddarmyndir , en þá starir fólk á tvívíða mynd þar til hún verður þrívíð .
Ferðalangar rekast títt á slíkar myndir á göngugötum úti í heimi og það ku vera vinsælt að senda slíkar myndir manna á milli í tölvupósti .
Sú var tíðin að öll börn áttu leikfang til þess að skoða þrívíðar myndir , View-Master , með hringlaga myndskífum .
Þar voru hliðraðar myndir settar saman og fyrir vikið birtist í græjunni þvívíð mynd .
Þrívíðu myndirnar sem hér koma við sögu eru allt annars eðlis , þ.e. þær eru þrívíðar , en til þess að sjá þær verða menn að beita augunum á sérstakan hátt , horfa á viðkomandi mynd nánast úr fókus og bíða þolinmóðir þar til rétta myndin birtist .
Myndirnar sem View-Master birtir eru kallaðar " stereogram " upp á ensku , en þær myndir þar sem þrívíða myndin er " falin " kalla menn yfirleitt " autostereogram " eða " Single Image Random Dot Stereogram " , SIRDS ( sem eru þó ekki alveg það sama ) .
Ef menn leita eftir SIRDS á Google finna þeir tugi þúsunda mynda svo það er nóg við að vera .
Ekki þarf þó lengi að leita til að átta sig á að flestar bestu myndirnar eru eftir einn og sama manninn , náunga sem kallar sig 3Dimka .
3Dimka á myndasögn víða um netið en eitt það besta er á vefsetrinu deviantART , www.deviantart.com , sem er frábær vettvangur fyrir ýmiskonar jaðarlist .
Síða 3Dimka á deviantART er á slóðinni 3dimka.deviantart.com og þar er að finna grúa mynda hans , þar á meðal þá mynd sem fylgir þessari grein .
Leikar æsast Myndefnið er fjölbreytt , víst eru dónamyndir á sínum stað , eins og svo víða á deviantART , en fjölmargar myndir eru bara með hefðbundið myndefni , jarðarber , fiðrildi , texta og ýmis þrívíð form .
Leikurinn tekur þó að æsast þegar komið er út í þrívíðar hreyfimyndir þar sem bregður fyrir ýmislegum tannhjólum og vélum , taflborði sem er á sífelldi hreyfingu og svo hlaupandi hesti .
Leikirnir eru svo annað mál og enn magnaðra ; hægt er að spila Tetris í þrívídd , en þeir sem það gera ættu að gæta sín á því að spila ekki of lengi , til að forðast höfuðverk .
Inni í leikjunum er líka einfalt tól til að búa til þrívíðar myndir sem menn geta dundað sér við , en það tól er líka aðgengilegt á öðrum stað .
Þeim til huggunar sem sjá svo ekkert , sama hvað þeir stara , má geta þess að 3Dimka bjó til lítið forrit til að hjápa fólki að sjá SIRDS-myndir .
