Eftir Jóhönnu Maríu Vilhelmsdóttur jmv@mbl.is Ég er sannfærður um að borgararnir munu binda enda á stóru samsteypustjórnina og vilja ekki vinstristjórn .
Þess vegna verða yfirburðir CDU og FDP líka meiri en menn grunar , " sagði Guido Westerwelle , leiðtogi Frjálsra demókrata ( FDP ) , við þýska fjölmiðla undir lok vikunnar .
Síðustu skoðanakannanir fyrir þingkosningarnar , sem haldnar eru í dag , hafa sýnt minnkandi stuðning við Kristilega demókrata , flokk kanslarans , Angelu Merkel , þó stór hluti kjósenda hafi enn verið óákveðinn á síðustu dögum .
Það er því útlit fyrir spennandi kosninganótt þó kosningabaráttan sjálf hafi þótt leiðinleg með eindæmum .
Efnahagsvandinn viðamikill Flokkur Angelu Merkel hefur samkvæmt síðustu skoðanakönnunum 35% fylgi á móti 26% fylgi Jafnaðarmannaflokksins .
Staða Kristilegra demókrata er því nokkuð góð en óvissan snýr að því hvort Merkel fái draum sinn um samstarf með FDP uppfylltan .
Fylgisaukning Jafnaðarmannaflokksins ( SPD ) undir handleiðslu utanríkisráðherrans á síðustu metrunum fyrir kosningar hefur sýnt að áframhaldandi stjórnarsamstarf jafnaðarmanna og kristilegra demókrata er enn inni í myndinni .
Slíkt samstarf þykir þó ólíklegt til að endast í lengri tíma þar sem jafnaðarmenn renna hýru auga í átt til vinstriflokkanna og svo gæti farið að þeir skildu kristilega demókrata eftir með sárt ennið á miðju kjörtímabili .
" Efnahagsvandinn er svo viðamikill og olnbogarýmið svo lítið að fyrir árið 2010 skiptir engu máli hvernig stjórn kemst til valda eftir kosningarnar , " segir Andreas Rees þjóðhagfræðingur í samtali við þýsku útgáfu Financial Times .
Efnahagsvandi þjóðarinnar bjóði ekki upp á skattalækkanirnar eða önnur kosningaloforð sem sett hafa verið fram , bíða verði og sjá hvort efnahagslægðin hafi í raun náð botninum .
Þýska hagkerfið er það stærsta í Evrópu en samkvæmt upplýsingum seðlabankans virðist niðursveiflan hafa náð botni .
Þýski seðlabankastjórinn , Axel Weber , segir í samtali við BBC að nú , þegar smám saman dragi úr aðstoð ríkisins til fyrirtækja , muni atvinnuleysi aukast og neyslan jafnframt fara minnkandi .
" Batinn mun dragast á langinn og fara hljóðlega en nokkuð örugglega , " segir Weber .
Nái Merkel takmarki sínu um stjórnarsamstarf við FDP ná sameiginlegar skattalækkanir , áframhaldandi nýting kjarnorku og stuðningur við stríðið í Afganistan líklega fram að ganga þó það verði ekki strax eftir kosningar .
Óvíst um framtíð Merkel Árið 2005 stefndu CDU og FDP ótrauðir að stjórnarsamstarfi og voru orðnir valdaþyrstir eftir sameiginlega setu í stjórnarandstöðu .
Þrátt fyrir sameiginlegan vilja og aðgerðaáætlun varð draumur þeirra um stjórnarsamstarf að engu og CDU endaði í stjórn með jafnaðarmönnum .
Verði það sama upp á teningunum í ár og ef Merkel missir enn á ný af samstarfi við Frjálsa demókrata er hætt við að staða Merkel sem leiðtoga flokksins verði endurskoðuð .
Í sjónvarpskappræðum Merkel og leiðtoga jafnaðarmanna , Frank-Walter Steinmeier , sagðist Merkel myndu vilja stýra málum rétt eins og áður .
Það er því ljóst að Kristilegir ætla Frjálsum demókrötum hlutverk þjónsins frekar en kokksins eins og þýskir fjölmiðlar hafa orðað það .
Hvort sú hlutverkaskipting myndi henta Guido Westerwelle og félögum er svo önnur saga .
Umdeildur Guido Verður Westerwelle utanríkisráðherra ? GUIDO Westerwelle gæti orðið næsti utanríkisráðherra Þýskalands .
Hann hefur leitt flokk Frjálsra demókrata ( FDP ) í átta ár en var áður ritari flokksins frá 1994-2001 .
Westerwelle var lengi vel einn óvinsælasti stjórnmálamaður Þýskalands og þótti löngum heldur hrokafullur talsmaður millistéttarinnar .
Hann þykir nú hafa mildast töluvert og þjóðin virðist óðum að sættast við Westerwelle .
Flokkur hans mælist nú með sögulega hátt fylgi í skoðanakönnunum eða allt að 14% .
Leiðtoginn er sjálfsöruggur og flytur áhrifamiklar ræður sínar blaðlaust og ekki á bak við púlt heldur eins og ákafur viðskiptagúrú .
" Westerwelle vill einfaldlega vera dáður , " segir kunningi hans til margra ára við þýsku útgáfu Financial Times .
Þess vegna vilji hann verða utanríkisráðherra þar sem þeir hafi undantekningarlaust orðið vinsælustu ráðherrar Þýskalands .
jmv@mbl.is Plötusnúður af yfirstétt KARL-Theodor Maria Nikolaus Johann Jacob Philipp Franz Joseph Sylvester Freiherr von und zu Guttenberg er viðskiptaráðherra í stjórn Angelu Merkel og rísandi stjarna innan CDU .
Guttenberg er 37 ára og hefur verið nefndur sem hugsanlegur arftaki Merkel í flokknum .
Hann tók fyrst við ráðherraembætti á árinu í miðjum efnahagsþrengingunum og hefur þótt standa sig vel og taka sjálfstæðar ákvarðanir .
Í landi sem er þekkt fyrir heldur leiðinlega stjórnmálamenn hefur Guttenberg þótt sem ferskur vindur í kosningabaráttunni .
" Ég samræmist ekki klisjukenndum hugmyndum fólks um yfirstéttarfólk , " segir baróninn Guttenberg sem hefur troðið upp sem plötusnúður í AC / DC-bol á kosningafundum .
jmv@mbl.is 