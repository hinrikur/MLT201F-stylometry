Eftir Orra Pál Ormarsson orri@mbl.is Þetta er magnað .
SS-leðurjakkinn er svo SVALUR að hann fær blóðið í mér til að frjósa .
" Þannig tekur Marc Garlasco til orða á spjallrás safnara en hann safnar minjagripum sem tengjast Þýskalandi nasista .
Á annarri rás er mynd af kappanum í peysu með hakakross í barminum .
Þetta væri ef til vill ekki í frásögur færandi nema fyrir þær sakir að Garlasco er starfsmaður Mannréttindavaktarinnar og hefur stýrt rannsókn hennar á framgöngu Ísraelshers í Líbanon og á Gaza .
Enda hafa bloggarar sem eru hliðhollir Ísraelsríki kvartað undan Garlasco og bent á , að áhugamál hans sé óviðeigandi .
Mannréttindavaktin lét sér gagnrýnina til að byrja með í léttu rúmi liggja og valdi orðið " fáránleg " til að bregðast við henni .
En eftir því sem ágjöfin harðnaði neyddist stofnunin til að endurskoða afstöðu sína og í vikunni var Garlasco vikið tímabundið frá störfum meðan mál hans er rannsakað í kjölinn .
Ekki eins og endur á polli Carol Boggert , aðstoðarframkvæmdastjóri Mannréttindavaktarinnar , tekur fram að ekki sé verið að refsa Garlasco og hann þiggi full laun meðan rannsóknin standi yfir .
" Okkur er kunnugt um að hann safnar þýskum og bandarískum minjagripum úr seinna stríði en við þurfum að ganga úr skugga um hvort við vitum allt sem við ættum að vita um málið , " segir Boggert í breska dagblaðinu The Guardian .
Sumir velta því fyrir sér hvort Ísraelsstjórn hafi nýtt sér málið til að grafa undan Mannréttindavaktinni sem hún hafi vanþóknun á .
Þannig upplýsti Ron Dermer , ráðgjafi Benyamins Netanyahus , forsætisráðherra Ísraels , í sumar að hann hefði hug á að verja tíma og mannafla til að berjast gegn Mannréttindavaktinni .
" Við munum ekki sitja rólegir eins og endur á polli og láta mannréttindahópa skjóta á okkur blásaklausa , " sagði Dermer .
Átti þýskan afa Garlasco varði hendur sínar á dögunum á vefmiðlinum The Huffington Post .
Þar kvaðst hann vanur því að spjótin stæðu á sér enda sé hann rannsóknarmaður hjá Mannréttindavaktinni .
" Nú hefur frægðarsól mín risið í bloggheimum vegna áhugamáls míns ( sem ég geri mér grein fyrir að sumum þykir óvenjulegt og truflandi ) en það gengur út á að safna minjagripum úr seinna stríði sem tengjast afa mínum , sem var þýskur , og frænda mínum , sem var bandarískur .
" Í færslunni lýsir Garlasco sér sem hernaðarnördi og vísar því alfarið á bug að hann sé hallur undir nasisma .
" Það er ærumeiðandi óhróður , dreift af meinfýsnu fólki sem vill koma höggi á Mannréttindavaktina .
" Ísraelski fræðimaðurinn Gerald Steinberg gefur lítið fyrir þessa skýringu .
Að hans mati er ófullnægjandi að víkja Garlasco tímabundið frá störfum .
Það sé aukinheldur of seint í rassinn gripið .
Steinberg krefst þess að óháð rannsókn fari fram á öllum skýrslum Garlascos fyrir Mannréttindavaktina .
