Í nýlegri bók Kvennabarátta og kristin trú er minnst á sænska sagnfræðinginn Inger Hammar sem sagði í grein árið 1998 að nútímafræðimenn væru svo veraldlega sinnaðir að þeim hætti til að gleyma þeim kristna hugmyndaheimi sem ríkti á 19. öld og mótar enn samfélagið .
Þetta er vitaskuld alveg hárrétt hjá þessum skynsama sagnfræðingi .
Reyndar nokkuð sem flestum ætti að vera ljóst en stundum hættir fólki til að steingleyma því augljósa og láta eins og það sé ekki til .
Staðreyndin er sú að samfélag okkar og reglur þess , líka þær óskráðu , byggjast að stórum hluta á kristnum hugmyndaheimi .
En þessum áherslum gefum við yfirleitt lítinn gaum , nema þá á stórhátíðum eins og páskum og jólum , þessum fáu dögum á ári , þegar okkur finnst vera skylda okkar að vera aðeins betri en við erum alla jafna og kinkum þá kolli til Krists og kenninga hans .
Frá þessu sinnuleysi gagnvart trúnni eru þó undantekningar , því til eru einstaklingar , og ekki svo fáir , sem byggja líf sitt og baráttu meðvitað á hinum kristna grunni .
Í þeim hópi teljast þó nokkrar íslenskar konur sem voru frumkvöðlar í kvennabaráttu hér á landi .
Áðurnefnd bók , Kvennabarátta og kristin trú , er greinasafn þar sem sex fræðikonur fjalla um íslenska kvennabaráttu og það hvernig kristin trú mótaði umræðu um aukin réttindi kvenna í samfélaginu .
Fræðikonurnar eru : Arnfríður Guðmundsdóttir , Dagný Kristjánsdóttir , Erla Huld Halldórsdóttir , Kristín Ástgeirsdóttir , Nína Leósdóttir og Sigríður Dúna Kristmundsdóttir .
Þær hafa unnið verk sitt af mikilli prýði .
Þótt greinar þeirra séu um margt ólíkar , sem er enginn galli heldur góður kostur , þá hefur þeim tekist að skapa skýra og skarpa heildarmynd af þessu sérstaka og sumpart óvænta sambandi trúar og kvennabaráttu .
Biblían , sú stórmerka og stórkostlega bók , hefur í gegnum aldir , oftar en maður vill vita af , verið notuð í tilraun til að sanna að konan sé karlmanninum óæðri .
Kvenréttindakonur á fyrstu árum raunverulegrar kvennabaráttu hér á landi og erlendis voru reyndar fljótar að finna svar við þessu .
Þær vísuðu í Jesú Krist sem átti konur að vinum og skammaðist sín hreint ekkert fyrir það .
Kvenréttindakonur hefðu reyndar ekki getað veifað Biblíunni til að styrkja málstaðinn nema vegna tilvistar Krists , en framlag hans dugði þeim líka vel .
Árið 1894 skrifaði Bóthildur Bjarnadóttir ( hugsanlega dulnefni Bríetar Bjarnhéðinsdóttur og Valdimars Ásmundssonar eiginmanns hennar ) grein í Kirkjublaðið og niðurstaða Bóthildar var afdráttarlaus : " Kristur var kvenfrelsismaður og allt sem ekki er í hans anda er ókristilegt .
" Þetta kallast að komast að kjarna málsins .
Og kvennabarátta og kristin trú eru ansi gott par .
kolbrun@mbl.is Kolbrún Bergþórsdóttir 