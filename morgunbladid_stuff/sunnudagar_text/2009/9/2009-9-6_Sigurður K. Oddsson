Sigurður Kristján Oddsson fæddist á Hafursá í Vallahreppi í S-Múlasýslu 22. janúar 1940 .
Hann lést á Herðubreið 22. ágúst síðastliðinn og var útför hans gerð frá Dómkirkjunni í Reykjavík 2. september .
mbl.is / minningar Ekki hvarflaði að mér miðvikudaginn 19. ágúst , þegar við Sigurður Odds kvöddumst eftir langt símtal , að hann yrði allur aðeins þremur dögum síðar og að þetta símtal væri það síðasta sem við ættum um heimsminjamál , Þingvelli og norrænt samstarf .
Við Sigurður kynntumst í lok árs 2002 , þegar unnið var að undirbúningi þess að fá Þingvelli inn á heimsminjaskrá UNESCO , og upp úr því samstarfi spratt góð vinátta .
Ekki var síðra að kynnast hans góðu konu , Herdísi , en þau hjónin voru einstaklega samhent .
Höfum við Hans notið vináttu og gestrisni á þeirra fallega heimili á Nesinu og sælureitnum í Borgarfirði .
Fyrir það skal þakkað af alhug .
Við Sigurður höfum átt margar góðar stundir í tengslum við heimsminjamálin , sérstaklega á norrænum vettvangi .
Mér er minnisstætt þegar við unnum ásamt fleirum að undirbúningi árlegs fundar norrænna heimsminjastaða , sem haldinn var hér á landi haustið 2005 .
Fundurinn þótti heppnast mjög vel og hafa félagar okkar á Norðurlöndum enn orð á því hvað það hafi verið einstakt að sækja Ísland og Þingvelli heim .
Sú lífsreynsla að fara yfir Kaldadal í björtu veðri en ísköldu og vindasömu , þar sem gerður var stans á hæsta punkti og Sigurður bauð norpandi gestum upp á harðfisk og brennivín , hefur reynst mörgum ógleymanleg .
Sigurður var einstaklega skemmtilegur ferðafélagi .
Því kynntumst við Helga dóttir mín , þegar við fórum ásamt honum og Herdísi á norrænan heimsminjafund í Alta í Noregi haustið 2006 , og ekki síður í fyrra , þegar fundurinn var haldinn á Grænlandi .
Þar mætti Sigurður að vísu bara einn til leiks en við þrjú áttum saman nokkra góða daga og fórum m.a. í langa siglingu meðfram vesturströndinni til að skoða frægt náttúruundur við grænlenska jökulinn .
Sigurður var mikill náttúruunnandi og í sorginni yfir alltof ótímabæru fráfalli hans má þó hugga sig við það að hann var staddur mitt í íslenskri náttúru , sem hann unni svo mjög , þegar kallið kom .
Við Hans , Helga og Jóhannes sendum Herdísi og allri fjölskyldunni einlægar samúðarkveðjur .
Blessuð sé minning Sigurðar K. Oddssonar .
Ragnheiður Helga Þórarinsdóttir .
Okkar kæri vinur Sigurður Oddsson er látinn .
Fregnin kom öllum í opna skjöldu eins og ætíð þegar andlát ber að höndum svo skjótt .
Hann kvaddi lífið fyrirvaralaust .
Sigurður átti lengi þann draum að ganga á Herðubreið , þetta tignarlega fjall , drottningu fjallanna .
Við , gönguhópurinn Geirfuglar , vorum eitt sinn á ferð í nágrenni Herðubreiðar og ætlunin var að ganga á fjallið .
Herðubreið getur verið viðsjárverð og ekki alltaf fært upp sökum veðurs og skýjafars .
Við biðum færis í tvo daga en ákváðum svo að halda áfram suður í Kverkfjöll þangað sem för okkar var heitið .
Einsýnt þótti að ekki gæfist færi á að ganga á fjallið í þetta sinn .
Ekki vorum við fyrr lögð af stað en þoku og skýjum létti af fjallinu og heiðskírt varð og bjart .
Sumir vildu snúa við og nota tækifærið en samt var ákveðið að halda áfram .
Þarna blasti Herðubreið við okkur í öllu sínu veldi alveg þangað til við komum í Kverkfjöll .
Það var engu líkara en að hún væri að stríða okkur og segði : " Ykkur var nær .
" Mikla eftirsjá vakti í hópnum að hafa ekki notað tækifærið , snúið við og gengið á fjallið .
Sigurður hét því að hann skyldi sigra þetta ögrandi fjall þótt síðar yrði .
Engan grunaði þá að sá sigur yrði svo örlagaríkur sem raun varð á .
Sigurður lagði af stað í sína síðustu fjallgöngu , á Herðubreið , laugardaginn 22. ágúst sl. , komst á toppinn en þá kom kallið .
Hann andaðist í faðmi Herðubreiðar , draumurinn rættist en hann reyndist dýrkeyptur .
Við sem eftir lifum stöndum hnípin og söknum vinar í stað .
Sigurður var einstaklega ljúfur maður , góður vinur , skemmtilegur og frábær ferðafélagi .
Við vottum Herdísi , börnum þeirra og fjölskyldunni allri innilega samúð .
Blessuð sé minning hans .
Dóra Steinunn Ástvaldsdóttir .
Ragnar Ragnarsson .
Okkur setti hljóð og við vorum harmi slegin þegar okkur barst sú frétt að Sigurður K. Oddsson , félagi okkar og vinur , hefði látist á göngu upp á Herðubreið laugardaginn 22. ágúst sl. Vinskapur okkar við Sigurð og Herdísi á sér langa sögu .
Hvað Kristínu og Herdísi varðar allt frá þeim tíma þegar þær voru saman í menntaskóla .
Það var því eitt fyrsta verk Kristínar þegar við kynntumst sumarið 1969 að kynna Geir fyrir Herdísi vinkonu sinni , líklega til að kanna hvernig henni litist á þennan unga mann .
Þá hitti Geir Sigurð í fyrsta sinn .
Síðan vorum við erlendis í nokkur ár , en alltaf þegar við komum heim þá heimsóttum við þau .
Þegar við vorum síðan alkomin heim uxu og treystust vinaböndin .
Við teljum að það hafi verið mikil gæfa að eiga þau sem vini og félaga .
Allt frá árinu 1983 höfum við ásamt fleiri vinum ferðast um landið og í samveru við góða vini upplifað ótrúlega töfra Íslands .
Á göngu um friðsæla staði töluðum við saman um margbreytilega þætti mannlífsins og deildum með Sigurði skini og skúrum í lífinu .
Sigurður var einstakur smekkmaður .
Smekkur þeirra Herdísar fór mjög vel saman og á Vesturströndinni bjuggu þau sér einstaklega fallegt heimili , allt féll þar ljúflega saman og myndaði einstaklega heildstæða mynd og fagurt heimili .
Sigurður var lærður tæknifræðingur og smiður .
Fyrir allnokkrum árum byggðu þau Herdís sér sumarbústað í Heyholti í Borgarfirði og varði hann ófáum stundum við að byggja húsið og síðan við stækkun þess í nokkrum áföngum .
Bústaðurinn ber gott vitni um hversu mikill og góður handverksmaður Sigurður var og er hann annað dæmi um einstakan smekk þeirra hjóna .
Þar var ekki eingöngu fallegur bústaður , þar var ekki síður hlýlegt hreiður þar sem manni líður vel .
Að koma í heimsókn til þeirra hvort sem var á Vesturströndina eða í Heyholtið var alltaf mjög ánægjulegt , því gestrisnin var einstök .
Manni leið svo vel í návist þeirra því sambandið þeirra á milli var svo gott , náið og gagnkvæmt .
Maður skynjaði umhyggju og ást þeirra hjóna hvors á öðru .
Sigurður var mikill fjölskyldumaður og umhyggja hans fyrir Herdísi og fjölskyldunni var einstök .
Umhyggja sem við vitum að var endurgoldin .
Sigurður var einstaklega heilsteyptur , vandaður og ljúfur maður og það var mjög gott að vera í návist hans .
Hann hafði einstaklega hlýtt viðmót og góða nærveru .
Við teljum það mikla gæfu að hafa átt hann sem góðan vin og félaga .
Á þessum tímamótum koma upp í hugann atburðir frá liðnum árum , sem skerpa þá mynd sem við höfum af Sigurði .
Í huga okkar mun lifa einkar hugljúf mynd af ljúfum og góðum manni , mynd sem við eigum fá orð til að lýsa en varðveitum með okkur svo lengi sem við lifum .
Við vitum að harmur Herdísar , Tómasar , Kristínar , Sigríðar og fjölskyldna þeirra er mikill við skyndilegt fráfall Sigurðar .
Hugur okkar er með þeim á þessari stundu og við biðjum að ljúfar minningar um hann veiti þeim styrk á þessum erfiðu tímum .
Kristín og Geir .
Mér var verulega brugðið þegar sú frétt barst að Sigurður K. Oddsson væri fallinn frá á besta aldri , svo skömmu áður en hann hugðist minnka við sig störf og snúa sér að áhugamálum sínum , sem voru mörg .
Sigurði kynntist ég fyrir rúmum 10 árum í gegnum starf mitt fyrir Þingvallanefnd og höfum við átt mikil og ávallt farsæl samskipti í gegnum tíðina í tengslum við það .
Sigurður hafði einstaklega ljúfa og notalega nærveru , en gat samt verið fastur fyrir þegar svo bar undir og á þurfti að halda .
Á reglulegum fundum okkar , þegar við höfðum lokið við að fara yfir þau verkefni sem á dagskrá voru , áttum við alltaf skemmtilegt spjall um daginn og veginn .
Honum varð tíðrætt um börnin sín og barnabörn , sælureit þeirra hjóna , sumarbústaðinn , skíðaferðir , gönguferðir og útivist almennt .
Ég tel mig hafa lært margt af Sigurði og þá það ekki síst að lifa lífinu lifandi .
Lífið bíður ekki eftir manni .
Ég kveð Sigurð með söknuði og votta Herdísi , eftirlifandi eiginkonu hans , börnum og barnabörnum innilega samúð mína vegna fráfalls hans .
Lilja Jónasdóttir .
Við kveðjum í dag með söknuði vin okkar og félaga Sigurð K. Oddsson .
Árið 1983 ákváðu nokkur vinahjón að ganga Laugaveginn , þeirra á meðal Herdís og Sigurður .
Í framhaldi af þeirri ferð stækkaði síðan hópurinn , til varð hópur sem við köllum Geirfuglana , sem á hverju sumri síðan þá hefur ferðast saman innanlands til að kynnast fegurð landsins og njóta félagsskapar hvert með öðru .
Einnig hafa verið farnar nokkrar ferðir út fyrir landsteinana í sama tilgangi .
Herðubreið höfðaði af einhverjum ástæðum sérstaklega til Sigurðar .
Hann hafði staðið á toppi Öræfajökuls , hæsta fjalls landsins , með Tómasi syni sínum og hann hafði gengið með okkur á Snæfell , hæsta fjall utan jökla , en Herðubreið var eftir .
Á einum af ferðum okkar um landið höfðum við ætlað að ganga á Herðubreið , en morguninn sem fara átti á fjallið var toppur þess hulinn skýjum þannig að hætt var við för .
Ákveðið var í staðinn að fara í Öskju .
Þegar komið var að Upptyppingum var áð og þegar horft var til Herðubreiðar , drottningar allra fjalla , blasti fjallið við í allri sinni dýrð , skýin voru horfin .
Þá sagði einn í hópnum : " Sjáið helvítið hana Herðubreið .
" En þá var of seint að snúa til baka og ganga á fjallið .
Oft síðar hafði Sigurður á orði að við yrðum að ganga á " helvítið hana Herðubreið " .
En því miður varð aldrei úr því að við færum saman á Herðubreið .
En fjallið hafði eitthvert sérstakt aðdráttarafl á Sigurð og ekkert okkar grunaði þegar við fréttum að nú væri hann loksins að fara á Herðubreið að það yrði hans síðasta ferð .
Við vorum öll svo ánægð að nú léti hann drauminn rætast .
Við vitum öll hvernig fór , en hann komst þó að lokum upp á Herðubreið , þótt það yrði hans síðasta ferð .
Við fráfall Sigurðar hefur stórt skarð verið höggvið í þennan vinahóp , skarð sem ekki verður fyllt .
Við sem eftir lifum geymum minninguna um ljúfan dreng og mjög góðan félaga .
Kæra Herdís og fjölskylda , við vitum að harmur ykkar er mikill við óvænt fráfall Sigurðar .
Hugur okkar er með ykkur á þessari stundu og við biðjum að ljúfar minningar um hann og almættið veiti ykkur styrk .
F.h. Geirfuglanna , Geir A. Gunnlaugsson .
Það dimmdi yfir þegar Rótarýfélögum á Seltjarnarnesi bárust þau sorglegu tíðindi að góður og vinsæll félagi okkar , Sigurður K. Oddsson , væri látinn 69 ára að aldri .
Sigurður gekk í Rótarýklúbb Seltjarnarness 14. júní 1985 .
Hann var gjaldkeri klúbbsins 1988/89 og kosinn verðandi forseti klúbbsins í desember sl. Hann var sæmdur Paul Harris-orðunni 2007 fyrir góð störf í þágu klúbbsins .
Vegna starfa sinna sem þjóðgarðsvörður á Þingvöllum átti hann ekki gott með mætingar yfir sumartímann en þess á milli var hann mjög virkur og sannur Rótarýmaður sem setti þjónustu ofar eigin hag .
Félagar nutu og góðs af veru hans á Þingvöllum , þar tók hann á móti okkur í einni af sumarferðum klúbbsins , leiddi okkur um staðinn og sagði deili bæði á náttúru og sögu , af sinni einkennandi yfirvegun og þekkingu .
Ég minnist Sigurðar sem afskaplega ljúfs manns í allri viðkynningu , trausts félaga sem gott var að ræða við .
Gamansögur hans af þeim félögum Matta og Pekka verða mér alltaf ógleymanlegar .
Það er afskaplega sárt að sjá á bak okkar ágæta félaga og vini í blóma lífsins .
Félagar í Rótarýklúbbi Seltjarnarness þakka Sigurði langa samfylgd og gott starf í þágu klúbbsins .
Mörg okkar hafa eftir fráfall hans haft á orði hve nærvera hans hafi alltaf verið þægileg á fundum .
Hann alltaf hófstilltur og fágaður í allri framgöngu .
Sigurður flutti mál sitt á yfirvegaðan hátt með vönduðu orðfæri þannig að það sem hann hafði að segja náði eyrum félaganna og oftast hitti hann í mark .
Í Færeyjaferð klúbbsins fyrir tveimur árum stóð Sigurður upp í hátíðarkvöldverði og flutti minnisstæða ræðu .
Hann spurði samferðafólk sitt hvort það hefði tekið eftir því að hrafninn í Færeyjum flygi hægar en hrafninn á Íslandi .
Út af því lagði hann , taldi hreyfingar hrafnsins mótast af mannlífinu og sýna að það væri meiri rósemd yfir Færeyingum en okkur Íslendingum .
Ekki gat farið á milli mála hvorn framgangsmátann Sigurður kunni betur að meta .
Hógværð hans og yfirveguð framganga gerðu spurningu þess efnis óþarfa .
Herdísi ekkju hans og öðrum ástvinum vottum við samúð okkar .
Guð blessi minningu Sigurðar K. Oddssonar .
Fyrir hönd Rótarýklúbbs Seltjarnarness , Egill Þór Sigurðsson forseti .
Síðustu fundir okkar voru um margt táknrænir fyrir Sigurð ; það var snemma morguns , hann sagði frá því með blik í augum , að nú skyldi haldið á Herðubreið .
Drottning fjallanna var ein eftir af þeim ögrunum í fjallamennsku sem hann hafði sett sér fyrir löngu .
Bjartsýnn , kátur , við hlógum saman og klöppuðum hvor öðrum á bakið í kveðjuskyni , eins og svo oft áður .
Tveim dögum seinna kom símhringingin .
Siggi örendur í efstu hlíðum fjallsins .
Ótímabært andlát hans kallar fram ótal minningar .
Ferðalög með gönguhópnum okkar , Geirfuglunum , um allt Ísland , frá afskekktustu fjörðum til hæstu tinda ; um Alpana , sunnan megin og norðan , gangandi eða á skíðum , frá starfsvettvangi hans í þjóðgarðinum á Þingvöllum ; í matgæðingaveislum ; eða bara að hitta þau Herdísi úti í búð hér á Nesinu lága , þar sem , andstætt því sem Þórbergur kvað , stórt er hugsað .
Það var sama í hvaða aðstæðum var ferðast ; í margra daga grenjandi rigningu og kulda á Hornströndum , á hálendinu fjarri mannabyggðum , undir Alpatindum , alltaf kom hann að lausnum vandamála af yfirvegun og glaðværð .
Í öllu volki Geirfuglanna vildi stundum hvessa milli manna , og jafnvel milli hjóna , þó aldrei alvarlega eða lengi .
En milli Herdísar og Sigga geislaði alltaf brosmildi og samlyndi , sama hvað gekk á .
Myndirnar í hugskoti okkar einkennast af hlýju hans og eðlislægri gleði .
Hann var í senn forvitinn og fræðandi ; kurteis þiggjandi og frábær gefandi .
Allt sem hann tók sér fyrir hendur var gert af virðingu og alúð fyrir verkefninu , jafnt í starfi hans sem þjóðgarðsvörður á Þingvöllum ; skógarhögg eða annað smátt eða stórt í kringum bústað þeirra í Borgarfirði ; og ekki síst sem eiginmaður , faðir og afi .
Missir Herdísar , barna þeirra , tengdabarna og barnabarna er stór .
Í lok hverrar Geirfuglaferðar var stórveisla , etið og drukkið , talað mikið og sungið undir harmónikkuleik .
Lokalagið var gjarnan þjóðvísan góða frá Álandseyjum , " Vem kan segla förutan vind " og leiddi Sigurður sönginn .
Lokalínurnar eru .
" Men ej skiljas från vännen min utan att fälla tårar " .
Eftir stöndum við og drúpum höfði í minningu um góðan dreng .
Ingunn Benediktsdóttir og Högni Óskarsson .
Drengur góður og vinur er horfinn á braut langt um aldur fram .
Við sem eftir stöndum erum harmi slegin .
Ég kynntist Sigurði í gegnum Guðmund eldri bróður hans , en við vorum á sama reki .
Foreldrar þeirra bræðra , Oddur húsasmíðameistari og Guðbjörg , bjuggu í Helgamagrastræti 15 á Akureyri og var heimilið okkur vinunum ætíð opið .
Það var ekki fyrr en eftir að ég fór í nám í arkitektúr til Þýskalands en Sigurður í húsasmíði og við fórum að vinna saman við mælingar og fleiri störf að við kynntumst betur og hélst sú vinátta alla tíð síðan .
Sigurður fór í framhaldsnáms við Tekniska Högskolan í Stokkhólmi .
Á þessum tíma var skylda í námi mínu að taka eitt ár í praxís á teiknistofu .
Ég ákvað að reyna að fá vinnu í Stokkhólmi og spurði Sigurð hvort mögulegt væri að fá húsaskjól hjá honum á meðan ég leitaði að vinnu og var það auðfengið .
Sigurður leigði hjá greifynjunni von Rosen sem hafði verið sendiherrafrú í Brasilíu áður en hún varð ekkja .
Ég var fljótur að fá vinnu en erfiðara var að fá leigt svo ég dvaldist þar lengur en ætlað var .
Það ríkti gagnkvæm virðing á milli greifynjunnar og Sigurðar en hún var einnig verndari hans gagnvart sænskum stúlkum þar sem hún vildi ekki að slíkur öðlingur færi að flytja frá Íslandi .
Ég held að hún hafi skynjað að ástina væri að finna hér heima .
Það reyndist rétt því stuttu eftir heimkomuna kynntist Sigurður ástinni sinni , Herdísi Tómasdóttur .
Herdís og Sigurður voru mjög samhent .
Samband þeirra var sérstaklega fallegt og einkenndist af gagnkvæmri ást og virðingu .
Þau voru bæði miklir fagurkerar og bjuggu sér og börnunum einstaklega fallegt heimili .
Þau voru höfðingjar heim að sækja og þar var alltaf glatt á hjalla .
Við Gyða áttum einstaklega góðar stundir með þeim .
Einnig var einlægt samband þeirra Herdísar og Sigurðar við Friðfinnu móður mína og systur mínar , Dísu og Sigrúnu .
Sigurður stofnaði Tækniþjónustuna sf. ásamt fleirum og oft leitaði ég til hans um úrlausn á flóknum verkefnum , sem hann leysti ávallt með prýði .
Sigurður var dagsfarsprúður , kátur og léttlyndur í allri umgengni .
Hann var náttúru- og útilífsunnandi , göngumaður góður og skíðamaður .
En hann var ekki einn um þessi áhugamál því Herdís var hans förunautur .
Elsku Herdís , missir þinn og fjölskyldu þinnar er mikill og sár , en minningin um góðan dreng mun lifa .
Við Gyða og Dísa systir vottum þér , fjölskyldu og aðstandendum innilega samúð okkar .
Haukur Arnar Viktorsson .
Fyrir 26 árum söfnuðu vinir okkar saman hópi hjóna til þess að ganga um víðáttur landsins .
Í þessum hópi voru meðal annarra Herdís og Sigurður og við .
Var þetta upphaf að góðri vináttu milli okkar .
Árlegar gönguferðir og veislur þar sem litið var yfir farinn veg eru eftirminnilegar .
En tækifærin til að hittast voru enn fleiri , svo sem afmæli , brúðkaup , Rótarý , jólaboð og aðrir vinafagnaðir .
Sigurður var hógvær , háttvís , hreinskiptinn , hjartahlýr og heiðarlegur , allt með hástöfum skrifað .
Eftir á að hyggja er H-ið einkennandi fyrir hann .
Í júlí gekk gönguhópurinn yfir Hallormsstaðaháls og yfir upptök Hafursár en Sigurður fæddist á samnefndum bæ .
Í landi Heyholts í Borgarfirði undu þau hjón við gróðurrækt og smíðar .
Þessu lífi lauk síðan á Herðubreið .
Það lék allt í höndum þeirra hjóna , hann var völundur til verka og hún listamaður af Guðs náð .
Var unun að fylgjast með einstaklega samhentum hjónum og verkum þeirra .
Stærsta H-ið er þó Herdís sem hugurinn dvelur hjá á erfiðri stundu .
Við sendum henni og fjölskyldunni okkar dýpstu samúðarkveðjur .
Minningin um mætan mann lifir og huggun er í öllu því fallega sem Sigurður skilur eftir sig .
Guðrún Sveinsdóttir , Jón B. Stefánsson .
Eg vil með fáum orðum minnast Sigurðar Oddssonar .
Ég varð þess láns aðnjótandi að kynnast fjölskyldunni á Vesturströnd 5 ungur að árum .
Tommi , sonur þeirra hjóna , hefur verið minn besti vinur frá því ég man eftir mér og var ég mikið inni á heimili þeirra á mínum uppvaxtarárum .
Sigurður var einstaklega vel gerður maður með hlýja og einlæga nærveru og hafa margar góðar minningar rifjast upp fyrir mér undanfarna daga .
Ég fékk margoft að fara með fjölskyldunni í skíðaferðir í Skálafell og aðrar útivistarferðir .
Það var alltaf farið snemma af stað til að nýta daginn vel og með gott nesti .
Það fór mjög vel um mig í þessum ferðum .
Mér hefur þótt vænt um að þegar við höfum hist á liðnum árum höfum við rifjað upp þessar ferðir .
Á skólaárunum , allt frá grunnskóla og gegnum háskóla , meðan Tómas bjó í heimahúsum , nutum við skólafélagarnir margoft einstakrar gestrisni og hlýhugar Sigurðar og Herdísar .
Stór vinahópurinn var ávallt velkominn á Vesturströnd 5 og kölluðum við hann okkar á milli " Sigga á Nesinu " með mikilli virðingu .
Margir hafa nú misst góðan mann en minningin um Sigga Odds mun lifa .
Aðalsteinn Jónsson .
