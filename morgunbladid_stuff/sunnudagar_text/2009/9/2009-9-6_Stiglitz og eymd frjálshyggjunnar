Eftir Stefán Snævarr Nóbelshagfræðingurinn Joseph Stiglitz gistir Ísland þessa dagana og er flestum aufúsugestur .
Hann er Bandaríkjamaður af gyðingaættum og var í heiminn borinn á því herrans ári 1943 .
Hann hefur lagt gjörva hönd á margt , unnið hjá Alþjóðagjaldeyrissjóðnum , skrifað alþýðleg fræðirit , meðal annars um hnattvæðinguna , stundað rannsóknir á sviði upplýsingahagfræði o.s.frv. Þær rannsóknir veittu honum Nóbelsverðlaunin árið 2001 .
Upplýsingar og hagfræði Á Íslandi er vart messufært meðal hagfræðinga nema hinum " frjálsa " markaði sé sungið lof og prís .
En úti í hinum stóra heimi er fjöldi hagfræðinga sem ekki tekur undir þann rammfalska söng , Stiglitz er einn þeirra .
Hann tilheyrir þeim fríða flokki vísindamanna sem gagnrýna frjálshyggjuna og það af talsverðri hind .
Það sé engin tilviljun að hönd markaðarins sé ósýnileg , hún sé nefnilega ekki til ! Frjáls markaður hafi að forsendu að allir hafi jafnmikla þekkingu , jafn góða yfirsýn yfir alla kosti .
En því sé ekki að heilsa í hinum napra veruleika handan frjálshyggjukenninganna hátimbruðu .
Þekking markaðsgerenda sé einatt ósamhverf ( asymmetrísk ) , allir eru jafnir en sumir eru jafnari en aðrir þegar markaðsþekking er annars vegar .
Yfirleitt eigi " the usual suspects " , þ.e. hinir ríku og voldugu , greiðari aðgang að markaðsþekkingu en sauðsvartur almúginn , það er munur á Jóni og séra Jóni á markaðnum helga .
Þetta er einn meginþátturinn í upplýsingahagfræði Stiglitz en kjarni hennar er nákvæm greining á upplýsingum sem gerendur í efnahagslífi hafi .
Þær séu enda burðarás hvers kyns efnahagsstarfsemi .
Skammarstrik AGS Stiglitz telur að hagfræðikreddur frjálshyggjunnar eigi sök á ýmsu sem miður fer í hnattvæðingu samtímans .
Hann er ómyrkur í máli um markaðs-strangtrúarstefnu AGS .
Sjóðurinn gefi sér fyrirfram að frjáls markaður sé ævinlega lausnin á öllum efnahagsvanda .
Starfsmenn hans skilji ekki að frjáls markaður virki ekki almennilega við skilyrði þar sem upplýsingar manna eru takmarkaðar .
Það þýðir einfaldlega að hann muni aldrei virka almennilega því útilokað má telja að menn verði alfróðir .
Til að gera illt verra nenni sjóðsmenn ekki að kynna sér sérstakar aðstæður í einstökum ríkjum .
Þess séu dæmi að þeir hafi ljósritað skýrslur um land X og yfirfært yfir á land Y án þess að vita neitt um Y. Þessi kreddutrú leiddi til þess að sjóðurinn þvingaði Austur-Asíuríkin til opinbers sparnaðar sem lausn á kreppu áranna rétt fyrir aldamót .
En sjóðsmönnum yfirsást sú staðreynd að gróði var á fjárlögum í þessum löndum og að rætur kreppunnar voru ekki hjá ríkinu heldur einkafyrirtækjum .
Ábyrgðarlaus einkafyrirtæki höfðu ástundað fjárglæfrastefnu og spekúlasjónir , ekki síst í fasteignum , að sögn Stiglitz ( segir orðasambandið " ábyrgðarlaus einkafyrirtæki " Íslendingum eitthvað ? ) Ekki fær stefna sjóðsins í málefnum Rússlands hærri einkunn hjá nóbelsverðlaunahafanum .
Hann segir að ráðgjafar sjóðsins hafi skipst í tvær fylkingar , frjálshyggjumenn vildu " sjokkterapíu " , sem þýðir " einkavæðingu strax í gær " .
Þeir skynsömu ( Krugman og Stiglitz ) vildu fara hægar í sakirnar , leggja grundvöll að réttarríki og skapa skattakerfi .
Án almennilegra réttar- og skattakerfa virki markaðurinn ekki .
Eymd frjálshyggjunnar Frjálshyggjumenn telja líka að þróunaraðstoð sé af hinu illa en því andæfir Stiglitz kröftuglega .
Sumar þjóðir búa við svo veikburða efnahagskerfi að þær geta ekki tekið þátt í alþjóðaviðskiptum .
Til að gera þeim kleift að verða " alvöru " markaðsgerendur verður að veita þeim aðstoð .
Enn fremur segir Stiglitz að molakenning ( trickle down theory ) frjálshyggjunnar standist ekki .
Molakenningarsinnar halda því fram að hinir ríku spari meira en hinir fátæku , sparnaðinum sé fjárfest og allir hagnist á fjárfestingunum .
En í Austur-Asíuríkjunum er mikill sparnaður þótt tekjum sé frekar jafnt dreift .
Þessi ríki hafi reynt að koma í veg fyrir mikinn ójöfnuð og jafnframt auka hagvöxt .
Þeim tókst það , falsspámönnum molakenningarinnar til mikillar hrellingar .
Ekki eigi falsspámennirnir auðveldara með að skýra þá staðreynd að lífskjör almennings versnuðu á blómaskeiði frjálshyggjunnar í Bretlandi Viktoríutímans .
Eða geta molakenningarsinnar skýrt hvers vegna kjör hinna verst stæðu vestanhafs versnuðu á níunda áratug síðustu aldar , áratug mikillar markaðsvæðingar ? Eftir þrjátíu ára markaðsvæðingu ber meðalkani minna úr býtum á unna klukkustund en hann gerði fyrir daga Reagans um leið og hinir ríku hafa grætt á tá og fingri .
Aukinn ójöfnuður síðustu áratuga hafi hreinlega ekki leitt til þess að molar falli af borðum hinna ríku og bæti kjör hinna fátækustu , hvað þá ( kven ) mannsins með meðaltekjurnar .
Á kjörtímabili Bush keyrði um þverbak , velflestir Bandaríkjamenn bjuggu við lakari kjör eftir sjö ára Bushstjórn , á fyrstu þremur valdaárum Bush minnkuðu meðaltekjur meðalfjölskyldu að meðaltali um 1500 dali .
Ekki bæti úr skák fyrir frjálshyggjumönnum að í ýmsum geirum efnahagslífsins er náttúruleg einokun á gæðum .
Þetta gildi m.a. um flugvelli og sé því illmögulegt að koma á raunverulegri samkeppni í flugvallargeiranum .
Þetta er að sögn Stiglitz skýringin á því hve illa hefur tekist til með einkavæðingu í þessum geira .
Íslendingar mættu íhuga hvort hægt er að keppa við Keflavíkurflugvöll , væri annar alþjóðaflugvöllur á Íslandi raunhæfur kostur ? Ég held ekki .
Stiglitz er enginn aðdáandi frjálshyggjupostulans Milton Friedman og segir að peningamagnskenning Friedmans sé einfeldningsleg .
Ekki bæti úr skák fyrir Friedman að hin friedmanska efnahagstilraun í Chíle hafi misheppnast algerlega .
Þar í landi hrundi efnahagurinn árið 1982 eftir sjö til níu ára Friedmans-stefnu .
Það árið dróst þjóðarframleiðslan saman um 13,7% og fimmti hver verkamaður missti vinnuna .
Þá söðlaði Chíle-stjórn um og jók ríkisumsvif á efnahagssviðinu með prýðilegum árangri .
Ríkis- " afskipti " eru nefnilega ekki alltaf af hinu illa .
Bandaríkin og Bretland hafi iðnvæðst bak við tollmúra og hafi það verið hin eina rétta leið til iðnvæðingar eins og ástandið var á þeim árum .
Á síðustu áratugum lék Suður-Kórea sama leik og iðnvæddist fyrir vikið hraðar en nokkurt annað land í veraldarsögunni .
Þar í landi má finna einhverjar skilvirkustu stálverksmiðjur heimsins en þær eru allar í ríkiseign .
Einu stálverksmiðjurnar sem geti keppt við þær suðurkóresku er að finna í Tævan og eru að sjálfsögðu ríkisreknar .
En þetta eru undantekningar sem sanni regluna , yfirleitt eru verksmiðjur betur komnar í höndum einkaaðila , segir nóbelshagfræðingurinn .
Enda er hann enginn sósíalisti heldur frjálslyndur jafnaðarmaður í orðsins eiginlegu merkingu , ekki frjálshyggjumaður " light " eins og sumir Samfylkingarmenn .
Gagnrýni á Stiglitz Ég er að miklu leyti sammála Stiglitz en velti því fyrir mér hvort hann geri ekki helst til miklar kröfur til frjáls markaðar .
Mér sýnast hagfræðingar vera haldnir fullkomnunaráráttu og er Stiglitz engin undantekning .
Annað hvort er markaðurinn fullkomlega frjáls eða þá er hann ófrjáls .
En hvað sem því líður þá er það nokkuð örugglega rétt að ósamhverfni upplýsinga veldur því að markaðurinn virkar ekki eins vel og hann á að gera samkvæmt formúlum frjálshyggjunnar .
Þess utan veldur þessi ósamhverfni því að frelsi markaðarins eru ávallt skorður settar , sumir eru miklu frjálsari en aðrir .
Annar galli Stiglitz er líka einn atvinnusjúkdóma hagfræðinga , sú trú að hans eigin kenningar séu vísindalegar , kenningar andstæðinganna hugmyndafræði .
Svona tala frjálshyggjuhagfræðingar einatt og svona hjöluðu marxistar á velmektardögum sínum .
En ég efast um að hagfræði séu vísindi í hefðbundnum skilningi þess orðs , m.a. vegna þess að mjög erfitt er að sannreyna kenningar hennar , þær vilja svífa í lausu lofti .
Þess utan tel ég greinarmun vísinda og hugmyndafræði óljósan .
Meira að segja hinn ginnhelga eðlisfræði kann að vera gegnsósa af hugmyndafræði .
Þá má nær geta hvort ástandið sé betra í hagfræðinni .
Hvort sem hagfræði er mikil vísindi eður ei þá hefur Stiglitz vafalaust lagt sitt af mörkum til að efla þessi fræði .
Gagnrýni hans á markaðsfrelsisóra er einkar sannfærandi .
Stiglitz styrkist meðan varnir frjálshyggjunnar veikjast .
Höfundur er prófessor í heimspeki við Lillehammerháskóla í Noregi .
Joseph Stiglitz heldur opinn fyrirlestur í Öskju , stofu 132 , mánudaginn 7. september 2009 , kl. 12.30-14.30 