Alan Carter , f. í London 1920 , fyrsti listdansstjóri Íslenska dansflokksins , lést á heimili sínu í Bournemouth á Englandi 30. júní sl. Alan var mikill áhrifavaldur í lífi þeirra sem stóðu að stofnun flokksins og viljum við hér minnast hans með nokkrum orðum .
Það var árið 1973 sem Carter var ráðinn til að stofna og veita forstöðu fyrsta atvinnudansflokki landsins .
Sumarið áður var hér á ferð Margot Fonteyn , ein skærasta stjarna klassíska listdansins á þeim tíma , og dansaði í Þjóðleikhúsinu .
Íslenskir dansarar komu að máli við hana og leituðu aðstoðar við að finna einhvern sem væri fær um að standa að stofnun flokksins og veita honum forstöðu .
Fonteyn benti á Alan Carter sem hún þekkti vel .
Þau höfðu verið saman í ballettnámi á unga aldri og dansað saman um hríð .
Alan væri með mikla reynslu að baki , hefði verið mjög fær dansari sem jafnvel einn af þekktustu danshöfundum heims á þeim tíma , Sir Frederick Ashton , hefði samið sérstaklega fyrir .
Leiðin að stofnun flokksins var að vísu ekki eins greið og vonast hafði verið til , en Sveinn Einarsson , sem þá var nýráðinn í starf þjóðleikhússtjóra , veitti flokknum brautargengi með hjálp aðila í menntamálaráðuneytinu og fleiri góðra manna .
Ákvörðun var að lokum tekin og Alan Carter og kona hans , Julia Claire , voru ráðin .
Á vordögum árið 1973 hélt Íslenski dansflokkurinn fyrstu sýningu sína í félagsheimilinu á Borg í Grímsnesi .
Þetta sumar var sýnt í Félagsheimili Seltjarnarness og á efnisskránni voru verk eftir Carter , öll í stíl nútímalistdansins .
Dansarar flokksins voru kornungar stúlkur , sem verið höfðu nemendur í Listdansskóla Þjóðleikhússins .
Þannig vildi Carter sjálfur geta haft hönd í bagga með þjálfun og listrænni mótun dansara flokksins .
Flokkurinn fékk síðan aðstöðu og skjól í Þjóðleikhúsinu og dansaði í verkefnum hússins auk þess að halda sjálfstæðar listdanssýningar sem oftast byggðust á eigin verkum Carters .
Stærsta verkefnið var ballettinn Coppelía í eigin danssköpun Carters , sem var frumsýndur árið 1975 .
Alan Carter átti litríkan feril að baki þegar hann kom til landsins .
Hann hafði dansað víða , m.a. í Sadler ' s Wells Ballet í London og stjórnað flokkum í Þýskalandi , Frakklandi , Tyrklandi og Finnlandi .
Auk þess var hann ballettmeistari við kvikmyndina " Rauðu skórnir " sem er eflaust ein áhrifamesta listdansmynd allra tíma .
Hingað kom hann frá Osló þar sem hann var gestadanshöfundur .
Hann var mjög fær kennari , oftast elskulegur og skemmtilegur , en átti þó til að láta skaphitann taka völdin .
Minnisstætt er atvikið á æfingu á Coppelíu þar sem hann stóð á neðri svölum leikhússins og hrópaði leiðréttingar niður á sviðið .
Eitthvað gekk ekki eins vel og hann óskaði og þá þeytti hann minnisblöðum sínum út yfir allan salinn fyrir neðan .
Carter var mikilhæfur og stórhuga listamaður en rakst illa innan stofnana og hvarf héðan af landi brott eftir tveggja ára áhrifamikið starf .
Þegar Coppelía var síðan sviðsett aftur á 20 ára afmæli flokksins var þeim hjónum boðið til landsins og þá hittu þau aftur gamla dansarahópinn sinn og aðra vini .
Nú , þegar komið er að leiðarlokum , vilja stofnendur dansflokksins , dansararnir , ráðamenn Þjóðleikhússins og aðrir sem að komu , þakka Alan Carter handleiðslu hans og stuðning við fyrstu spor Íslenska dansflokksins .
Ekkju hans Júlíu , sem dansaði með okkur þessi fyrstu ár , sendum við innilegustu samúðarkveðjur .
Fyrir hönd þeirra sem komu að störfum Íslenska dansflokksins , Fyrsti danshópur ÍD , Áskell Másson , Ingibjörg Björnsdóttir .
