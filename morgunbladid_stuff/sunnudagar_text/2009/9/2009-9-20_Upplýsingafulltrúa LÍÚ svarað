Í MORGUNBLAÐINU 2. sept. sl. birtist grein með fyrirsögninni " Útlendingar tilbúnir að greiða hærra verð – segir strandveiðar vera sóun á verðmætum " .
Þarna segir skoðun sína upplýsingafulltrúi LÍÚ , Sigurður Sverrisson , til andsvara Jóni Steini Elíassyni , formanni SFÚ , Samtaka fiskframleiðenda og útflytjenda , en Jón segir í blaðagrein föstudaginn áður : " Strandveiðar í sumar eru það jákvæðasta í íslenskum sjávarútvegi í langan tíma .
" Áfram heldur talsmaður LÍÚ og segir að verið sé að færa afla og tekjur frá alvöru útgerðum og sjómönnum til frístundaveiðimanna og að verð á íslenskum fiskmörkuðum hafi hrunið meðan á þessu stóð en hækkað strax eftir að þessu lauk .
Hann segir markmið útvegsmanna að ná hámarksarðsemi úr aflanum og að erlendir kaupendur séu tilbúnir að greiða hærra verð en íslenskir fiskverkendur , sem þýði að sjómenn fái hærri laun .
Í lokin kemur Sigurður með þessa spurningu til lesenda Morgunblaðsins : " Hverju skilar það að gera út 500 báta , sem engin þörf er fyrir , í nokkra daga á ári ? " Undirritaður vill gjarnan bregðast við þessari spurningu .
Vissulega getur sú staða sífellt verið uppi að erlendar fiskvinnslur geti borgað hærra verð .
Skoðum tilbúið dæmi .
Ákveðið magn berst að landi á mánuði .
Íslenska fiskvinnslan ræður við að greiða 9,5 milljarða sem hráefnisverð án þess að fara í þrot en sú evrópska e.t.v. 10,5 milljarða og fær því allan fiskinn .
Þrátt fyrir að íslenska fiskvinnslan hefði breytt þessum 9,5 milljörðum í 15 milljarða í gjaldeyri fyrir íslenska þjóð dugar það engan veginn því samkvæmt LÍÚ-kenningu Sigurðar á samkvæmt þessu allur fiskur að fara óunninn á erlendan markað .
Sigurður gefur hér sterklega til kynna að strandveiðarnar hafi að mestu farið á íslenskan markað og í íslenska fiskvinnslu .
Þar með er spurning hans komin hringinn og svarar sér sjálf .
Það skilar því Sigurður , að þjóðin fær miklu meiri gjaldeyri .
Þar sem Sigurður er að lofa útvegsmenn fyrir það að standa vörð um hátt verð til sjómanna vil ég upplýsa hann um að þar sem veiðar og vinnsla fara saman , þ.e. útgerðarmaður selur til eigin vinnslu , er stuðst við viðmiðunarverð verðlagsstofu skiptaverðs sem er verulega lægra en það verð sem greitt er á íslenskum fiskmörkuðum , sennilega allt að 20% lægra .
Þetta þýðir með öðrum orðum að þær vinnslur í landinu sem vinna úr svokölluðum eigin afla fá fimmta hvern dag frítt í hráefnisöflun miðað við þá sem kaupa allt á fiskmörkuðum .
Oft hefur íslenskt fiskverkafólk horft öfundaraugum á eftir fiskinum óunnum í gámum á erlendan markað .
Allar tilraunir í þá veru að beina fiski til vinnslu hérlendis hafa enn sem komið er verið gagnslausar .
Erlendir kaupendur geta keypt fisk hér á mörkuðum þar sem fiskurinn er tiltölulega nýr en íslenskir kaupendur síður á mörkuðum erlendis þar sem fiskurinn er orðinn mörgum dögum eldri .
Nú virðist mér sem enn þrengi að íslenskum fiskmarkaði og viss ögurstund sé að renna upp í þessum málum .
Kannski hefur LÍÚ-maðurinn bara rétt fyrir sér og kannski á íslensk fiskvinnsla engan rétt á sér og allur afli ætti að fara óunninn utan .
Sumar útgerðir senda t.d. allan afla sinn alltaf til vinnslu erlendis og er alveg nákvæmlega sama hvað íslenskri fiskvinnslu líður .
Þegar talsmenn útgerðar eru farnir að tala eins og þeir eigi allan fiskinn í kringum landið og láta eins og íslensk atvinna komi þessu máli bara ekkert við eru þeir að skjóta sig í fótinn og gera kröfuna um fyrningu aflaheimilda enn háværari .
Og að lokum ; hvor er líklegri til að standa undir íslenska velferðarkerfinu , spítölum , atvinnuleysisbótum o.s.frv. ; íslensk fiskvinnsla eða bresk ? Höfundur er fiskverkandi hjá Norðurströnd ehf. á Dalvík .
