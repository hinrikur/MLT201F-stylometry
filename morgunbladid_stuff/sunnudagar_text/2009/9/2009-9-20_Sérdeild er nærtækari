EFTIR Sigtrygg Sigtryggsson sisi@mbl.is " NÆRTÆKARA sýnist að huga að sérstakri deild innan Héraðsdóms Reykjavíkur þar sem tekin yrðu fyrir mál frá sérstökum saksóknara , og sem dæmdi jafnframt önnur efnahagsbrot , " segir Ragna Árnadóttir dómsmálaráðherra um þær hugmyndir sem fram hafa komið opinberlega að koma upp sérdómstól , sem tæki fyrir dómsmál sem upp kunna að koma í kjölfar bankahrunsins .
Ragna segir að hugmyndin um sérdómstól væri vissulega rökrétt framhald af því að sett var á fót sérstakt embætti saksóknara vegna bankahrunsins .
Slíkt yrði dýrt og því nauðsynlegt að huga að fleiri kostum .
Aðspurð hvort raunhæft sé að ætla að leggja til meira fé til dómstólanna miðað við aðstæður í þjóðfélaginu telur Ragna óhjákvæmilegt að líta til aðstæðna hverju sinni .
Stofnunum á vegum dómsmálaráðuneytisins sé gert að skera niður í ár og á næsta ári , og eru dómstólar þar ekki undanskildir .
" Dómstólar virðast anna málafjöldanum í dag , þótt álagið sé mjög mikið , en dómstólar vara við því að það geti breyst – þeir raunar segja að það muni breytast .
Við getum státað af mjög skilvirku réttarkerfi , þar sem ekki fer mikið fyrir töfum á málsmeðferð fyrir dómstólunum .
Mikið átak hefur verið lagt í að vinna upp málahala og vilja menn eðlilega ekki sjá afturför í þeim efnum .
Ef það breytist verður að taka með í reikninginn að of löng málsmeðferð , það er tafir í réttarkerfinu , er afar óheppileg fyrir þjóðfélagið og getur þar að auki verið mannréttindabrot , " segir Ragna .
Hún segir að fulltrúar dómstólanna hafa komið að máli við sig og lýst áhyggjum sínum vegna aukins málafjölda .
Þar nefni menn , auk sakamála , einkum fjölgun einkamála vegna ýmissa gjaldþrotamála og ágreiningsmála vegna hrunsins .
Dómstólar sjái því fram á aukið álag , bæði héraðsdómstólar og Hæstiréttur .
Dómstólar anna málafjöldanum í dag Óttast að ástandið breytist til hins verra Tafir eru óheppilegar fyrir þjóðfélagið 