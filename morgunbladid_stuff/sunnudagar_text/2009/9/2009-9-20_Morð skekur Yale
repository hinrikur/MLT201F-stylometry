Eftir Orra Pál Ormarsson orri@mbl.is Að morgni þriðjudagsins 8. september sl. fór Annie Le að heiman og hélt sem leið lá að Sterling Hall , læknagarði Yale-háskóla í Bandaríkjunum , þar sem hún lagði stund á doktorsnám í lyfjafræði .
Öryggismyndavélar staðfesta að hún fór inn í aðra byggingu á háskólalóðinni , við Amistad-stræti , þar sem tilraunastofa nemenda er til húsa , laust eftir klukkan tíu um morguninn .
Þegar Le skilaði sér ekki heim um kvöldið hafði ein fimm meðleigjenda hennar samband við lögreglu .
Við eftirgrennslan kom í ljós að hún hafði skilið veski sitt , síma og fleiri persónulega muni eftir á skrifstofu sinni í Sterling Hall .
Öryggismyndavélar , alls 75 talsins , sýndu hana aftur á móti ekki yfirgefa bygginguna , þar sem tilraunastofuna er að finna .
Byggingunni lokað Það vakti grunsemdir og lögregla lét þegar í stað loka byggingunni .
Lögreglan í New Haven , ríkislögreglan í Connecticut og Alríkislögreglan ( FBI ) tóku saman höndum við rannsóknina sem varð snemma umfangsmikil .
Enda þótt leitað væri dyrum og dyngjum í byggingunni fannst hvorki tangur né tetur af Annie Le .
Það var engu líkara en jörðin hefði gleypt hana .
Það var ekki fyrr en á sunnudaginn var , fimm dögum eftir að hún hvarf , að lögreglan fann lík Annie Le vandlega falið milli þils og veggjar í kjallara byggingarinnar við Amistad-stræti .
Hún hafði verið kyrkt .
Le var lágvaxin , rétt tæpir 150 sentímetrar á hæð , og grönn .
Kjallarinn , þar sem hún fannst , hýsir nagdýr , einkum mýs , sem notuð eru í tilraunaskyni í skólanum .
Starfsfólk og nemendur við Yale voru eðli málsins samkvæmt felmtri slegin yfir ódæðinu .
Lögregla reyndi þegar í stað að draga úr ótta þeirra með yfirlýsingu þess efnis að ekkert benti til þess að Le hefði verið myrt af handahófi .
Morðinginn hefði að öllum líkindum ætlað að bana henni .
" Það er enginn annar í hættu , " sagði talsmaður lögreglunnar þegar á mánudag .
Innanbúðarmaður grunaður Ekki lægðu þau ummæli öldurnar að neinu marki .
" Ég er hætt að ganga ein um háskólasvæðið að kvöldlagi , " hafði sjónvarpsstöðin NBC eftir Natoya Peart , 21 árs nema frá Jamaíku .
" Þetta getur komið fyrir hvern sem er , hvar sem er , hvenær sem er .
" Michael Vishnevetsky , 21 árs nemi frá New York , kvaðst ekki vera öruggur þegar hann færi á tilraunastofuna sína lengur – enda þótt hún væri í allt annarri byggingu .
" Mér líður allt öðruvísi nú en áður , " sagði hann áhyggjufullur .
Enginn kemst inn í bygginguna við Amistad-stræti nema hafa aðgangskort og lögreglu grunaði fyrir vikið strax að innanbúðarmaður ætti í hlut .
Böndin beindust strax á mánudaginn að tæknimanni á tilraunastofunni , Raymond Clark að nafni .
Lögregla yfirheyrði hann og þótti í kjölfarið ástæða til að setja hann í lygapróf .
Clark féll á því .
Þá vakti það grunsemdir lögreglu að hann var skrámaður á bringunni .
Það var þó ekki fyrr en að fengnum niðurstöðum úr DNA-prófi að lögregla tók Clark höndum , síðastliðinn fimmtudag .
Var hann leiddur burt í járnum og lögreglustjórinn í New Haven , James Lewis , upplýsti við það tækifæri að fleiri lægju ekki undir grun í málinu .
Hann bætti því við að margvíslegar sannanir lægju fyrir .
Lewis skilgreindi morðið sem " vinnustaðaglæp " sem mun vera vaxandi vandamál vestra .
Clark , sem er 24 ára gamall , hafði starfað um skeið á tilraunastofunni en ekki liggur ennþá fyrir hvort eða hvernig þau Le þekktust .
Þegar Clark var leiddur fyrir dómara tók hann ekki afstöðu til ákærunnar en trygging var ákveðin þrjár milljónir Bandaríkjadala .
Nemendur við Yale hafa minnst Annie Le með kyrrðarstundum í vikunni og kveikt á kertum í virðingarskyni við hina látnu .
Reiknað er með að skólastarf verði með eðlilegum hætti í næstu viku en öryggisgæsla verður hert .
Lík hennar fannst á brúðkaupsdaginn Sunnudagurinn 13. september , dagurinn sem lík hennar fannst , átti ekki að vera neinn venjulegur dagur í lífi Annie Le .
Hún ætlaði að ganga að eiga unnusta sinn , Jonathan Widawsky .
Að sögn kunnugra gat hún varla beðið eftir stóra deginum .
Widawsky og Le höfðu verið saman um nokkurt skeið en hann leggur stund á framhaldsnám í hagnýtri eðlisfræði og stærðfræði við Columbia-háskóla .
Annie Le fæddist í Placerville , Kaliforníu , 3. júlí 1985 .
Hún var af bandarísku og víetnömsku foreldri en ólst upp hjá frændfólki sínu .
Le var afbragðsnemandi og dúxaði í miðskóla .
Þaðan lá leið hennar í Rochester-háskóla í New York , þaðan sem hún lauk BS-prófi í líffræði með láði vorið 2007 .
Það var í Rochester sem hún kynntist Widawsky .
Ritaði grein um glæpi Le ritaði grein um glæpatíðni í New Haven í skólablað í Yale í febrúar síðastliðnum en ekkert benti til þess , að sögn vina hennar , að hún óttaðist um líf sitt .
" Hefði hún gert það hefði hún talað um það við einhvern , kærastann sinn , fjölskyldu eða vini , " sagði vinkona hennar , Jennifer Simpson , á sjónvarpsstöðinni CBS .
Vinir Annie Le lýsa henni sem metnaðarfullri og glaðlyndri ungri konu .
Simpson segir hana hafa verið afar mannblendna og lífsglaða .
" Það er ótrúlegt að einhver skuli hafa viljað vinna Annie mein .
" Tvö önnur morð framin undanfarin átján ár Tveir aðrir Yale-stúdentar en Annie Le hafa verið myrtir undanfarna tvo áratugi .
Hvorugur þó í húsakynnum skólans .
Árið 1991 var nítján ára piltur , Christian Haley Prince , skotinn til bana á leið heim af næturlífinu .
Veski hans hafði verið rænt .
Ræninginn náðist en ekki tókst að sanna morðið á hann .
Umsóknum um skólavist í Yale fækkaði tímabundið vegna málsins .
Árið 1998 var 21 árs gömul stúdína , Suzanne Nahuela Jovin , stungin til bana á götu úti að kvöldlagi í New Haven .
Henni hafði hvorki verið nauðgað né hún rænd .
En sautján stungusár voru á líkinu .
Þrátt fyrir ítarlega leit gengur morðinginn ennþá laus .
Óeðlilegur áhugi fjölmiðla á málinu ? Morðið á Annie Le hefur vakið mikla athygli í Bandaríkjunum og raunar um heim allan .
Sumum hefur þótt nóg um áhuga fjölmiðla , þeirra á meðal Jack nokkrum Shafer , sem deilir hugsunum sínum með lesendum veftímaritsins Slate .
" Nær allir fjölmiðlar fylgja eftirfarandi þumalfingursreglu : Þrjú morð í háskóla í miðvesturríkjunum jafngilda einu morði í Yale eða Harvard .
" MariAn Gail Brown , dálkahöfundur í Connecticut Post , tekur í svipaðan streng og fullyrðir að fjölmiðlar hafi mestan áhuga á morðum njóti fórnarlambið velgengni í lífinu .
" Ekki spillir fyrir hafi það verið fjörugt og aðlaðandi .
" 