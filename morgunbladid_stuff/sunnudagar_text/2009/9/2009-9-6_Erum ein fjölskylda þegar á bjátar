Steingrímur J. Sigfússon , fjármálaráðherra og formaður VG , er algjörlega sannfærður um að engin leið önnur hafi verið fær fyrir íslensku þjóðina en að klára Icesave-málið .
Frekari frestur á málinu hefði að hans mati aðeins komið til með að kosta þjóðina enn meira .
Steingrímur ræðir í samtali við Morgunblaðið Icesave-samninginn , stjórnarsamstarfið , stöðu efnahagsmála , það sem framundan er , persónuna Steingrím J. Sigfússon og fleira .
Eftir Agnesi Bragadóttur agnes@mbl.is Steingrímur , það er orðið ljóst að Icesave-samningurinn í núverandi mynd , með þeim fyrirvörum sem Alþingi hefur sett fyrir samþykki á ríkisábyrgð , er langt frá því að vera sá samningur sem Svavar Gestsson og co. undirrituðu í sumar og þú hugsaðir þér í upphafi að keyra óbreyttan í gegnum Alþingi .
Er ekki ljóst að þeir fyrirvarar sem gerðir voru á samningnum af Alþingi hafa bjargað miklum hagsmunum fyrir Ísland ? " Það eru tvær fullyrðingar í þessum spurningum þínum , sem ég get ekki skrifað upp á .
Sú fyrri , að þetta sé í grundvallaratriðum breytt mál .
Það er það ekki , því miður .
Hin seinni er sú , að ég hafi ætlað að knýja málið í gegn óbreytt .
Auðvitað er þetta í grunninn sami lánasamningurinn , sem verið er að veita ríkisábyrgð á , en með fyrirvörunum er sett ákveðin efnahagsleg umgjörð um það hvernig Ísland geti efnt samninginn .
Það getur haft talsverð áhrif á greiðslurnar og getur þýtt að endursemja þurfi um málin .
Ef þær aðstæður skapast , eins og skýrt er tekið fram í lögunum , að það stefni í það á einhverjum tíma , að lánið verði ekki að fullu endurgreitt við lok samningstímans , þá taka aðilar upp viðræður .
Það er megininntak þeirra breytinga sem Alþingi gerði á frumvarpinu um ríkisábyrgð .
Vissulega er þetta umgjörð sem segja má að skapi Íslandi aukið öryggi og setur þak á það hversu þung greiðslubyrðin getur orðið á endurgreiðslutímanum .
En þetta er í grunninn sama óláns Icesave-málið og sami lánasamningurinn sem Ísland ætlar að reyna að efna , en á þann hátt sem tiltekið er í þeim fyrirvörum sem Alþingi samþykkti .
Fyrir mér er aðalatriði málsins það , að við séum að komast í gegnum þetta erfiða mál sem var hér óleyst og hindraði framgang annarra mála .
Það er enn of snemmt að segja til um það , að við séum komin í gegnum þetta mál , en við skulum sjá til hver viðbrögð verða , eftir nokkra daga .
" Stórt og þungbært mál - Liggur ekki fyrir að þeir fyrirvarar sem samþykktir voru á Alþingi í síðustu viku eru um leið mikill áfellisdómur yfir þínum störfum og störfum þeirra manna sem þú settir í samningagerðina ? " Ég er algjörlega ósammála því .
Ég held að ekkert hafi verið leitt fram , sem afsanni það , að allir þeir sem að þessum samningum komu , samninganefndin sjálf , ráðgjafar hennar og þeir sem voru henni til aðstoðar í stjórnkerfinu , hafi reynt sitt allra besta til að ná sem bestri mögulegri niðurstöðu fyrir Ísland .
Sannarlega náðust mun hagstæðari lánskjör en stefndi í í vetur , lán til lengri tíma án vaxta og afborgana í sjö ár , sem skiptir okkur miklu máli á meðan við erum að koma okkur út úr erfiðleikunum og lengra lán á föstum tiltölulega hóflegum vöxtum .
Þannig að því verður aldrei á móti mælt , að þegar þessi lánasamningur er borinn saman við hugmyndir um að ljúka málinu , sem uppi voru í október og nóvember í fyrra , með láni fyrir allri upphæðinni til tíu ára , sem bæru fulla vexti frá fyrsta ári og afborganir hæfust af eftir þrjú ár , að þar er ólíku saman að jafna .
Þetta er mun hagstæðari lánasamningur fyrir Ísland og gefur okkur miklu meira svigrúm til að koma okkur upp úr erfiðleikunum , þótt auðvitað sé þetta áfram mjög stórt og þungbært mál fyrir Ísland .
Það eru bara óraunhæfar kröfur að ætlast til þess að komið sé heim með lítinn og sætan samning , þegar verið er að leysa stórt og vont mál .
Það þýðir ekkert að rembast við að reyna að gera þá að sökudólgunum í þessu máli , sem voru að reyna að leysa það .
" Ósanngjarnar fullyrðingar - Steingrímur , þetta hefur þú margoft sagt undanfarnar vikur .
Þetta er farið að hljóma eins og klisja úr munni þínum .
Samt sem áður hefur umgjörðin tekið miklum breytingum í meðförum Alþingis og líklega er þorri Íslendinga þeirrar skoðunar að niðurstaðan sé mun betri og ásættanlegri en í stefndi , þegar málið kom til meðferðar þingsins í júlíbyrjun .
Hvers vegna getur þú ekki viðurkennt að þeir sem þú settir til starfa í Icesave-samningunum voru einfaldlega ekki hæfir og starfi sínu vaxnir ? " Ég viðurkenni það ekki , Agnes Bragadóttir , vegna þess að samningurinn er óbreyttur og fullyrðingar um vanhæfni samninganefndarinnar eru einfaldlega bæði rangar og ósanngjarnar .
Samninganefndin kom heim með mun betri samning , en í stefndi sl. haust að samið yrði um og við þau orð mín stend ég .
Fallist okkar gagnaðilar á þær breytingar sem gerðar voru á frumvarpinu um ríkisábyrgð , þá er það gott , því það skapar Íslandi ákveðið öryggi gagnvart endurgreiðslunum , sem segja má að hafi ekki verið til staðar .
Það hins vegar breytir ekki því , að ef efnahagsþróunin verður óhagstæð , sem við vonum auðvitað að verði ekki , þá hefði mjög líklega það sama gerst , hvort eð var , að við hefðum þurft að óska eftir endurupptöku á viðræðunum , vegna þess að við værum að lenda í erfiðleikum með að efna samninginn .
En ég er ekki viss um að útkoman ætti þá eftir að verða svo ólík því sem verið hefði .
Nú eru ýmsar sögur í gangi um vegferð þessa máls og alls konar goðsagnir sem ég hef ekkert verið að standa í að leiðrétta á meðan það hefur verið til viðkvæmrar umfjöllunar á Alþingi .
Í fyrsta lagi var það svo , að það var mikið legið yfir því hér í ráðuneytinu , áður en frumvarpið var lagt fram , hvort við ættum að reyna að setja einhverjar meiri viðmiðanir inn í frumvarpið en gert var .
Það var ákveðið að gera það ekki ...
" - Já , af því að Svavar Gestsson , formaður samninganefndarinnar , nennti ekki að hafa samninginn hangandi yfir höfði sér lengur .
" Nei , þú ert nú bara með Svavar á heilanum .
Nú er ég ekki að tala um samninginn sem slíkan , heldur frumvarpið um ríkisábyrgðina .
Ég opnaði auðvitað strax á það , í umræðum á Alþingi , að sjálfsagt væri að Alþingi skoðaði vel umgjörðina um afgreiðslu ábyrgðarinnar , því það var hún sem var til umfjöllunar á Alþingi , ekki samningurinn sjálfur .
Ég taldi alltaf að best væri að sá hluti málsins væri í höndum Alþingis .
Öfugt við það sem sumir kunna að halda , þá er ég ekki viðkvæmur fyrir því að Alþingi taki mál sem ég flyt og betrumbæti þau .
Hvers vegna ætti ég að vera það ? Ég er búinn að eyða 26 árum af ævi minni inni á þingi og er mikill þingræðissinni í mér .
Ef það er málunum til góðs og þau eru betri eftir meðferð Alþingis , þá er það bara eins og það á að vera .
Ég lít ekki á það sem vantraust eða áfellisdóm , hvorki yfir mér né samninganefndinni .
" Verð að hryggja Morgunblaðið - Var þessi niðurstaða á Alþingi í síðustu viku jafnvel merkilegust fyrir þær sakir , að hún var sigur þingræðisins yfir framkvæmdavaldinu ? " Ef menn kjósa að stilla þessu upp með þeim hætti , þá er það mér að meinalausu .
Ég lít ekki þannig á að þingið og framkvæmdavaldið séu andstæðingar eða andstæðir pólar .
Er þetta ekki þannig , þegar upp er staðið , að það situr þingbundin ríkisstjórn á Íslandi , sem er þannig hluti af þingræðinu ? Við erum hér með þingræði og framkvæmdavaldið sækir umboð sitt til Alþingis .
Þegar upp var staðið , þá voru það nú stjórnarflokkarnir sem skiluðu þessu máli í höfn , með sínum atkvæðum .
" - Rétt , en í samvinnu við stóran hluta stjórnarandstöðunnar , hvað varðaði endanlega gerð fyrirvaranna , ekki satt ? " Jú , mikið rétt .
Sú samvinna var mikilvæg og það náðist breið samstaða um ýmsar breytingar , sem ég er sáttur við .
" - Þinn nánasti samstarfsmaður og félagi í mörg herrans ár , Ögmundur Jónasson , brást nú þannig við Icesave-samningnum í sumar , að fullyrt er að jaðrað hafi við vinslit ykkar á milli ? " Það er fjarri öllu lagi og ég verð að hryggja Morgunblaðið með því að það er algjör misskilningur að jaðrað hafi við vinslit okkar Ögmundar .
" - Heldur þú að þú lifir þetta af pólitískt ? Hefur ekki þín staða í eigin flokki veikst til muna ? " Ég þakka nú fyrir allar þessar jákvæðu spurningar ! Mitt svar er nei .
Ég held að mín staða hafi ekkert breyst og alls ekki veikst .
Það merkilega er nú , að ég finn mikinn stuðning og miklar óskir í þá veru að okkur gangi vel í þeirri vegferð sem við nú erum í .
Sá stuðningur nær langt , langt út fyrir raðir Vinstri grænna .
Ég er ekkert að hrópa um það á torgum , en ég fæ ótrúlegan fjölda bréfa og skilaboða , þar sem fólk er að hvetja okkur til þess að standa okkur áfram .
Það átta sig auðvitað allar hugsandi og skynsamar manneskjur á því að við erum að glíma við mikla erfiðleika .
Við erum að reyna að takast á við þetta við afbrigðilegar og erfiðar aðstæður og það er erfitt hlutverk .
Algengustu kveðjurnar og skilaboðin eru reyndar þau , að maður eigi að passa sig á því að ofgera sér ekki eða drepa sig á þessu .
Slíkar kveðjur held ég að endurspegli mjög góðan hug og tilfinningu mjög margra úti í þjóðfélaginu .
" ESB-málið mjög erfitt - Þú fékkst mjög hvassa gagnrýni á þig frá flokksmönnum þínum í eigin kjördæmi og víðar , þegar þú leiddir VG inn í að samþykkja aðildarumsókn að ESB .
Varla hefur heyrst nokkuð frá Samfylkingunni frá því að þeirra eina mál , ESB-aðildarumsóknin , var barið í gegnum þingið , þar sem stór hluti VG greiddi augljóslega atkvæði með þingsályktunartillögunni gegn eigin sannfæringu .
Var og er ESB-málið ekki gífurlega erfitt fyrir ykkur í Vinstri grænum ? " Þetta eru nú eiginlega allt óboðlegar forsendur sem þú gefur þér í spurningunum .
Það er fráleitt að halda því fram að stór hluti þingmanna VG hafi greitt atkvæði gegn eigin sannfæringu .
Það voru margir þingmenn VG með þá afstöðu að leiða ætti ESB-málið til lykta eins og nú er stefnt að .
Strax á flokksráðsfundi okkar í byrjun desember og aftur á landsfundi flokksins tveimur mánuðum seinna voru margir þeirrar skoðunar , sem voru og eru andvígir aðild okkar að Evrópusambandinu , að vænlegra væri til sigurs að fara í viðræður og fá það á hreint að það væru væntanlega ekki í boði þær undanþágur sem gerðu slíka samninga aðgengilega fyrir þjóðina og þá yrði málið fellt .
Það er því mikill misskilningur að halda því fram eins og þú gerðir , að stór hluti þingmanna VG hafi greitt atkvæði gegn sannfæringu sinni .
Það er bara ekki svo .
Þegar upp var staðið , þá féllu atkvæði nokkurn veginn í samræmi við þær yfirlýsingar sem þingmenn flokksins höfðu áður gefið .
Það er hins vegar að sjálfsögðu rétt að ESB-málið var okkur vinstri grænum mjög erfitt , bæði pólitískt og persónulega .
Það er líka rétt að ýmsir okkar flokksmanna eiga mjög erfitt með að sætta sig við að við skulum vera komin í þessar aðildarviðræður að hluta til fyrir okkar tilstilli .
Það viðurkenni ég og er algjörlega hreinskilinn í þeim efnum .
Þetta er langerfiðasta málið .
Fyrir mér var þetta miklu , miklu erfiðara og stærra mál heldur en Icesave .
Ég átti í engum vandræðum með Icesave-málið , því ég hef bjargfasta sannfæringu fyrir því að þetta var það eina sem hægt var að gera , þ.e.a.s. að leiða málið til lykta með þeim skástu samningum sem í boði voru .
En Evrópumálið var okkur mjög erfitt og ég geri alls ekki lítið úr því .
Ég skil mjög vel gagnrýnendur þeirrar niðurstöðu sem fékkst , en bendi á að Evrópusambandsmálið er reyndar flestum flokkum erfitt .
Það sem kannski minna hefur farið fyrir í umræðunni , er sú staðreynd að það eru allir flokkar meira og minna skiptir í afstöðu sinni til ESB-aðildar .
Hjá okkur í VG er auðvitað mjög stór og sterkur hópur flokksmanna sem er mjög andvígur því að Ísland gerist aðili að ESB , sérstaklega fólkið okkar af landsbyggðinni , en það eru líka fjölmargir sem okkur kusu , sem eru að minnsta kosti sáttir við það að við förum í aðildarviðræður og látum á málið reyna og þjóðin sjálf ráði svo niðurstöðunni .
Einhverjir beinlínis vilja að við göngum þar inn .
Niðurstaðan varð samt sem áður sú að það var ekki mikið um úrsagnir úr flokknum , reyndar aðeins litlu fleiri en sem nemur þeim sem gengið hafa í hann , eftir að ESB-málið var leitt til lykta á Alþingi og á flokksráðsfundi um síðustu helgi ræddu menn þetta mjög hreinskilnislega og í raun var mjög góður tónn í þeim umræðum , þótt vissulega lýstu margir miklum áhyggjum .
Nú horfa menn fram á veginn og horfa til þess hvernig til tekst að halda höfði í framhaldinu , í samræmi við okkar áherslur og hvernig tekst að byggja upp þá baráttu í samfélaginu , sem væntanlega stefnir í að verði , ef til samninganiðurstöðu kemur og menn ganga til kosninga um þetta mál .
Við ætlum okkur að sjálfsögðu fullan hlut í þeirri baráttu og höfum allan tímann , á öllum stigum málsins , bæði með okkar fyrirvörum og áskilnaði í stjórnarsáttmálanum gert það fullljóst .
Það er viðurkennt af báðum stjórnarflokkunum að þannig verður það .
Samfylkingin mun væntanlega reka sinn áróður ef hún telur samninginn það góðan , að við eigum að ganga inn , en við rekum þá okkar áróður gegn inngöngu , ef við teljum samninginn ekki ásættanlegan .
" Er í ágætu fjöri - Þú talar um viðvaranir fólks í þá veru að þú ofgerir þér ekki eða drepir á vinnu .
Álagið á þér hefur varla farið fram hjá nokkrum manni í sumar og margir halda því fram að þú sért að niðurlotum kominn og ég fullyrði að það stórsér á þér .
Þú hefur tekið hitann og þungann af Icesave-málinu frá því það komst alvarlega á dagskrá fyrir tveimur mánuðum .
Ekkert hefur heyrst frá Samfylkingunni , hvorki ráðherrum né þingmönnum .
Þau hafa þagað þunnu hljóði og látið þig einan um baráttuna .
Eru ekki komnir brestir í stjórnarsamstarfið ? " Ja , þú segir nokkuð ! Ég býst við að það sjái eitthvað á mér , ég skal bara gangast við því .
Þegar maður tekur svona langa og erfiða törn , án þess að komi nokkur minnsta pása , þá auðvitað tekur það í .
En ég er nú í ágætu fjöri og hef þrek til þess að vinna svona tólf til sextán tíma vinnudag og mun gera það áfram eins lengi og þörf krefur .
Auðvitað ætla ég að reyna að drepa mig ekki á þessu , en ég mun bara vinna eins og orkan leyfir .
Það er kannski voðalega væmið og ekki í tísku að segja svoleiðis , en ég mun bara gera það sem ég get og ekki hugsa um sjálfan mig í þeim efnum .
Aðstæðurnar eru þannig að ég held að það sé léttvægt þótt einhver einn maður klári sig á einhverjum tveimur , þremur árum , ef það verður til gagns og það hjálpar landinu í gegnum þessa erfiðleika .
Mér liggur við að segja að mér sé nákvæmlega sama hvað um mig verður eftir þrjú ár eða fimm ár .
Ég tel að ef maður tekur að sér svona verkefni eins og þau sem ég hef tekið að mér , þá verður maður að vera reiðubúinn til þess að hella sér í verkefnin og fórna sér eftir því sem þörf krefur , annað er ekki hægt .
Ég veit vel að því hefur verið haldið fram að ég hafi verið mikið einn í þessu Icesave-máli og Samfylkingin ekki látið mikið að sér kveða .
Hvað sem menn telja , þá segi ég það alveg fullum fetum að bæði forsætisráðherra og utanríkisráðherra , sem eðlilega hafa komið mest að þessum málum með mér , hafa stutt mig með ráðum og dáð og það hefur verið góð samvinna milli ráðuneytanna .
Utanríkisráðherra hefur verið mjög duglegur og við höfum haft þétt samráð um það hvernig við höfum reynt að koma málstað Íslands á framfæri í öðrum löndum .
Hann var vakinn og sofinn á öllum stigum málsins með mér í því að reyna að koma þessum málum áfram .
Þannig að ég kvarta ekki undan samvinnunni við þau og skrifa ekki upp á það að Samfylkingin hafi ekki lagt sitt af mörkum , enda stóð hún þétt á bak við málið allan tímann .
Ég hins vegar viðurkenni það alveg að þetta lenti kannski mest á mér og var persónugert meira við mig , heldur en ástæða var til .
Það er sjálfsagt einn af mínum veikleikum , að þegar ég er kominn á kaf í verkefni eins og þetta , þá reyni ég að djöfla því áfram og stundum ber kannski ákafinn mann ofurliði og ég gleymi því hugsanlega að hugleiða hvernig það komi út taktískt .
Ég hefði örugglega getað unnið með þeim hætti að athyglin beindist að fleirum , en mér finnst það nú bara vera aukaatriði .
Aðalatriðið er málið sjálft og að við náum að vinna það og koma því höfn á einhvern þann hátt að við komumst áfram með hlutina .
Þannig að ég svara spurningu þinni neitandi : Það eru engir brestir komnir í hið ágæta stjórnarsamstarf okkar við Samfylkinguna .
" Engar töfralausnir til - Gífurlegur tími og orka hefur farið í þetta eina mál , Icesave , og skiljanlega , þar sem um svo stórt hagsmunamál er að ræða .
Hvað er það sem þið ætlið að að gera nú til þess að koma til móts við heimilin í landinu , sem mörg hver virðast standa afar tæpt , hvað greiðslugetu varðar ? Er það virkilega eina úrræðið sem þið hafið að láta almenning á Íslandi axla allar byrðarnar , greiða Icesave-skuldir og aðrar skuldir , auka skattheimtu , samanber sykurskattinn sem skellt var á þann 1. september og fer beint inn í verðlag og hækkun neysluverðsvísitölunnar ? Hvernig á fólk að skilja að ekkert sé hægt að gera fyrir almenning í landinu , en ákveðið er að fella niður skuldir fyrirtækja í milljarða- og tugmilljarðavís ? " Þetta er nú falleg mynd eða hitt þó heldur , sem þú dregur upp ! Staðan er auðvitað ekki sú sem þú ert að lýsa .
Það er að sjálfsögðu hægt að búa til svona dökka mynd , eins og þú gerir , með því að sleppa öllu því sem þó hefur verið gert og verið er að reyna að gera .
Auðvitað eru erfiðleikarnir miklir og það hefur enginn haldið því fram að svo væri ekki , enda væri það hreinn og klár barnaskapur .
Ég held því fram , ef farið er yfir það sem gert hefur verið frá því að minnihlutastjórnin tók við völdum í febrúar og svo núverandi ríkisstjórn , þá verði því ekki á móti mælt að það er búið að reyna mjög mikið að halda utan um samfélagið og árangurinn er nú m.a. sá að það er fullt af fólki sem er nú í mun betri aðstæðum , en það annars væri .
Við erum hér í fjármálaráðuneytinu búin að gera ýmsar ráðstafanir , bæði gagnvart heimilum í landinu og atvinnulífi , eins og að leyfa mönnum að dreifa greiðslum , lækka dráttarvexti , að breyta greiðsluröð skattskulda þannig að greitt sé inn á höfuðstól , við stórhækkuðum vaxtabætur og greiddum á þriðja milljarð króna út nú 1. ágúst í auknar vaxtabætur .
Við höfum gripið til fjölmargra fleiri ráðstafana , eins og að opna fyrir útgreiðslu séreignarsparnaðar , sem hátt á þriðja tug þúsunda einstaklinga er nú að nýta sér , til að drýgja tekjur sínar ; það var búið til skjól með því að fresta nauðungaruppboðum ; það var gerður samningur við Íbúðalánasjóð , lífeyrissjóði og Samtök fjármálafyrirtækja um samræmingu úrræða , þannig að nú eiga öllum sem eru með húsnæðislán hjá þessum aðilum að standa til boða samskonar frestanir og frystingar ; lög um greiðsluaðlögun voru sett og vaxandi fjöldi nýtir sér nú það úrræði .
Kannski þarf að endurskoða það úrræði , því ef til vill er þar um of þröngan farveg að ræða .
Það hefur verið safnað gríðarlegu gagnasafni sem enn er verið að endurbæta um stöðuna hjá hátt í 80 þúsund fjölskyldum í landinu .
Það hefur alltaf verið meininigin að það gagnasafn yrði grundvöllurinn fyrir frekari skoðun á þessum málum .
" - Steingrímur .
Heyrir þú í sjálfum þér ? Þetta eru hin dæmigerðu svör : " Safna gögnum " og " frekari skoðun " .
Hvenær fer fólkið að finna á eigin skinni að þið séuð að gera eitthvað sem skiptir það máli ? " Ég held að krafan um það að hægt sé að leysa þessi mál í einu lagi með einhverjum risavöxnum töfraráðstöfunum sé bæði óraunhæf og barnaleg , hvort sem menn kalla það almenna , flata niðurfærslu allra skulda eða eitthvað annað .
Hún er óraunhæf , vegna þess að þjóðarbúið rís ekki undir slíkum ráðstöfunum , svo einfalt er það .
Ríkissjóður var að gjaldfæra 216 milljarða króna halla á árinu 2008 vegna bankahrunsins .
Afkoman fór úr 87 milljarða króna tekjuafgangi ríkissjóðs yfir í 216 milljarða króna halla .
Það sjá það allir að við slíkar kringumstæður eru engar aðstæður til þess að ráðast í aðgerð eins og stórfellda flata niðurfærslu skulda .
Hallinn á ríkissjóði á þessu ári verður hátt á annað hundrað milljarða króna og staðan hjá lífeyrissjóðunum er einnig að þyngjast til muna .
Ef við færum í aðgerðir eins og flatan niðurskurð , sem þýða að ríkissjóður , Íbúðalánasjóður , lífeyrissjóðir og aðrir tækju á sig miklar byrðar , hvað hefði það þá í för með sér ? Jú , það hefði það í för með sér , að íslenskir skattgreiðendur , við sjálf , tækjum þær byrðar á okkur .
Auðvitað er hægt að skoða og á að skoða tilfærslur af þessu tagi .
Viljum við taka einhvern hluta byrðanna og færa hann yfir á herðar þeirra sem eru að borga skatta og munu borga skatta á komandi árum ? En að hægt sé að gera þetta án þess að það kosti eitthvað , er nú mesta tálsýnin .
Bankarnir hafa vitanlega ákveðið svigrúm og geta út frá almennri hagsmunagæslu sinni metið það í hverju tilviki hvað sé skynsamlegast að gera og hvað þeir geta gert .
Skuldaúrvinnsla bankanna á almennum skuldamálum sinna viðskiptavina er auðvitað forgangsverkefni og því verður fylgt eftir með því að skuldaendurskipulagning í bönkunum mun ekki mynda andlag skattlagningar hjá almenningi .
Það hefur þegar verið gert að hluta , með reglugerð sem hér var gefin út .
Ég get ekkert neitað því , að auðvitað hefði ég viljað að þessi mál væru komin af stað af miklu meiri krafti en þau eru , en þar hefur hið langa og þunga ferli við að endurreisa bankana auðvitað þvælst fyrir okkur .
Ég tel líka að stjórnvöld hljóti síðan að skoða í samhengi við það hvernig bankarnir vinna úr þessum málum og í samhengi við það hvernig bankarnir vinna úr gjaldeyrislánunum , hvað komi til greina að gera á hinum almenna vettvangi .
Ástæðan fyrir því að ég vil tala varlega í þessum efnum er sú , að mér finnst að það eigi ekki að vekja óraunhæfar væntingar .
Það verða að vera innstæður fyrir því sem menn telja sig geta gert .
Það á ekki að segja meira en hægt er að standa við .
Þess vegna hef ég allan tímann verið talsmaður þess að menn stígi varlega til jarðar , þegar þeir gefa undir fótinn með hugmyndir um stórfellda og almenna niðurfærslu skulda .
Það þýðir ekki að eitthvað slíkt , hnitmiðað og vel útfært , komi ekki til greina og það þýðir auðvitað ekki heldur að við höfum ekki skilning á og vitum ekki að talsverður hluti fólks mun ekki ráða við sínar skuldir .
Það mun að lokum þýða einhverjar afskriftir , ef ákveðinn hópur fólks á að eiga einhverja möguleika á að klára sín mál .
Greiðsluaðlögunarferlið felur í sér ákveðna afskrift skulda , en það er bara gert á tiltekinn hátt og gert í lokin á ákveðnu ferli .
Við í Vinstri grænum höfum mikið velt fyrir okkur möguleika á einhvers konar frystingu á hluta af hækkun höfuðstóls verðtryggðra lána á einhverju ákveðnu tímabili .
Ég tel enn að það komi vel til greina að skoða slíkt og það geti vel verið að það sé viðráðanlegt og skynsamlegt að gera í tengslum við það hvernig vinnst úr öðrum skuldum , eins og gjaldeyrislánum og gengistryggðum lánum , en það á ekki að segja meira í þeim efnum en menn telja að raunhæft sé að gera og gera það þá , um leið og menn fara að gefa slíku undir fótinn .
" Óttast atvinnuleysi mest - Framundan er vetur efnahagslegra harðinda og erfiðleika .
Við blasir gerð fjárlaga gífurlegs niðurskurðar og aukinnar skattheimtu og því alls ekki hægt að segja að útlitið framundan sé bjart .
Er eitthvað sem þú getur sagt við landsmenn sem fjármálaráðherra , sem gæti hugsanlega glatt þeirra geð ? " Já , ég get sagt að það hefur gengið heldur betur í sumar en spár gengu út á .
Ferðaþjónustan hefur í raun og veru gengið mjög vel ; það hefur verið kraftur í ýmissi innlendri starfsemi ; sjávarútvegurinn hefur gert sér mikil verðmæti úr sínum rekstri og það er ágætis tekjustreymi í þeirri atvinnugrein ; laun sjómanna hafa stórhækkað , enda máttu þau það svo sem , því þeir tóku á sig mikla kjaraskerðingu á tímum hins allt of sterka gengis .
Samdráttur þjóðartekna verður því heldur minni á þessu ári en spáð hafði verið og atvinnuleysi er heldur minna en spáð hafði verið .
Það er hins vegar engin leið að horfa fram hjá því að það er aftur erfiður vetur framundan .
Hann verður öðruvísi en síðasti vetur , en hann verður erfiður .
Það er alltaf þannig að þeim mun lengra sem við komum inn í erfitt ástand , þeim mun meira bítur það .
Það er ákveðin tímatöf í þessu , þannig að kannski er hluti af þeim erfiðleikum sem við héldum að yrðu í vetur sem leið og síðasta vor að koma fram núna í haust og varir fram eftir vetri .
En veturinn í vetur verður líka sá seinni af tveimur erfiðustu vetrunum .
Góðu fréttirnar eru þær að gangi okkur þolanlega að komast í gegnum veturinn sem framundan er , þá eigum við að geta sagt með vorinu að við séum búin að sjá fyrir endann á því versta .
Það þýðir að sjálfsögðu ekki að það verði ekki áfram erfiðleikar og að okkar bíði ekki áfram löng og grýtt braut sem við þurfum að fara á endurreisnar- og enduruppbyggingartímabilinu , en það eru ágætar þjóðhagslegar forsendur fyrir því , að þá höfum við séð það versta .
Það skiptir miklu máli að fara að sjá ljós við endann á göngunum og ég hef , satt best að segja , tröllatrú á því að aðlögunarhæfni íslensks atvinnulífs og samfélags muni reynast okkur styrkur í þessum efnum .
Maður skynjar þessa aðlögunarhæfni á ýmsan hátt .
Hvernig menn þrátt fyrir allt gera sér sumpart mat úr erfiðleikunum og vinna úr aðstæðum .
Ég tel að það sé hægt að segja það með miklum rétti , og það er jákvætt , að landsbyggðin almennt er að spjara sig betur í gegnum þessa erfiðleika , heldur en búast hefði mátt við .
Það er skiljanlegt , ef við höfum í huga , að hér var þenslan og hér voru þær greinar sem hafa hrunið .
Hér var þungamiðja fjármálabólunnar , hér var fasteigna- og byggingabólan mest og þess vegna er samdrátturinn tilfinnanlegastur hér á þessu svæði .
Erfiðleikarnir eru mjög miklir hér á höfuðborgarsvæðinu og suð-vesturhorninu .
Ég fæ líka góðar og jákvæðar fréttir eins og þá að umsvif Icelandair verða að líkindum meiri í vetur en búist hafði verið við og þeir áætla aukin umsvif á næsta ári , miðað við árið í ár .
Sama gildir um Iceland Express sem t.d. ætlar að auka millilandaflug frá Akureyri .
Ég fæ fréttir af fyrirtækjum sem ætla að fara að auka starfsemi sína í fiskeldi og við fáum fréttir af því að prjónastofa sé að auka umsvif sín , ætli að setja upp nýja saumastofu og ráða til sín fólk .
Auðvitað megum við ekki verða svo upptekin af erfiðleikunum að við tökum ekki eftir því jákvæða sem þó er að gerast .
Mesta áhyggjuefnið í mínum huga , fyrir utan risavaxna glímu við ríkisfjármálin , sem verður auðvitað óumræðilega erfið , eins og fjárlagafrumvarpið mun bera með sér , er atvinnuleysið .
Ég held að atvinnuleysið sé alveg sérstakur meinvaldur í íslensku samfélagi og fyrir íslenska þjóðarsál sem er vön mikilli vinnu og hentar illa iðjuleysi .
Atvinnuleysi til lengri tíma er held ég mjög hættulegt okkur og okkar þjóðfélagsgerð .
Ég óttast það meira en allt annað , ef við ættum eftir að festast að einhverju leyti í vítahring langtíma atvinnuleysis ungs fólks , sem er ægilegt böl .
Þjóðir eins og Finnar og fleiri hafa lent í slíku og þekkja hvers konar böl það er .
Samt hef ég þá trú að Íslendingseðlið reynist innibera eðliseiginleika sem eru góðir við svona aðstæður og þá er ég kannski sérstaklega að hugsa um tvennt : mikla sjálfsbjargarviðleitni , frumkvæði og hugkvæmni Íslendinga og líka samstöðu eða samhjálparhugsun þegar á bjátar .
Við erum auðvitað þorpssálir í okkur og umtalið er oft erfitt .
Við sem erum alin upp í litlum samfélögum þekkjum bæði jákvæðu og neikvæðu hliðarnar á því .
Jákvæðu hliðarnar eru þær , að Íslendingar upplifa sig oft sem eina fjölskyldu þegar á bjátar , þó þeir tali illa hver um annan svona þess á milli ! Mér finnst því að það sé margt sem muni leggjast með okkur , þótt vissulega séu erfiðleikarnir miklir .
Allt snýst þetta að lokum um það , að við missum ekki niður stemninguna ; að við missum ekki trúna á framtíðina í þessu góða landi og látum ekki svartsýnina og vonleysið læsa klónum um of í okkur .
Það er stórhættulegt .
Við megum ekki gefast upp .
" - Situr ríkisstjórnin út þetta kjörtímabil ? " Það er ómögulegt að segja , en ég er nú frekar trúaður á það .
Ég held að það sé mikill vilji til þess af hálfu beggja flokkanna að láta þetta þetta samstarf ganga og ég held að það sé mikill stuðningur við það úti í þjóðfélaginu .
Hvað sem menn segja um þessa ríkisstjórn og verk hennar og þó hún sé gagnrýnd , þá held ég menn sjái ekki alveg fyrir sér hvað annað kæmi í staðinn og þar að auki er ég nú ekki svo viss um að stjórnarandstaðan hafi svo mikinn áhuga á að taka við stjórnartaumunum , við þær aðstæður sem nú eru í þjóðfélaginu .
Ég held því , enn sem komið er , að það séu miklar líkur á því að þetta stjórnarsamstarf verði áfram og að það verði nú þrátt fyrir allt ákveðin kjölfesta í því fólgin að hafa sæmilega sterka og samhenta meirihlutaríkisstjórn tveggja flokka við völd .
" Hvað ef ? - Hvað gerist , Steingrímur , ef Hollendingar og Bretar hafna lögunum um ríkisábyrgð , með þeim fyrirvörum sem settir hafa verið ? Hafið þið undirbúið til hvaða ráða verður þá gripið ? " Já og nei .
Ef þeir hafna fyrirvörunum alveg og málið verður í algjörri upplausn , þá höfum við auðvitað velt því fyrir okkur hvað væri til ráða .
Ég held að þá væri komin upp staða sem við myndum ekki ráða við , án einhvers konar utanaðkomandi stuðnings .
Ég ímynda mér að við slíkar kringumstæður þyrftum við að leita liðsinnis einhverra aðila til að aðstoða okkur annars vegar og Breta og Hollendinga hins vegar við að leysa deiluna .
Ég hef auðvitað líka velt fyrir mér hvaða aðstæður kæmu þá upp í okkar efnahagsmálum og okkar aðstæðum sem þjóðar .
Þá yrðum við að geta gripið til ákveðinna ráðstafana , það er alveg ljóst .
Það yrði mikil upplausn í okkar málum , ef allt prógrammið sem unnið hefur verið eftir , samstarfið við Alþjóðagjaldeyrissjóðinn , lánin frá hinum Norðurlöndunum og fleirum til að styrkja gjaldeyrisforðann , sigldi einfaldlega í strand .
Það gæti einnig haft slæm áhrif á endurreisn bankakerfisins og sömuleiðis á samskipti okkar við erlenda kröfuhafa , gengi krónunnar og lánshæfismat þjóðarinnar og raunar hvað eina .
Það gætu þannig komið upp mjög alvarlegar aðstæður , sem menn yrðu að bregðast við , en í lengstu lög vona ég vitanlega að ekki komi til slíks .
Það er jákvætt að umræðan í erlendum fjölmiðlum hefur lagst meira með okkur Íslendingum og okkar málstað á lokaspretti Icesave-málsins og ég held að það sé meðal annars afraksturinn af því að umheimurinn hefur upplifað og fylgst með því hversu stórt þetta mál er fyrir íslensku þjóðina .
Það má kannski segja að það sé ávinningurinn af því langa og erfiða ferli sem málið fór í , í meðförum Alþingis .
Þannig komst það smátt og smátt til skila hversu stórt og erfitt þetta mál er fyrir Ísland og það er gott .
Að hinu leytinu til hefur þetta langa afgreiðsluferli í þinginu kostað okkur tíma .
Við erum fjórum til sex vikum á eftir með ýmislegt , sem er til baga .
Vitanlega verðum við einnig alltaf að hafa í huga , hversu þýðingarmikið það er , þegar eitthvað gerist hjá okkur sem kallast góðar fréttir , að koma þeim kröftuglega á framfæri við umheiminn .
Að loksins séu farnir að gerast hér einhverjir góðir hlutir , við séum að ná árangri og okkur miði áfram , skiptir mjög miklu fyrir okkur að fréttist út í heim .
Við þurfum að koma því til skila við umheiminn að við séum að ná tökum á ástandinu , takast á við erfiðleikana og okkur sé að miða eitthvað áfram .
Ég nefni sem dæmi samninginn um bankamálin frá 20. júlí sl. Við lögðum talsvert í það að koma þeim fréttum á framfæri , að loksins eftir langa mæðu stefndi í lausn á þessu máli , þar sem endurfjármögnun bankanna yrði lokið og sömuleiðis uppgjöri milli nýju og gömlu bankanna .
Við fundum umsvifalaust dagana á eftir að andrúmsloftið í umheiminum breyttist , okkur í hag .
Það höfum við ítrekað fengið staðfest síðan , bæði úr fjármálaheiminum , frá útflytjendum og fleiri aðilum .
Annað dæmi er lausn Icesave-málsins á Alþingi .
Almennt var það talið jákvætt að Alþingi hefði afgreitt ríkisábyrgðina , þótt vitanlega hafi einnig vaknað fjöldi spurninga , vegna fyrirvaranna , sérstaklega hjá Bretum og Hollendingum .
Vonandi skýrist það eitthvað á allra næstu dögum í hvaða ferli Icesave fer .
Meira get ég ekki sagt á þessu stigi .
" Einn og sami maðurinn - Steingrímur , þú varst eitthvað að kveinka þér áðan undan spurningum mínum en nú fyrst er ég komin að spurningunni , sem ég taldi að væri kannski svolítið kvikindisleg : Steingrímur J. Sigfússon ráðherra og Steingrímur J. Sigfússon , stjórnarandstöðuþingmaður eru tveir ólíkir menn .
Við hvorn þeirra líkar þér betur ? Við hvorn þeirra heldur þú að kjósendur VG felli sig betur og treysti betur ? " Ég var ekkert að kveinka mér .
Ég bara leiðrétti rangar fullyrðingar og forsendur í spurningum þínum þegar það á við .
En að spurningu þinni : Steingrímur ráðherra og Steingrímur stjórnarandstöðuþingmaður er einn og sami maðurinn , sami sveitastrákurinn , sem bara lenti í pólitík .
Það eru auðvitað verkefnin og aðstæðurnar sem hafa áhrif á það hvernig maður kemur fram .
Ég fékk nákvæmlega sömu umræðu um mig , þegar ég varð ráðherra , 1988 , þá ungur að árum .
Ég var kjaftfor og frekur þingmaður , en eftir að ég varð ráðherra , þá var mikið umtal um það hvað ég væri fljótur að setja mig í ráðherrastellingar .
Ráðherra verður að kunna það , að hann getur ekki staðið í því , og það er ekki hans málum til framdráttar niðri á þingi , að standa í endalausum skylmingum eins og stjórnarandstöðuþingmaður .
Það sem hann er að hugsa um er að koma málum sínum áfram , svara á málefnalegan hátt fyrir þau á Alþingi , bæði spurningum og gagnrýni sem þar kemur fram , en þegja þess á milli .
Það er langárangursríkasta aðferðin fyrir ráðherra að starfa með þeim hætti .
Þetta þurfa menn að læra og gera það yfirleitt smátt og smátt .
Ég hef að vísu unnið með ráðherrum í ríkisstjórn , sem áttu mjög erfitt með að læra þetta og þá dettur mér sérstaklega í hug einn einstaklingur , sem er í öðru hlutverki í dag .
Hann átti stundum mjög erfitt með að hemja sig .
Þá er þetta vitanlega líka spurning um það hvaða mál ráðherra er að bera fyrir þingið .
Þegar þú ert að koma með gríðarlega erfiða og stóra hluti , eins og niðurskurðinn í ríkisfjármálunum í vor , eða Icesave-málið , þá finn ég mig ekki í því að setja mál fram þar sem ég veð fram glaðbeittur með brandinn á lofti .
Þetta eru vitanlega grafalvarleg og erfið mál og allir hugsandi menn hljóta að vera undir áhrifum af því þegar þeir tala um þau , ekki síst ráðherra sem ber ábyrgð á málinu .
Ég kannast því ekki við að ég sé annar en ég alltaf hef verið , þótt það beri nú örsjaldan við að ég bregði mér í það hlutverk að brýna svolítið raustina .
" - Þú varst sem stjórnarandstöðuþingmaður orðlagður ræðuskörungur .
Heldur þú að kjósendur VG eigi ekki margir erfitt með að átta sig á hamskiptunum sem urðu á milli fjármálaráðherra og stjórnarandstöðuþingmannsins sem var ? " Ekki marka ég það , miðað við þau viðbrögð sem ég skynja .
Auðvitað er ég alltof lítið úti í þjóðfélaginu og bæði vildi og þyrfti að vera meira úti á meðal fólks .
En aðstæður bjóða ekki upp á það , nú um stundir .
Ég held samt sem áður fólki líki það vel að ég reyni að halda ró minni og vera sæmilega æðrulaus í þeim verkefnum sem ég vinn .
Ég sé ekki að það myndi hjálpa mikið að vera eins og hengdur upp á þráð eða uppskrúfaður á taugum .
Maður verður að reyna að halda ró sinni og halda hausnum skýrum og gera sitt besta .
Það er ekki um neitt annað að ræða .
Ég skynja ekki að fólki falli það illa , heldur þvert á móti .
Auðvitað hafa einhverjir gaman af því að spá í hamskipti stjórnmálamanns , eins og þú orðar það .
Ég er ekkert viðkvæmur fyrir því en fullyrði að ég er nákvæmlega sami maður og sami persónuleiki og ég hef verið í langan tíma .
" Íslendingar þrautseigir " Íslendingar eru þrautseigir , hugmyndaríkir og þolgóðir .
Mér verður hugsað til frænda míns sem fór á suðurpólinn .
Hann var loftskeytamaður og flugmaður .
Svona til að bæta einhverju við , þá fór hann á þriggja mánaða kúrs í svæfingalækningum , til að geta verið svæfingalæknir leiðangursins .
Það var ekki hálfnaður veturinn þegar þessi Íslendingur var orðinn allt í öllu .
Hann gat allt , hann gerði við alla hluti sem biluðu , hann var sálusorgari þeirra sem lentu í skammdegisþunglyndi , dreif þá út og fór með þá í gönguferðir .
Þetta hefur maður oft heyrt , þar sem Íslendingar hafa verið , að aðstæður hér í 1100 ár hafi einhvern veginn þróað með okkur þjóðareinkenni sem eru þannig að við erum býsna góð að glíma við erfiðar aðstæður og leysa vandamálin sjálf .
Þetta finn ég og skynja í þjóðfélaginu nú .
Dæmin sem hafa komið inn á borð til mín , sýna mér að þessir eðliseiginleikar Íslendingsins eru að gagnast okkur við þessar erfiðu aðstæður .
" 