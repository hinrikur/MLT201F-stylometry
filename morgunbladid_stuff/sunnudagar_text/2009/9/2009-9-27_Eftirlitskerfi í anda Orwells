Eftir Karl Blöndal kbl@mbl.is Evrópusambandið hrinti í upphafi árs af stað verkefni , sem snýst um að finna leiðir til að tengja upplýsingar af netinu , úr gagnabönkum og eftirlitsmyndavélum .
Niðurstaðan á að vera sjálfvirkt kerfi til að hafa eftirlit með fólki .
Ætlað er að á næstu fimm árum verði 14,86 milljónum evra ( um 2,7 milljörðum króna ) varið í þróun þessa eftirlitskerfis , sem skammstafað er Indect .
Ætlunin með kerfinu er að fylgjast með fólki í þéttbýli og yfirlýst markmið er að auka öryggi .
Í umfjöllun um verkefnið á vef þýska tímaritsins Die Zeit segir í fyrirsögn að Indect sé " draumur Evrópusambandsins um lögregluríkið " .
Þar segir að rétt eins sé hægt að kalla kerfið " samþætta njósnaáætlun " .
Fylgjast með öllu sem hreyfist Á netinu á að nota leitartækni til að finna ofbeldi , hótanir og óeðlilega hegðun .
Lögregla á að geta notað þetta tæki til að fylgjast með ferðum fólks , ökutækja og skipa .
Þá á að þróa leitarvél , sem getur fundið og greint myndir og myndskeið með hraði á netinu .
Eins og verkefninu er lýst snýst það ekki fyrst og fremst um að sía upplýsingar af netinu , heldur tengja þær við aðra gagnagrunna .
Þar eru nefndar myndir úr vöktunar- eða eftirlitsmyndavélum eða upplýsingar úr farsímum .
Með þeim hætti verði hægt að hafa fljótt uppi á einstaklingum , sem með einhverjum hætti vekja á sér athygli , og fylgjast með ferðum þeirra til lengri tíma .
Í greininni í Die Zeit er tekið dæmi um einstakling , sem setur myndband með hótunum inn á netið .
Þá er hægt að leita hans með hjálp eftirlitsmyndavéla , bera kennsl á hann með leitarvél og síðan getur lögreglan fylgst með ferðum hans og elt hann , meðal annars vegna þeirra tækja , sem hann ber á sér .
Voldugir leitarmöguleikar Á heimasíðu verkefnisins segir að þróa eigi frumútgáfur af þráðlausum tækjum , sem nota megi til að fylgjast með fólki .
Nú þegar er hægt að nota farsíma til að átta sig á ferðum fólks , en spurningin vaknar hvort hér sé um það að ræða að setja örflögur í tæki á borð við bíla , tölvur , tónhlöður eða spilastokka , sem fólk gengur með á sér .
Einnig er hægt að nýta sér það að greina má þegar tölva er tengd netinu .
Þá á að búa til leitarvél sem stöðugt og sjálfkrafa leitar í grunnum og heimildum , sem eru opnar , og getur veitt upplýsingar þegar beðið er um þær .
Þar má nefna vefsíður , spjallþræði , UseNet-hópa , netþjóna , P2P-net og " einstök tölvukerfi " .
Nota á tækni til að setja nokkurs konar upprunakóða , sem maðurinn skynjar ekki , en greina má með tölvu og stafrænum tækjum , í myndir , myndskeið , hljóðskrár og skjöl .
Þessi tækni nefnist á ensku digital watermarking og er þar vísað til vatnsmerkja , sem sett eru á peningaseðla til að sjá megi að þeir séu ófalsaðir .
Þátt í þessu verkefni taka háskólar , stofnanir og lögregluyfirvöld í Austurríki , Búlgaríu , Frakklandi , Póllandi , Slóvakíu , Tékklandi , Þýskalandi og á Bretlandi , Írlandi og Spáni .
Nú þegar er deilt um það hvernig megi nota þær upplýsingar , sem safnað er um einstaklinga í sitt hvoru lagi .
Búast má við að það verði sprenging í umræðunni verði alvara úr því að nota tæknina til að taka saman öll þau spor , sem hver einstaklingur skilur eftir sig í daglegu lífi , þegar gengið er framhjá eftirlitsmyndavél , farið inn á tölvu , greiðslukort notað og haft kveikt á farsímanum , svo eitthvað sé nefnt .
Nú þegar er til tækni til að hlera síma og leita í tölvupósti með víðtækum hætti .
Hvernig verður hún notuð ? Í þeim yfirborðskenndu upplýsingum , sem finna má um verkefnið á heimasíðum Evrópusambandsins , segir ekkert um það hverjir muni hafa aðgang að upplýsingunum og hvort landamæri muni skipta máli .
Lok hefðbundinnar löggæslu ? Þessar aðferðir eiga lítið skylt við hefðbundna baráttu gegn glæpum .
" Þetta er tilraun til að nota alla tæknilega möguleika til svokallaðra glæpavarna , " segir í greininni í Die Zeit .
" Lagalega hefur þetta löngu verið fest í lögreglulög sambandslandanna og ríkisins .
Hins vegar sýnir verkefni á borð við " Indect " hversu langt þessi hugmynd nær og hversu djúpt er hægt að seilast inn í samfélagið .
Hugmyndir á borð við að gera ráð fyrir sakleysi eða réttargildi sönnunargagna hafa þá enga merkingu lengur .
Í stað markvissrar leitar að hinum grunaða kæmi enda heildstæð og sjálfstýrð leit meðal allra íbúa .
" Innan Evrópusambandsins er um þessar mundir lögð aukin áhersla á þátt þess í löggæslu .
Þar skipta þrír þættir mestu , barátta gegn glæpum , varnir við hryðjuverkum og stjórn á straumi innflytjenda .
Evrópusambandið veitir tæplega milljarð evra ( 180 milljarða króna ) til þessa verkefnis .
Framkvæmdastjórn Evrópusambandsins vill skapa samevrópsk gildi í löggæslu og hvetur til þess að þriðjungur lögregluþjóna fái þjálfun í Evrópumálum á næstu fimm árum .
Tenglar http://www.indect-project.eu Umfangsmikil innrás í einkalífið ? Kerfið , sem nú er unnið að því að þróa á vegum Evrópusambandsins , kann að gefa gríðarlega möguleika til eftirlits , en vekur margar spurningar um vernd friðhelgi einkalífsins .
Verkefnið kallast Indect og er lýst svo á ensku : " Intelligent information system supporting observation , searching and detection for security of citizens in urban environment .
" Þarna er sem sagt um að ræða kerfi , sem býr yfir einhvers konar greind og á að nota til að hjálpa til við að fylgjast með , leita og rannsaka í þágu öryggis borgara í þéttbýli .
Shami Charkrabarti , forustumaður mannréttindasamtakanna Liberty , er þeirrar hyggju að innleiðing slíks fjöldaeftirlits væri " uggvænlegt skref " í hvaða landi sem er , en " hreinlega hrollvekjandi " að gera það á evrópska vísu .
Hún gagnrýnir það að leita eigi meðal allra íbúa í stað þess að fylgjast með einstaklingum , sem liggja undir grun .
Stephen Booth , sérfræðingur hjá Open Europe , gagnrýnir verkefnið einnig .
" Í mínum bókum er þetta frekar ógnvekjandi mál , " segir Booth í dagblaðinu Daily Telegraph .
" Þessi verkefni hafa í för með sér umfangsmikla innrás í einkalífið og borgararnir þurfa að spyrja sig hvort Evrópusambandið ætti að verja sköttum þeirra í þetta .
Innan Evrópusambandsins er ekki nægilegt aðhald og engar vísbendingar eru um að nokkur maður hafi spurt sig : " Er þetta í raun og veru í þágu hagsmuna borgaranna okkar ? " " CIA Evrópu ? Ekki er ljóst hvernig upplýsingarnar úr hinu víðtæka eftirlitskerfi verða notaðar .
Hjá Open Europe er gagnrýnt að lítt þekkt fyrirbæri , EU Joint Situation Centre ( SitCen ) , eigi að fá kerfið til notkunar .
Open Europe telur að SitCen sé " í raun upphafið að leyniþjónustu Evrópusambandsins " og segja gagnrýnendur að það gæti orðið að " CIA Evrópu " .
SitCen var stofnað til að fylgjast með atburðum um allan heim , allan sólarhringinn .
Viðfangsefnið var staðir í heiminum þar sem heitt er í kolunum , hryðjuverk og gereyðingarvopn .
Open Europe heldur því fram að hlutverk stofnunarinnar hafi verið aukið og hún miðli meðal annars upplýsingum í sambandi við baráttuna gegn hryðjuverkum .
Helsta áhyggjuefnið sé hins vegar hvað stofnunin sé hjúpuð mikilli leynd og grundvallarspurningar vakni um pólitíska yfirsýn í aðildarríkjum Evrópusambandsins .
Undir eftirliti siðanefndar Hjá SitCen er því hins vegar haldið fram að stofnunin muni aðeins prófa eftirlitskerfið , sem þróa á í Indect-verkefninu , og meta hvort það geti nýst við löggæslu .
Verjendur Indect segja að löggæslan eigi í vök að verjast um þessar mundir .
Fjárframlög skreppi saman og starfsfólki fækki .
Þess vegna sé leitað á náðir tækninnar til að draga úr glæpum og berjast gegn skipulögðum glæpasamtökum .
Innan Indect mun vera siðanefnd og hlutverk hennar er að meta hvað er leyfilegt miðað við löggjöf hvers lands , hverjir mega nota kerfið , hverjir eiga að hafa umsjón með því og stenst það kröfur , og hvort það stenst reglur um mannréttindi .
