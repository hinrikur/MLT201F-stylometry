Einar Strand fæddist í Reykjavík 24. apríl 1935 .
Hann andaðist á Landspítalanum í Fossvogi 23. ágúst sl. og var útför hans gerð frá Bústaðakirkju 1. september Það var öflugt skátastarf og fjörugt félagslíf í gamla Skátaheimilinu við Snorrabraut .
Mörg erum við , sem eigum þaðan fjársjóð góðra minninga .
Þar voru hnýtt vináttubönd sem ekki hafa rofnað .
Við vorum þar flest kvöld vikunnar og stundum á daginn líka , nokkrir strákar , oft kallaðir " setuliðið " , vegna þess hve þaulsætnir við vorum .
Í þessum hópi var Einar Strand næstelstur , fæddur 1935 , en sá sem þetta skrifar yngstur , fæddur 1939 .
Fljótlega myndaði tíu stráka hópur skátaflokkinn Refi .
Ekki var það vegna innrætis , heldur höfðu aðrir flokkar helgað sér flest önnur dýranöfn .
Þetta var á árunum 1951 til 1952 .
Margar og minnisstæðar voru ferðirnar í skátaskálana , einkum Jötunheima , sunnan í Skarðsmýrarfjalli , um helgar á öllum árstímum og um páska .
Um árabil starfaði Einar í Kiddabúð á Njálsgötu þar sem Kjarval bjó uppi á lofti og hrelldi húsmæður hverfisins með því að koma í búðina klæddur úlpugæru einni fata til að kaupa tóbak .
Um páska 1954 þurftum við Einar að fara í bæinn á föstudaginn langa til að vinna frá níu til tólf að morgni laugardags .
Ég vann þá með skóla í matvöruverslun í Hlíðunum .
Þá var ekkert sem hét að fá frí laugardaginn fyrir páska .
Við gengum úr Jötunheimum niður í Hveradali í snarvitlausu suðvestan slagviðri í veg fyrir rútuna í bæinn og var ekki þurr þráður á okkur er í Skíðaskálann kom .
Daginn eftir var svo auðvitað haldið uppeftir að nýju strax eftir vinnu .
Árin liðu og fundum fækkaði .
Þau hjónin Einar og Erla ráku um árabil matvöruverslunina Skjólakjör , eina vinsælustu verslunina á þeim slóðum enda var þjónustulund og lipurð þessara samhentu hjóna viðbrugðið .
Seinna starfaði Einar í átta ár sem kirkjuvörður í Bústaðakirkju .
Mér fannst hann fæddur í það starf .
Einar var laginn myndasmiður .
Myndasafn hans er merk heimild um skátastarf um og eftir miðja síðustu öld .
Um skeið hafði Einar átt við vanheilsu að stríða , en nýlega fór að halla ört undan fæti og nú er kveðjustundin runnin upp .
Hann er sá þriðji úr flokki Refanna sem farinn er yfir móðuna miklu .
Á undan honum létust um aldur fram þeir Örn Valdimarsson og Finnbjörn Hjartarson .
Ég á Einari þakkarskuld að gjalda .
Hann var límið í hópnum .
Stundum var farið á kaffihús , þegar verið var að rölta rúntinn , og keypt súkkulaði og rjómavöfflur eða ísblanda á Langabar .
Sá yngsti var oft blankur .
Þá stóð ekki á félögunum , allra síst Einari , að splæsa , eins og sagt var .
Ég á honum ekki minni skuld að gjalda fyrir órofa vináttu í ein 57 ár .
Það er langur tími .
Ég leyfi mér að segja , að þessir eldri félagar mínir hafi á unglingsárunum að nokkru leyti gengið mér í föðurstað .
Það hef ég séð æ betur með árunum .
Við Refirnir þökkum Einari vináttu og tryggð .
Hann var einn fárra sem ekki gera kröfur til annarra en sjálfs sín .
Sannur skáti .
Erlu , Einari Þór og öllu þeirra fólki votta ég einlæga samúð .
Með okkur lifa dýrmætar minningar um vammlausan mann og góðan dreng .
Guð blessi minningu Einars Strand .
Eiður Guðnason .
Kær vinur okkar Einar Strand er látinn .
Við viljum minnast hans með þakklæti og gleði fyrir góðar stundir og einstaka vináttu .
Við kynntumst sem unglingar gegnum skátastarfið og höfum haldið hópinn síðan .
Einar kynntist Erlu upp í " Heimili " en þar eyddi hópurinn næstum hverju kvöldi í mörg ár , en " Heimilið " eins og Skátaheimilið við Snorrabraut var kallað þá , var eins konar félagsmiðstöð unglinganna .
Ótal margt kemur upp í hugann sem vekur upp hlýjar minningar sem við áttum með Einari og Erlu .
Útilegur og ferðalög út um land , fyrst laus og liðug og síðar með börnin , sem þar af leiðandi kynntust líka ágætlega .
Við fórum í skíðaferðir með alla fjölskylduna frá því fyrst var opnað í Bláfjöllum og eftir að börnin komust upp var farið í ferðir um óbyggðir Íslands og utanlandsferðir .
Allt minningar sem við hlúum nú að og gleðjumst yfir .
Einar var einstakt prúðmenni í alla staði .
Traustur , samviskusamur og yfirvegaður .
Orð hans og verk einkenndust af heilindum .
Hann naut þess að hlusta á góða tónlist , var áhugamaður um myndlist og teiknari góður .
Einar var einstaklega barngóður og naut hverrar stundar sem hann gat verið með barnabörnunum sínum , en þau hjónin áttu einn son , Einar Þór , og tvö barnabörn , Ágúst Níls og Ásgerði Erlu .
Einar vann við kaupmennsku mestan part starfsævi sinnar fyrir utan síðustu starfsár sín , en þá var hann kirkjuvörður í Bústaðakirkju .
Hann keypti Sunnubúðina við Sörlaskjól upp úr 1970 eftir að hafa unnið þar til fjölda ára .
Einar breytti nafninu í Skjólakjör sem þau Erla ráku saman eftir það í áraraðir .
Þar var andrúmsloftið svo heimilislegt og notalegt að fólk kom þangað oft langar leiðir að til að versla við þau og um leið fá smáskerf af elskusemi þeirra og góðri nærveru .
Börnin í hverfinu sóttu líka mikið á sömu mið. Þeirra hjónanna var sárt saknað er þau hættu með Skjólakjör og fannst mörgum þeir hafa misst kaffihús hverfisins og héldu nágrannar þeirra og vinir þeim óvænta tjaldveislu síðasta daginn þeirra í vesturbænum .
Á þeim árum voru þau um tíma í hestamennsku en eignuðust svo hundana sína tvo , Hrefnu og Bangsa , sem voru þeim góðir vinir og miklir gleðigjafar .
Þetta voru einir fyrstu björgunarhundar landsins og þurftu því mikla þjálfun og hreyfingu og voru þau bæði áhugasöm um að veita þeim hana , en Einar svo mjög að það datt aldrei úr dagur , hvernig sem viðraði allan ársins hring , að hann færi ekki í langa göngutúra með þá báða .
Samband þeirra hjóna var einstaklega fallegt og notalegt .
Þau urðu með árunum alltaf nánari og samrýndari .
Þau voru eiginlega orðin sem einn maður , eins og segir í Biblíunni , þó þau væru svo sannarlega líka tveir nokkuð ólíkir einstaklingar .
Missir Erlu og fjölskyldunnar allrar er því mikill .
Við biðjum góðan Guð að blessa minningu góðs vinar og öðlings og styrkja og blessa Erlu , Einar Þór , Ágúst Nils , Ásgerði Erlu og Ingibjörgu .
Steinþór og Lilja , Stefán og Pálína , Anna Fríða , Helga .
