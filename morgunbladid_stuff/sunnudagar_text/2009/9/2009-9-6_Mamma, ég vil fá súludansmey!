Framleiðendur leikfanga hafa oft sætt gagnrýni fyrir að selja leikföng , sem foreldrum þykja ýta undir ofbeldi eða vera á annan hátt óæskileg fyrir börnin .
Nú er komin á markað dúkka , sem virðist slá fyrri met hvað þetta varðar .
Dúkkunni fylgir hringlaga svið með blikkandi diskóljósum og á sviðinu er súla .
Dúkkan getur farið " upp og niður og hring eftir hring " eins og framleiðendurnir auglýsa stoltir .
Markaðssetningin virðist hins vegar misráðin , ef marka má fréttaflutning og bloggskrif erlendis .
Viðbrögðin eru flest á sömu lund : Foreldrar eru ævareiðir yfir að nokkrum skuli detta í hug að búa til dúkku , sem er súludansmær .
Hvaða skilaboð senda slíkar dúkkur til barnanna , sem leika sér með þær ? Fyrir tæpum þremur árum varð mikið uppnám í Bretlandi , þegar verslanakeðjan Tesco seldi súlur í leikfangadeildinni .
Súlurnar voru í bleikum kössum og fylgdi sögunni að þær væri auðvelt að setja upp heima og svo gæti hver dansað af hjartans lyst .
Síðar kom í ljós , að súlurnar voru alls ekki ætlaðar til sölu í leikfangadeildum , svo ekki var við framleiðandann að sakast .
Tesco fékk hins vegar skömm í hattinn fyrir að setja þær í hillurnar hjá Barbie-dótinu .
Þegar fréttist af súludansdúkkunni urðu margir til að benda á ýmis vafasöm leikföng önnur .
Til dæmis fæst dúkka , sem gefur frá sér hljóð eins og barn sem drekkur af brjósti .
Það gerir hún þó aðeins , þegar andlit hennar er lagt upp að sérstökum bol eigandans .
Litla stúlkan , því oftast eru það stúlkur , klæðist sem sagt bleikum bol með áföstum blómum í geirvörtustað .
Í dúkkunni eru skynjarar , sem kveikja á hljóðinu í dúkkunni þegar hún er lögð að barmi barnsins .
Hverjum líkist barnið ? Börnin eru ekki ein um að vilja leika sér með dúkkur .
Hugmynd læknis í London gengur út á að verðandi foreldrar fái dúkku , sem lítur út eins og ófætt barn þeirra .
Eftir að móðirin hefur farið í þrívíddarómskoðun er myndin af fóstrinu notuð til að skapa nákvæma eftirmynd af því .
Foreldrarnir geta farið stoltir og glaðir með eftirmyndina heim í lófanum , í stað þess að sýna ættingjum óskýrar , svarthvítar myndirnar , sem hingað til hafa nægt flestum .
Uppfinningamaðurinn segir dásamlegt að sjá svipinn á foreldrunum , þegar þeir átti sig á hversu smátt fóstrið er .
Framfarir ? Dæmi hver fyrir sig .
rsv@mbl.is 