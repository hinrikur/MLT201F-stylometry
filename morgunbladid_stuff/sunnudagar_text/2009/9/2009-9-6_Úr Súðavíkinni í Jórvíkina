Eftir Árna Matthíasson arnim@mbl.is ÖRN Elías Guðmundsson , eða bara Mugison , er iðinn maður en hann var venju fremur fjörugur í síðasta mánuði þegar hann hélt til að mynda fimm tónleika í fimm hverfum New York á einum og sama deginum .
Allt bar þetta svo til að Mugison gaf Amnesty International helming höfundarréttar á laginu " The Animal " sem er á síðustu plötu hans , Mugiboogie .
Hann langaði svo að ganga lengra og ákvað að gefa samtökunum allan rétt á laginu , en þegar hann hafði svo samband við þau kviknaði sú hugmynd að hann myndi halda tónleika á vegum þeirra .
Þar sem hann var á leið til New York í einkaerindum lá vel við að halda tónleikana þar og hví þá að takmarka sig við eina tónleika ? Endasenst um Stóra eplið Fjörið hófst á hádegi 18. ágúst síðastliðinn , en þá lék hann í tíbetsku listasafni á Staten Island .
Tveim tímum síðar var hann kominn til Queens , þrem tímum eftir það til Bronx , þá var það Manhattan og svo voru lokatónleikarnir í Brooklyn ellefu tímum eftir að allt byrjaði .
Mugison segir að þetta hafi gengið merkilega vel þótt það hafi vitanlega tekið talsvert á og hann meðal annars lést í öllum hamaganginum .
" Ég hafði mestar áhyggjur af því að ég myndi missa röddina , en það var allt í lagi , " segir Mugison , en hverjir tónleikar voru um fimmtíu mínútur svo hann hefur þá sungið samanlagt í um þrjá klukkutíma .
Vatns- og víndrykkja Annars segist hann ekki hafa haft tíma til að hafa áhyggjur af neinu þegar allt var farið af stað , það komst ekkert annað að en spila , pakka og keyra .
" Þetta gekk annars eins og í sögu og við vorum ekki of seinir nema á eina tónleika og þá skeikaði ekki nema tólf mínútum .
Ég drakk hrikalega af vatni yfir daginn , veit ekki hvað það voru margir lítrar í það heila , en þó veit ég að þar eftir aðra tónleikana var ég búinn með á fjórða lítra .
Ég var hálfdauður í tvo daga eftir þetta , en það skýrist kannski af því að ég datt hrikalega í það eftir síðustu tónleikana , " segir hann og hlær við .
