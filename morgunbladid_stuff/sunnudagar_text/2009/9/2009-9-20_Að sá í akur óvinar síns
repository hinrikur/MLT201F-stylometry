Í ÞRJÁTÍU kynslóðir og nokkrum betur hafa íslenskar kotungsfjölskyldur borið uppi líf og dauða þessarar þjóðar og haft betur .
Flutt hafurtask sitt innar í heiðina þegar harðnar á dalnum og þraukað af harðindi með sauðkindinni og landinu .
Þolgæði og þrautseigja hefur einkennt fólkið þar sem saman fór þvermóðska sauðkindarinnar og lífsvilji .
Umliðin veltiár voru ár ókunnra gilda sem óvænt höfðu haldið innreið sína í íslenskt samfélag .
Í krafti þeirra skrúfaði hver annan áfram í stöðugri viðleitni til að eignast meira , gera meira , græða meira og byggja stærra .
Að lokum var gullsandi stráð yfir eftirréttinn , lengra komust menn ekki .
Hrunið blasti við .
Alþýða manna stóð álengdar og horfði tortryggnum augum á auðlegð og lífsmáta sem umturnaði lífi fólks og skók samfélagið .
Veltiárin eru að baki og nú reynir íslensk alþýða að fóta sig á ný og halda reisn sinni .
Við erum sjálfstæð þjóð , byggjum tilveru okkar á íslenskum aðstæðum og margvíslegum samskiptum við aðrar þjóðir á jafnréttisgrunni .
Áður en veltiárin gengu í garð byggðum við upp samskiptanet á fjölmörgum sviðum , sem gerði okkur kleift að eflast og þróast í takt við aðstæður hér heima og það sem landið hefur upp á að bjóða .
Einyrkinn fluttist úr heiðinni til borga og bæja og tók þátt í uppbyggingu samfélagsins með jafningjum .
Þannig þokaðist samfélagið smátt og smátt til móts við nútímann þar sem almenn velmegun og réttlæti óx jöfnum höndum í takt við hugmyndafræði þorra fólks .
Það voru engir lærðir " spútnikkar " sem trufluðu tilveruna .
Samfélagið þokaðist fram á veginn í krafti vinnunnar og hugsjónarinnar um betra líf .
Nú hefur orðið hrun í íslensku samfélagi og hugsjónin um betra líf í krafti heiðarlegrar vinnu er ekki lengur jafn trúverðug og hún hefur verið .
Útrásarliðum er kennt um , en það er nú samt svo að ástæður hrunsins eru ekki allar þeim að kenna .
Ástæðurnar liggja ekki síður hjá gæslumönnum samfélagsins sem brugðust hlutverki sínu , þeim sem þjóðin kaus til að varðveita grundvöll þess .
Um áratuga skeið valdi þjóðin Sjálfstæðisflokkinn sem leiðandi afl í íslenskum stjórnmálum .
Kosningar eftir kosningar kaus tæpur meirihluti þjóðarinnar hann .
Nú verður þjóðin að borga fyrir Sjálfstæðisflokkinn .
Glámskyggn varðstaða hans kostar okkur nú þau vandræði sem við glímum við í dag .
Undir lok Sjálfstæðs fólks lýsir Laxness Bjarti í Sumarhúsum sem manninum " sem sáði í akur óvinar síns allt sitt líf , dag og nótt " ( HKL , Sjálfstætt fólk , Reykjavík 1961 bls 524 ) .
Söm er saga íslensku þjóðarinnar .
Um áratuga skeið hefur hún stritað við að vera sjálfstæð en nú vaknað upp við þann vonda draum að hafa of lengi sáð í akur skæðasta óvinar síns – Sjálfstæðisflokksins – og uppsker því eins og til var sáð .
Það er nöturleg staðreynd , en eitthvað til að læra af .
Höfundur er forseti bæjarstjórnar Árborgar .
