Eftir Helga Snæ Sigurðsson helgisnaer@mbl.is EINHVER magnaðasta og alræmdasta menningarkynning Íslendinga fyrr og síðar er án efa gjörningur búksláttarsveitar þeirra Sverris Guðjónssonar , Sigurðar Rúnars Jónssonar ( Didda fiðlu ) og Ragnhildar Gísladóttur , The Human Body Percussion Ensemble .
Þessi sérstaka búksláttarsveit var stofnuð í Lundúnum af Jakobi Frímanni Magnússyni sem þar gegndi stöðu menningarfulltrúa en tefldi fram tríóinu sem formaður Íslendingafélagsins í Lundúnum .
Búksláttarsveitin tróð upp á viðamikilli , íslenskri menningardagskrá félagsins í desember 1991 , í tilefni af því að þúsund ár voru þá liðin frá Ameríkuferð Leifs Eiríkssonar .
Jakob rifjaði upp þessa merkilegu tíma í samtali við blaðamann í liðinni viku , sagðist litla sem enga peninga hafa haft til að gera nokkurn skapaðan hlut fyrir þessa uppákomu , hvorki til kynningar né annars .
Honum hafi þó tekist að fá aðgang að fjölmiðlafulltrúanum Tony Brainsby , sem starfað hafði fyrir Paul McCartney , Richard Branson og fleiri stórlaxa .
Örþrifaráð Brainsby kom á fund Jakobs í íslenska sendiráðið og Jakob kynnti honum dagskrána , hvaða íslensku listamenn ætluðu að taka þátt í henni .
Brainsby svarði því þá til að hann gæti ekkert gert fyrir Jakob , gæti ekki aflað fjölmiðlaumfjöllunar fyrir óþekkta , íslenska listamenn sem enginn hefði heyrt minnst á .
" Þá fylltist ég nokkurri örvæntingu þegar hann gerði sig líklegan til að ganga út , að renna mér úr greipum , og þá mundi ég skyndilega eftir uppákomum Sigurðar Rúnars , Didda fiðlu , með hljómsveitinni Náttúru í Glaumbæ á 8. áratugnum , þar sem hann lék stundum á höfuð sér og brjóst með eftirminnilegum hætti , framkallaði hvell og skemmtileg hljóð , " segir Jakob Frímann .
Ssvo hafi viljað til að Ragnhildur Gísladóttir hafi verið lunkin í þessari list einnig en hún ætlaði einmitt að vera með á menningardagskránni .
Jakob sagði við Brainsby að hann " væri auðvitað með skrautfjöður í hendi " , The Human Body Percussion Ensemble búksláttarsveitina .
Brainsby sneri sér þá í dyrunum og spurði hvað það væri nú .
Jakob sagði þar á ferð þjóðlega listamenn sem kynnu ýmis lög úr íslenskum tónlistararfi og flyttu þau með því að leika á líkama sína .
Þetta fannst Brainsby bráðsnjallt og þá vissi Jakob að kynningin á dagskránni væri tryggð .
Sveitin var í kjölfarið bókuð í beinar útsendingar og fleiri fjölmiðlaviðburði .
Héldu að hann væri að grínast Jakob hóaði svo í Ragnhildi , Sverri og Didda fiðlu og sagði þeim að þau væru bókuð næsta dag í beina útsendingu á BBC Radio 1 í hádeginu , undir nafninu The Human Body Percussion Ensemble .
" Þau héldu fyrst að ég væri að grínast en sáu svo að mér var fúlasta alvara og hlýddu kallinu , tóku þegar að æfa íslensk þjóðlög og hljómaði ærið vel , " rifjar Jakob upp .
" Svo var þetta bara í öllum dagblöðum Bretlands , alveg massíf umfjöllun , á öllum útvarpsstöðvum og öllum sjónvarpsstöðvum og heilu þættirnir undirlagðir .
" Til dæmis hafi sveitin komið fram í barnaþætti BBC , Blue Peter og spjallþætti Jonathan Ross .
Það var svo breskur blaðamaður P.R .
Weekly sem mistúlkaði orð Jakobs um búksláttinn og úr varð mikið moldviðri á Fróni .
Í stað þess að skrifa að sveitin flytti " traditional " íslensk þjóðlög skrifaði blaðamaðurinn að flutningur sveitarinnar væri samkvæmt íslenskri hefð , " tradition " .
" Það brá mörgum Íslendingum í brún við þessa prentvillu , " segir Jakob kíminn .
Þó hafi margir kunnað að meta þennan stuðmennska húmor .
" Þetta var auðvitað gríðarlega kómísk uppákoma .
" Var búkslætti beitt við flutning á Völuspá ? BÚKSLÁTTUR ýmiss konar hefur verið stundaður víða um lönd í aldanna rás þó ekki hafi hann beinlínis verið kallaður því nafni .
Má þar m.a. nefna athafnir afrískra seiðmanna eða shamanisma .
Á Íslandi er ekki útilokað að einhvers konar búksláttur hafi verið stundaður í aldanna rás , í það minnsta hafa menn lengi vel barið sér á brjóst og bændur barið sér til hita í frosthörkum .
Sverrir Guðjónsson , fyrri , i búksláttar-maður , segir það hafa verið nefnt í tengslum við Völuspá að textinn sé þannig unninn að trúlega hafi hann verið fluttur sem einhvers konar gjörningur skyldur tónlistarflutningi .
" Einhver frásögn sem er sett inn í kyrjun og söng , " útskýrir hann .
" Þá ertu kominn nálægt einhvers konar gjörningi sem er þá bæði röddin og líkaminn , hvað svo sem þú gerir , og svo rytmi .
" Bókað fyrst , samið svo Sverrir Guðjónsson segir búksláttarsveitina hafa samið atriði sín í leigubíl á þeytingi milli fjölmiðla í London TÓNLISTARMAÐURINN Sverrir Guðjónsson , einn þriggja búksláttarmanna The Human Body Percussion Ensemble , segist muna glöggt eftir stofnun sveitarinnar og umfjöllun um hana í bresku pressunni .
" Þetta var eitthvert nafn sem Jakob hafði hugsað sér að nota einhvern tíma þannig að hann var með þetta bara á takteinum eins og þetta væri algjörlega sjálfsagt mál , " segir Sverrir og hlær að því uppátæki Jakobs að kynna sveitina fjölmiðlafulltrúa án þess að hún væri til .
" Þá var ég að klára framhaldsnám í London , í tónlist og var þá fyrst og fremst að einbeita mér að barokk- og nútímamúsík þannig að ég var ekkert að hugsa um þetta .
En honum tókst að tengja okkur saman .
Ragga var náttúrlega á staðnum og Diddi fiðla var á leiðinni með eitthvað allt annað atriði .
" Búinn að bóka hópinn í viðtöl " Síðan hóaði hann okkur saman á sínu heimili og þar ræddum við þetta og veltum fyrir okkur hvernig við gætum unnið þetta .
Það voru skiptar skoðanir , við vorum ekkert alveg endilega öll viss um það að þetta væri góð hugmynd .
En síðan var kominn það mikill áhugi í fjölmiðlaheiminum í London að okkur fannst eiginlega að það væri kjörið tækifæri til að láta á það reyna hvernig þetta kæmi út .
Þá var Jakob Frímann hreinlega búinn að bóka alls konar viðtöl og uppákomur og sjónvarpsstöðvarnar stóðu bara í röð og vildu fá okkur til þess að performera .
Og hann kom þessu atriði meira að segja inn á Jonathan Ross ( spjallþáttarstjórnanda hjá BBC , innsk.blm .
) eins og frægt er .
" Sömdu í leigubílnum Sverrir segir að hann , Diddi fiðla og Ragga hafi staðið í þessu í tæpa viku , brunað milli sjónvarps- og útvarpsstöðva og dagblaða .
" Við vorum bara á leiðinni í leigubílnum að semja það sem við ætluðum að gera næst og Diddi fiðla skrifaði og skrifaði nótur og við unnum þessi atriði .
Það má segja að þetta hafi verið gjörningar fyrst og fremst , " segir Sverrir kíminn .
Þetta hafi þurft að virka sannfærandi , eins og þau hefðu gert þetta frá fæðingu .
Hvert sóttuð þið grunnhugmyndina að þessum gjörningum ? " Í grunninn er þetta náttúrlega e.k. frumbyggjahugsun þar sem þú notar líkamann eins og hljóðfæri og sérstaklega í sambandi við rytma .
Við ákváðum að nota okkar rætur sem að eru þjóðlögin .
Við vorum alltaf með einhver þjóðlög í grunninn sem við unnum út frá , tókum línur úr þjóðlögunum og gerðum þetta á svolítið abstrakt hátt .
Sem var náttúrlega eina leiðin til að vinna með þetta af einhverju viti .
" Sverrir segir það hafa verið mjög gaman að taka þátt í þessu verkefni .
Spurður að því hvort hver sem er geti stundað búkslátt segir Sverrir það velta á því hvort viðkomandi geti sleppt sér og hvort hann sé með tilfinningu fyrir rytma .
" Þú verður bara að skutla þér fram af klettinum , " segir hann hvetjandi .
