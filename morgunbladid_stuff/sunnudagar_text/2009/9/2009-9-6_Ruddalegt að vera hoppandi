Google.com býður fólki að þýða texta úr einu tungumáli á annað .
Slíkar þýðingar ber að taka með miklum fyrirvara .
Það er augljóslega rétt , sem haft var eftir Þorbirni Broddasyni prófessor fyrr í vikunni , að seint kæmi gullaldartexti úr slíkum þýðingum .
Maður nokkur , sem sló inn setninguna " Ég er hoppandi kátur " varð heldur en ekki undrandi þegar enska þýðingin reyndist vera " Holy shit , I am gay " ( Fjandinn sjálfur , ég er samkynhneigður ) .
Hann ákvað að prófa að þýða sömu setningu yfir á dönsku , en þar varð útkoman " Hold da kæft jeg er bösse " svo Google-þýðingin var sjálfri sér samkvæm í vitleysunni og fullyrti , með blóti og formælingum , að maðurinn væri í raun og sann samkynhneigður .
Þegar þýðingunni var snúið upp á Google og rituð inn setningin " Fjandinn sjálfur , ég er samkynhneigður ! " þá svarar Google um hæl á ensku : " Follow me , I ' m gay " ( Fylgið mér , ég er samkynhneigður ) .
Ekkert hægt að hnika herra Google frá þeim hugleiðingunum .
Til að láta enn reyna á hoppið var slegin inn setningin : " Þetta er hoppandi kanína " og þá kom þýðingin " This is holy shit rabbit .
" Orðið " hoppandi " er því ekki fyrir viðkvæma og best að láta Google ekki komast í tæri við það .
Helvítis mánudagar Næst lá beint við að setja inn þekktasta slagorð búsáhaldabyltingarinnar , " Helvítis fokking fokk ! " , þótt vissulega sé þar um slangur að ræða og því kannski vafasamt að leggja slíka gildru fyrir þýðingarforritið .
En Google hugsaði sig vart um sekúndubrot : " Monday , February fokk .
" Vissulega var ýmislegt sem fór í taugarnar á mótmælendum á mánudögum í febrúar sem og aðra daga , en það er önnur saga og óþarfi af Google að leggja slíkt mat á hlutina .
" Útrásarvíkingur með kúlulán " var Google ofviða , eins og illa innrættur skríbent hafði raunar reiknað með .
Þýðingin var með öllu óskiljanleg : " Film with Kúlulaksur .
" Er Google kannski að gefa í skyn að útrásarvíkingarnir hafi ekki verið raunverulegir ? Þeir hafi bara verið sýndarveruleiki , eins og í bíómynd ? " Hverjum dettur svona bull í hug ? " var næsta spurningin sem Google fékk og ekki nema eðlilegt , eftir alla þá vitleysu sem þaðan kom .
Ekkert efnislegt svar barst , en þýðingin á spurningunni sjálfri var stórfurðuleg : " Each fall like bull in mind ? " Eins konar " Hot spring river this book " þýðing þar á ferð .
Einu náði herra Google kórréttu .
Þegar slegin var inn setningin " Þetta er skelfileg þýðing " játaði hann sig sigraðan og staðfesti það : " This is a terrible translation .
" rsv@mbl.is 