Stundum eru skynsamlegar tillögur ekki líklegar til að fá brautargengi vegna þess að rangur maður ber þær fram .
Þetta átti mjög sennilega við um málflutning Björns Vals Gíslasonar , varaformanns fjárlaganefndar , í hádegisfréttum Ríkisútvarpsins á fimmtudag , þegar hann lagði til að sjómannaafslátturinn yrði afnuminn .
Á meðan 62 þingsystkin Björns Vals sátu á sumarþingi í allt sumar og lögðu mörg hver nótt við nýtan dag til þess að ná lendingu í hinu mjög svo umdeilda Icesave-máli , var Björn Valur , varaformaður þingnefndarinnar , sem mest mæddi á í málinu , úti á sjó .
Þar var hann sem skipstjóri Kleifarbergsins , og hefur væntanlega bæði notið skipstjóralauna og sjómannaafsláttar .
Er ekki tvískinnungur í því hjá þingmanninum að gera það að sinni fyrstu tillögu eftir að hann hefur hoppað í land , að afnema sjómannaafsláttinn ? Svo allrar sanngirni sé gætt , þá lagði þingmaðurinn ekki til að sjómannaafslátturinn yrði aflagður með öllu , heldur að útgerðin tæki að sér að greiða hann .
Enda er sjómannaafslátturinn í raun ekki annað en niðurgreiðsla skattgreiðenda á launakostnaði útgerðarinnar .
Björn Valur veit mætavel , eins og allir sjómenn , núverandi og fyrrverandi , að ítrekað hafa stjórnvöld reynt að koma því til leiðar að sú leið sem hann leggur til yrði farin , en útgerðin hefur jafnharðan þvertekið fyrir að svo yrði .
Það sama hefur gerst nú .
Hvað gerir Björn Valur þá ? 