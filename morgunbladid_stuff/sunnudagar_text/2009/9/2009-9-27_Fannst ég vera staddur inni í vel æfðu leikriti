LÖGREGLAN hóf síðdegis í gær rannsókn á eldsvoðanum í Höfða á föstudag .
Enn liggur því ekkert fyrir um tildrög brunans , þó kunnugir telji margt benda til þess að kviknað hafi í út frá rafmagni .
Eldurinn kviknaði í millilofti sem skilur á milli rishæðar og háalofts hússins og þegar eldsins varð vart hringdu fjölmargir í Neyðarlínuna .
Hafa spurningar vaknað um hvort öryggisbúnaður í húsinu hafi ekki virkað .
" Reykskynjarar í kjallara og á fyrstu og annarri hæð glumdu en ég þekki ekki hvort slíkir brunaboðar voru á háalofti , " segir Jón Viðar Matthíasson , slökkviliðsstjóri slökkviliðs höfuðborgarsvæðisins .
Nærri 100 slökkviliðsmenn tóku þátt í baráttunni við eldinn í Höfða en um klukkustund tók að ráða niðurlögum hans .
Átta slökkviliðsmenn höfðu svo varðstöðu við húsið í fyrrinótt .
Öllum verðmætum úr Höfða tókst að bjarga , en að dreif fjölda fólks sem bar út húsgögn , listaverk og annað slíkt .
" Þetta gekk ótrúlega vel og fumlaust fyrir sig .
Mér fannst ég nánast vera staddur inni í vel æfðu leikriti , svo fumlaust gekk það fyrir sig þegar borgarfulltrúar og aðrir báru út húsmuni .
Fólk tók sófasett á bakið sem ekkert væri .
Ég vona líka að hann langafi minn verði þakklátur fyrir hvernig til tókst með slökkvistarfið , Matthías Einarsson læknir , sem þarna bjó með fjölskyldu sinni árið 1924 , " segir slökkviliðsstjóri .
sbs@mbl.is 