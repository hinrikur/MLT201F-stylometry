Kristín Eiríksdóttir fæddist 15. mars 1916 á Hesteyri við Ísafjarðardjúp og ólst þar upp .
Hún lést 4. september sl. Útför Kristínar fór fram 18. september frá Dómkirkjunni í Reykjavík .
Við fráfall Kristínar Eiríksdóttur verða skilin endanleg .
Í nokkur ár hafði hún vissulega verið fjarlæg okkur sem þekktum hana .
En nú er kveðjustundin runnin upp og þá er gott að geta yljað sér við góðar minningar .
Ég var í hópi þeirra fjölmörgu ættingja Bjarna sem ávallt áttu öruggt athvarf á heimili þeirra Kristínar .
Þar var oft þröngt setinn bekkurinn en hjartarýmið var alltaf nóg og veitt af rausn .
Þar áttu margir góðar stundir .
Milli Bjarna og hinna fjölmörgu systkina hans voru náin tengsl , ekki síst milli Þorbjargar móður minnar og Bjarna en hún var næst honum í aldri .
Miklir kærleikar voru með fjölskyldunum og þau fjögur , mamma og pabbi , Kristín og Bjarni ferðuðust mikið saman , jafnt innanlands sem utan .
Þessa vináttu eignaðist ég líka .
Og milli okkar Kristínar myndaðist djúp vinátta þar sem ég var aðeins þiggjandinn .
Í öllum skilningi var hún veitandinn .
Þar var ég í hópi fjölmargra enda ræktarsemi hennar við brugðið .
Kristín var falleg kona , sérlega vel eygð , nokkuð hávaxin , þéttvaxin og bar með sér mikla reisn .
Hún var ákaflega háttvís í allri framgöngu en um leið hlý og þegar við átti gamansöm .
Hún klæddi sig alla tíð einstaklega fallega .
Hún unni því sem fallegt var , var í eðli sínu mikill fagurkeri .
Heimili hennar bar því vitni .
Kristín var trú gildum sinnar kynslóðar .
Hún helgaði líf sitt heimilinu og umhyggjan fyrir Bjarna varð með árunum öllu öðru yfirsterkari .
Hún dáði hann mjög , bar hann í raun á höndum sér , og fráfall hans varð henni mikið áfall .
Hún minntist nokkrum sinnum á það við mig hve hún saknaði hans .
Hann fór alltof snemma , sagði hún .
Líf þeirra hafði verið gott .
Þau gátu hlegið svo mikið , sagði Kristín dóttir þeirra mér einu sinni þegar hún sagði mér frá lífi foreldra sinna .
Kristín trúði því staðfastlega að síðar hitti hún Bjarna sinn á grænum grundum .
Megi henni verða að ósk sinni .
Sá sem eftir lifir deyr þeim sem deyr en hinn dáni lifir í hjarta og minni manna er hans sakna .
Þeir eru himnarnir honum yfir .
( Hannes Pétursson .
) Kristín Eiríksdóttir lifir í minningum okkar sem sakna vinar í stað .
Faðir minn , Jón Einarsson , þakkar samfylgd sem varði í 65 ár og aldrei bar skugga á .
Gleðistundirnar voru margar .
Og í mínum huga er mér virðing og þakklæti efst í huga á þessari kveðjustund , innilegt þakklæti .
Örlögin spinna sinn vef á ýmsan hátt og víst er að enginn ræður sínum næturstað .
Þær dætur Eiríks Benjamínssonar og Elísabetar Halldórsdóttur frá Hesteyri voru þrjár .
Jóhanna , sú yngsta , lést tvítug að aldri , en Martha , þeirra elst , lifði Kristínu systur sína í nokkrar klukkustundir .
Báðar náðu þær mjög háum aldri .
Þær systur voru um margt ólíkar .
En svo fór að þær fylgjast að nú síðasta spölinn fallegu systurnar tvær frá Hesteyri .
Öllum ástvinum votta ég samúð mína .
Margrét Jónsdóttir .
Nú eru kaflaskil í langri vináttu tveggja fjölskyldna , þegar Kristín Eiríksdóttir er fallin frá .
Upphafið má rekja langt aftur , allt til þess er Bjarni Vilhjálmsson , seinna eiginmaður Kristínar , og Ragna Jónsdóttir , móðir okkar systkina , sem unglingar frá Norðfirði settust á skólabekk fyrir um það bil áttatíu árum í Menntaskólanum á Akureyri .
Þar fyrir var Ragnar Jóhannesson , faðir okkar .
Vináttuböndin styrktust enn frekar þegar Kristín kom til sögunnar , og þetta unga fólk hófst handa við að stofna heimili sín í Reykjavík í byrjun seinna stríðs .
Mikill samgangur var milli fjölskyldnanna tveggja sem ekki minnkaði að ráði þó svo að foreldrar okkar flyttust tímabundið upp á Akranes .
Það þótti alltaf sjálfsagt að líta inn hjá þeim Bjarna og Kristínu í Lönguhlíðinni og svo seinna meir í Grænuhlíðinni .
Þegar um hægðist í lífsbaráttunni tók við önnur barátta en það var baráttan við spilaborðið .
Þetta fólk , sérstaklega þau Bjarni og Ragna , höfðu undur gaman af því að spila brids við öll hugsanleg tækifæri .
Kristín var ekki með frá byrjun , hún byrjaði frekar fullorðin að spila , sennilega af því að það vantaði oft fjórða mann en náði því að verða slyngur bridsspilari með aldrinum , sem Rögnu þótti alltaf aðdáunarvert .
Kristín var ákaflega traust og glaðlynd , sýndi okkur börnum og barnabörnum Rögnu og Ragnars alltaf mikinn áhuga svo við áttum í henni góðan félaga .
Vinátta Kristínar og mömmu varð dýpri og einlægari með árunum og eftir að báðar voru orðnar ekkjur hittust þær oftar og náðu þeim trúnaðartóni sem þeim gafst kannski ekki tími til í baslinu framan af .
Kristínar verður minnst í okkar fjölskyldu sem hjartahlýrrar , alúðlegrar og góðrar konu .
Hin forna vinátta fjórmenninganna mun lifa áfram sem virðing og hlýhugur milli fjölskyldnanna tveggja .
Við sendum afkomendum þeirra Kristínar og Bjarna samúðarkveðjur okkar .
Guðrún Ragnarsdóttir .
Ragnar Ragnarsson .
Leiðrétting 22. september - Seinni - seinna Í minningargrein um Kristínu Eiríksdóttur sem birtist í Morgunblaðinu sl. sunnudag eftir Guðrúnu Ragnarsdóttur og Ragnar Ragnarsson urðu þau mistök í vinnslu blaðsins að orðinu seinna var breytt í seinni .
Breytti þetta verulega frásögn höfundanna .
Við birtum hér fremsta hluta greinarinnar og biðjum aðstandendur , höfunda og lesendur velvirðingar á mistökunum : Nú eru kaflaskil í langri vináttu tveggja fjölskyldna , nú þegar Kristín Eiríksdóttir er fallin frá .
Upphafið má rekja langt aftur , allt til þess er Bjarni Vilhjálmsson seinna eiginmaður Kristínar og Ragna Jónsdóttir móðir okkar systkina , sem unglingar frá Norðfirði settust á skólabekk fyrir um það bil áttatíu árum í Menntaskólanum á Akureyri .
