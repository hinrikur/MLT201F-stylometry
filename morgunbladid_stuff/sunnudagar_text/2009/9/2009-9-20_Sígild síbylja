SÍGILD tónlist er auðvitað góðra gjalda verð og ekki slæmt útvarpsefni .
Ég velti því hins vegar fyrir mér hvort hún sé ekki of fyrirferðarmikil í dagskrá rásar 1 hjá ríkisútvarpinu miðað við áhuga hlustenda og hlustun almennt .
Ég tók til þess á fimmtudaginn að eftir hádegi voru hvorki fleiri né færri en fimm dagskráratriði um sígilda tónlist , sem hljómaði svo alla nóttina , þegar dagskránni sleppti .
Þarna var þátturinn Á tónsviðinu : Miðaldatónlist , sem stóð í tæpa klukkustund , síðan Gullmolar úr safninu , hljóðritun af tónleikum í Salnum í Kópavogi , sem tók tæpan hálftíma í flutningi , þriðji þátturinn var Hlaupanótan , sem stóð í þrjá stundarfjórðunga , en þar hljómuðu m.a. píanósónötur Hydn og sá fjórði var frá sumartónleikum evrópskra útvarpsstöðva og stóð í tvo og hálfan tíma .
Síðast á kvölddagskránni fyrir fréttir var svo endurtekinn þátturinn : Bak við stjörnurnar : Um stríðssónötur Henry Purcell og stóð hann hátt í klukkustund .
Eins og sjá má af þessari upptalningu var vel gefið á klassísku jötuna hjá ríkisútvarpinu þennan dag .
Spurning hinsvegar hversu margir hlustendur röðuðu sér á jötuna .
Freysteinn Jóhannsson 