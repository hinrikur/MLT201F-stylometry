Jónína Sigrún Sigurbergsdóttir fæddist á Hvammi í Fáskrúðsfirði 7. mars 1918 .
Hún lést á Hrafnistu í Reykjavík 8. september 2009 .
Hún var dóttir hjónanna Sigurbergs Þorbergssonar , f. á Torfastöðum í Fljótshlíð 29. apríl 1875 , d. 5. apríl 1955 og Guðrúnar Jónsdóttur , f. í Reynissókn í V.-Skaft , 13. ágúst 1877 , d. 30. september 1953 .
Þau skildu .
Jónína Sigrún var yngst þriggja systra , en eldri systur hennar voru Símonía Sigurbergsdóttir f. 2. desember 1906 , d. 25 janúar 1998 , maki Ásgeir Jónsson , f. 7. október 1899 , d. 16. ágúst 1985 , þau áttu einn son , og Þorbjörg Sigríður Sigurbergsdóttir f. 18. apríl 1916 , d. 27. júní 1991 , maki Gunnar H. Ólafsson f. 13. september 1915 , d. 23 apríl 1959 , þau áttu tvær dætur og einn son .
Útför Jónínu Sigrúnar fór fram í kyrrþey .
Andlát Jónínu Sigrúnar eða Jónu frænku eins og ég kallaði hana alltaf , kom ekki á óvart .
Hún var 91 árs gömul og hafði átt við vanheilsu að stríða undanfarið .
Mig langar að minnast yndislegu frænku minnar í nokkrum orðum .
Þegar ég vissi að Jóna frænka hefði kvatt þennan heim þá fór ég að hugsa um hversu stóran þátt hún átti í mínum bernskuminningum .
Jóna frænka var yngsta systir móðurömmu minnar Þorbjargar Sigríðar .
Þar sem móðuramma mín átti við langvarandi veikindi að stríða þá tók Jóna frænka að sér það hlutverk að hugsa um heimilið og börnin hennar þegar hún var veik .
Það má segja að móðir mín Þórunn hafi litið á hana sem aðra móður .
Jóna frænka átti engin börn sjálf en hún tók miklu ástfóstri við börn systra sinna .
Þegar móðir mín eignaðist síðan sjálf heimili og börn þá sýndi hún því mikinn áhuga og hjálpaði henni mjög mikið .
Oft fékk ég að heyra söguna af því þegar móðir mín og Jóna frænka í sameiningu böðuðu mig í fyrsta skiptið , báðar jafn klaufalegar og óvanar ungbörnum .
Þegar barnið var látið í vatnið gargaði það af öllum kröftum og urðu þær skelfingu lostnar .
Hún hló alltaf jafn mikið þegar hún rifjaði þetta upp .
Þegar ég varð stálpuð fékk ég stundum að gista hjá Jónu frænku í litlu íbúðinni hennar á Ásvallagötunni .
Heimilið hennar var bæði fallegt og hlýlegt , það var sérstaklega notalegt að kúra í sófanum hennar á kvöldin með kakóbolla og spjalla við hana .
Við Jóna frænka höfðum sameiginlegan áhuga á tónlist og hún kenndi mér að njóta tónlistar þar sem eingöngu var spilað á píanó , en ég kenndi henni að njóta ABBA .
Þegar ég eignaðist mitt eigið heimili og stofnaði fjölskyldu vildi hún allt fyrir okkur gera og gaf okkur ýmislegt til heimilisins .
Vænst þótti mér um þegar hún gaf mér sængurver á ungbarnasæng þegar ég eignaðist fyrsta barnið mitt .
Hún hafði saumað það þegar hún var við nám í Húsmæðraskóla Reykjavíkur .
Hún hafði saumað stafina sína JS í sængurverið og ætlað það sínu eigin barni sem hún aldrei eignaðist .
Það snerti mig djúpt að þiggja það , því þegar hún gaf mér það var hún hikandi því sængurverið var merkt henni .
Þetta er ein af fallegustu gjöfum sem ég hef fengið því þetta sængurver var henni minning um barnið sem hún eflaust ætlaði sér að eignast og ég var snortin að hún skildi gefa mér það .
Jóna frænka hefði orðið mjög góð móðir því hún hafði svo mikið að gefa öðrum .
Hún var hjálpfús , heiðarleg og góð manneskja .
Ég met það mikils hversu vel hún hefur reynst fjölskyldunni allri með sinni góðu lund og jafnaðargeði .
Aldrei sá ég hana öðruvísi en sátta og glaða með sitt .
Ég kveð þessa ljúfu frænku mína með kærleika og þakklæti .
Guð blessi Jónu frænku .
Sigrún Hrafnsdóttir .
