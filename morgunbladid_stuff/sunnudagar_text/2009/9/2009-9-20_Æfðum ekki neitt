Eftir Arnar Eggert Thoroddsen arnart@mbl.is ÞAÐ var hart tekist á í poppfræðunum í úrslitaþætti Popppunkts á föstudaginn en þá háðu Jeff Who ? og Ljótu hálfvitarnir hildi mikla og það í beinni útsendingu .
Þekkingin flóði beinlínis úr keppendum en svo fór að Hálfvitar höfðu sigur , lögðu Jeffara með 46 stigum gegn 37 .
Ljótu hálfvitarnir lögðu Sprengjuhöllina í fyrstu umferð , þá Reykjavík ! og loks Sigur Rós .
Blaðamaður sló á þráðinn til Guðmundar Svafarssonar , skeggbragans í liðinu , seint á föstudagskvöldi og fyrsta spurningin var eðlilega hvort menn væru ekki hreinlega dottnir í það .
" Það er verið að vinna í því , " svaraði Guðmundur kankvís .
" Og það hörðum höndum .
Það er mikil gleði hjá Hálfvitum , jörfagleði og rogastans .
" Bjargvætturinn Gylfi Guðmundur þakkar Gylfa Ægissyni að þeir skyldu ná alla leið , en Gylfi var leynigestur þáttarins og gátu Hálfvitar upp á honum eftir langvinna giskkeppni .
Komust þeir þá í gír en Guðmundur segir keppnina hafa verið tvísýna enda virtust bæði lið geta svarað spurningum að vild eða svo gott sem .
" Ég held að þetta hafi verið í fyrsta skipti sem við höfum lent undir í keppninni t.d. Við æfðum ekki neitt annars , utan lag Jeff Who ? , " Barfly " , sem við reyndum að spila með takmörkuðum árangri .
" Guðmundur segir að ekki hafi verið valið sérstaklega í liðið , þetta hafi hins vegar verið spurning um hver ætti að vera með Eggerti í liði , en Eggert Hilmarsson , einn liðsmanna , sýndi af sér fádæma poppvit og komst næst því að slá sjálfan KGB , Kristin Gunnar Blöndal , út í þeim efnum .
" Það vildi enginn annar af okkur fara í keppnina , " viðurkennir Guðmundur .
" Ég og Ármann vorum tilneyddir , það voru svo margir erlendis eða þá fyrir norðan .
En ég er sáttur .
Og eiginlega pínu hissa yfir því að hafa unnið en ...
svona er þetta .
Aðallega var þetta skemmtilegt og sem sjónvarpsefni er þetta hið besta mál .
" 