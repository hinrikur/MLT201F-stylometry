Smjörsýra skýtur upp kollinum í heimi fíkniefna af og til og stundum er efnið nefnt í tengslum við nauðganir .
Fórnarlambið missir þá rænu og man ekkert eftir atburðum daginn eftir .
Núna tíðkast að sækja smjörsýruvímuna í efni , sem fást í apótekum , málningarvöruverslunum og á bensínstöðvum .
Hreinsi- og leysiefni eru drukkin , eða þá að sá sem sækist eftir vímunni tyggur klúta , sem ætlaðir eru til að þrífa naglalakk .
Allt til að komast í vímu .
Eftir Ragnhildi Sverrisdóttur rsv@mbl.is Það er ekkert mál að nálgast smjörsýru .
Að vísu er efnið ekki í því formi en það efni sem fæst úti um allt breytist í smjörsýru í líkamanum .
Þetta er ódýrt og hægt að nálgast það hvenær sem maður vill , hvar sem er .
Ég var orðinn mjög háður þessu en fráhvörfin voru skelfileg .
" Viðmælandinn , maður á þrítugsaldri , notaði smjörsýru árum saman .
Hann segir að smjörsýran sé algeng á klúbbum víða í útlöndum .
" Ef maður fer á skemmtistað í London eða New York og ætlar að kaupa e-pillu , þá er smjörsýran gjarnan boðin í staðinn .
" Hann segir marga verða háða efninu og þekkir sjálfur mörg dæmi þess .
" Það er ekkert ólöglegt við efnið GBL .
Það er til dæmis í alls konar hreinsiefnum .
Það er ekki fyrr en maður innbyrðir það sem það breytist í GHB , eða smjörsýru .
Það eina sem þarf að gera er að blanda GBL út í vatn og drekka það , þá er maður kominn í smjörsýru-vímu .
" Apótek og bensínstöðvar Hann segir neytendur fljóta að finna út , hvar hægt sé að nálgast vörur með GBL .
Þær séu í apótekum , í málningarvöruverslunum og á bensínstöðvum , svo dæmi séu tekin .
Svo hafi hann líka heyrt af neytendum , sem blandi saman tveimur efnum , til að fá GBL og það umbreytist svo aftur í smjörsýru í líkamanum .
Það sé samt algjör óþarfi að standa í einhverju blandi , það sé ekkert mál að nálgast GBL án þess .
" Til skamms tíma voru seldar hér 500 lítra tunnur af einhverju gólfhreinsiefni , sem innihélt GBL .
Það dugar heldur betur í vímu .
Þetta eru allt löglegar vörur og fást úti um allt .
Þú getur til dæmis keypt þér efni sem er ætlað til að hreinsa felgur á bílum .
Af hverju ættirðu ekki að fá það afgreitt ? Þetta er lögleg vara .
" Og möguleikarnir eru margir .
" Ég fann einu sinni í búð 500 millilítra brúsa af einhverju hreinsiefni .
Hann kostaði ekki nema um þúsund krónur .
Það voru góð kaup því ég þurfti ekki nema 3-4 millilítra í hvert skipti sem ég tók efnið inn .
" 500 millilítrar endast þó ekkert sérstaklega lengi .
" Þegar maður tekur þetta þá þarf að halda vímunni við .
Ég vaknaði á 2-3 tíma fresti til að fá meira .
" Tyggja klútana Efnið er ekki alltaf í fljótandi formi .
" Ég veit að í apótekum er hægt að fá klúta til að fjarlægja naglalakk .
Í þeim er GBL en að vísu líka einhver frostvari .
Það er ekkert mál að losna við það efni , maður leggur bara klútana í bleyti í vatnsglas og bíður aðeins .
Þá gufar þessi frostvari upp .
Og svo drekkur maður vatnið , sem er fullt af GBL og þar með fær maður smjörsýru í líkamann .
" Sumir hafa ekki fyrir að leggja klútana í bleyti , heldur tyggja þá .
" Ég veit ekki hvort það hefur haft afgerandi áhrif en ég þekki náunga sem er inni á geðdeild eftir svona neyslu .
Ég get ekki ímyndað mér að hann sé á leiðinni þaðan út í bráð , hann er svo illa farinn .
Hann var að vísu líka í kannabisefnum en notaði þetta með .
Þá losnaði hann við ofsóknarbrjálæðið sem fylgir mikilli kannabisneyslu og gat reykt áfram í rólegheitum .
Svo fóru fráhvarfseinkennin alveg með hann , þau fóru með geðheilsuna , held ég .
" Hann segir mjög marga sækja í smjörsýruvímu .
" Þetta er algengt , já .
Alla vega hjá þeim hópi sem er alltaf að velta fyrir sér nýju dópi , pæla í hvað er nýjast í klúbbasenunni , prófa alls konar jaðardóp .
Það er nokkuð stór hópur .
Þetta er margfalt útbreiddara núna en fyrir nokkrum árum , núna eru miklu fleiri dottnir í þetta .
Smjörsýran hefur að vísu alltaf verið nokkuð vinsæl , en ég held að neytendur hafi aldrei verið fleiri en núna .
" Skammtarnir stækka Hann segir að víman fari eftir skammtastærðinni .
" Fyrst þegar ég prófaði þetta fékk ég mér lítinn skammt .
Mér leið eins og ég hefði fengið mér 2-3 bjóra , varð allur léttari og átti auðveldara með að umgagnast fólk .
Það var þess vegna sem ég byrjaði á þessu , af því að ég sannfærði sjálfan mig um að ég þyrfti vímu til að auðvelda samskipti við annað fólk .
Ég byrjaði vegna þess að ég var ekkert hrifinn af að drekka .
Þarna gat ég látið áfengið eiga sig , en fékk samt væga vímu .
Hún var væg , alla vega fyrstu 2 skiptin .
Og góð .
Ég var alltaf að leita að þessari vímu fyrstu tveggja skiptanna , en náði henni aldrei aftur .
En svo byggist þolið fljótt upp og skammtarnir þurfa að stækka , nánast daglega .
En ef maður tekur of mikið getur maður hreinlega dottið út .
Ég hef meira að segja lent í því að sofna í miðri setningu .
Stundum hef ég rankað við mér og ekkert munað hvað hefur gerst síðustu klukkustundirnar .
" Lyf nauðgara Vegna þessarar virkni eru mörg dæmi þess að nauðgarar blandi smjörsýru í drykki kvenna á skemmtistöðum .
Þær finna þá til skyndilegra áhrifa og vita næst af sér mörgum klukkustundum síðar og muna ekkert hvað hefur gerst .
Viðmælandinn tekur undir að vafalaust sé lítið mál að nota smjörsýruna á þennan hátt , " því maður man ekkert hvað gerist " .
Hann fór sjálfviljugur í meðferð fyrir nokkru .
" Fráhvörfin eftir margra vikna eða mánaða neyslu voru hrikaleg .
Ég hafði ekki getað sofið dúr í sjö daga þegar ég var fluttur á sjúkrahús og þar var ég hreinlega svæfður eins og ég væri að fara í skurðaðgerð og látinn sofa í tvo sólarhringa , með næringu í æð .
Ég var algjörlega búinn að vera .
Ofskynjanirnar eru líka skelfilegar .
Þessi fráhvörf voru brútal , ég hef aldrei kynnst öðru eins .
Í meðferðinni þekktu menn þetta vel , þeir segja að þessi fráhvörf séu sambærileg við fráhvörf eftir mikla og langvarandi áfengisneyslu .
" Sex ár farin Hann segir að smjörsýran hafi tekið sex ár af lífi sínu .
" Ég notaði þetta efni fyrst og fremst og það fór verst með mig .
Fyrst gat ég unnið með neyslunni , en svo hætti ég því .
Ég gerði ekkert annað , en stundum leið samt langur tími þar sem ég notaði þetta ekkert .
Svo versnaði þetta smám saman , þar til ég fór loks sjálfur í meðferð .
Ég varð að losna úr þessum vítahring , ég gat ekki unnið og gat ekki lært .
Undir lokin gat ég ekkert gert , nema notað þetta .
" Hann segir að fólk hafi alltaf einhver ráð með að komast í vímu ef það ætli sér það .
" Það er ekkert mál að komast í smjörsýruvímu , því efnið er að finna úti um allt .
Kannski væri hægt að draga úr neyslunni með því að banna GBL í öllum þessum vörum , hreinsiefnum og snyrtivörum .
Þá væri aðgangurinn alla vega ekki svona auðveldur .
" Hvað er smjörsýra ? Smjörsýra ( gamma hydroxybutyrate eða " GHB " ) er sljóvgandi efni sem var í upphafi þróað sem svæfingarlyf .
Á 9. áratug síðustu aldar var GHB fáanlegt í heilsubúðum til dæmis í Bandaríkjunum og var það vinsælt meðal vaxtaræktarfólks .
Í dag hefur almenn sala þess verið bönnuð vegna aukaverkana en lyfið hefur meðal annars valdið öndunarstoppi sem leitt hefur til dauða .
GHB er einungis framleitt á löglegan hátt í Frakklandi ( " Gamma-OH " ) og Þýskalandi ( " Somsanit " ) en það er einnig framleitt ólöglega sem vímuefni .
GHB hefur verið ólöglega selt undir ýmsum nöfnum svo sem : 4-Hydroxybutyrate , Gamma Hydrate , Gamma Hydroxybutric Acid , Gamma Hydroxybutyrate Sodium , Gamma-OH , Oxybutyrate , Sodium Oxybate og Somatomax PM .
Gælunöfn fyrir GHB hjá almenningi eru til dæmis : Alcover , Cherry menth , Easy lay , Everclear , Fantasy , G , GBH , GHB , Georgia home boy , Great hormones at bedtime , Grievous bodily harm , G-riffick , Jolt , Lemons , Liquid E , Liquid Ecstasy , Liquid X , Organic Quaalude , Scoop , Soap , Salty water , Water og Zonked .
Efnið hefur einnig verið nefnt Rapedrug þar sem nauðgarar hafa sett það í vínglös hjá fórnarlömbum sínum .
GHB er notað til þess að komast í vímu en eftir á man einstaklingurinn lítið eða ekkert eftir því sem gerðist á meðan víman varði .
Önnur algeng áhrif af notkun GHB eru skert meðvitund , svimi , slappleiki , ógleði og uppköst .
Það hægir einnig á öndun og púlsi .
Stærri skammtur getur meðal annars valdið skjálfta , höfuðverk , mæði og öndunarstoppi .
Heimild : Vísindavefurinn .
Getur verið erfitt félagslegt vandamál " ÞETTA er ekki stórt vandamál í afeitruninni hjá okkur en þótt svo sé getur þetta verið erfitt félagslegt vandamál , líkt og sniffið , " segir Þórarinn Tyrfingsson , yfirlæknir á Vogi .
Þórarinn segir að smjörsýra eigi sér nokkuð langa sögu .
" Í eina tíð var efnið notað á líkamsræktarstöðvum , sem maður átti nú erfitt með að átta sig á , en einhverjir trúðu því að það stækkaði vöðva .
Smjörsýra hefur snögga , slævandi verkun og þess vegna hefur hún skotið upp kollinum í svokölluðum rave-partíum .
Þá tekur fólk þetta til að verka á móti örvandi lyfjum , ef það hefur tekið of mikið af þeim .
Smjörsýran hefur viljað loða við þann kúltúr , en svo hefur hún líka verið nefnd í tengslum við nauðganir .
" Eldra fólk og veikara Þórarinn segir að vel kunni að vera að hægt sé að fá smjörsýruáhrif með neyslu efna sem fáist í verslunum .
Á Vogi sé áfengisvandamálið hins vegar helsta viðfangsefnið , eins og fyrri daginn .
" Þar við bætast svo efni sem valda mikilli fíkn , eins og kannabis , amfetamín og kókaín .
Af og til skjóta ketamín og LSD upp kollinum en skipta minna máli .
Ég fæ ekki merkt að meira sé um smjörsýru en endranær .
Hins vegar er hópur skjólstæðinga okkar nokkuð öðruvísi samsettur núna en vant er , þetta er eldra fólk og veikara en verið hefur .
Ungu fólki hefur fækkað en í þeim hópi eru auðvitað flestir sem fást við alls konar fikt og gera tilraunir á sér .
" Þórarinn heldur að breytinguna á hópi skjólstæðinga megi rekja til efnahagsástandsins .
" Það er augljóst að fólk hefur minna fé á milli handanna .
Við þær aðstæður leitar það meira í áfengið því það hefur hreinlega ekki efni á að kaupa kókaín og önnur slík efni dýrum dómum .
Og þetta á sérstaklega við um yngra fólk , það getur ekki eytt í fíkniefni eins og áður fyrr og leitar því í ódýrari vímuefni .
" Þórarinn segist ekki vilja gera lítið úr smjörsýru eða neyslu á GBL sem breytist í smjörsýru í líkamanum .
" Sú neysla getur orðið mikið félagslegt vandamál .
Það á til dæmis við ef verið er að nýta sér ástand fólks sem er rænulaust eða rænulítið eftir slíka neyslu .
Það vandamál skilar sér hins vegar ekki í afeitruninni hér hjá okkur .
" Ekki ólöglegt : Ekki lögreglumál " Við höfum fengið ábendingar um eitthvað í þessa veru , til dæmis að seldir séu klútar með efnum sem veita einhvers konar vímueinkenni .
Slík mál eru hins vegar ekki þess eðlis að við tökum á þeim , enda er efnasamsetning í þessum vörum alls ekki ólögleg með neinum hætti og innflutningurinn því fyllilega heimill , " segir Karl Steinar Valsson , yfirmaður fíkniefnadeildar lögreglunnar á höfuðborgarsvæðinu .
Skaðlegt Karl Steinar segir fréttir af þessu tagi sýna hversu langt menn séu reiðubúnir að ganga og hversu hugmyndaríkir þeir séu , vilji þeir komast í vímu .
" Í sumum tilvikum skilar þessi tilraunastarfsemi engri vímu .
En óneitanlega getur skaðinn orðið mikill því oft eru menn að taka inn alls konar stórhættuleg aukaefni í þessu fikti .
" Karl Steinar segir sjaldgæft að lögreglan leggi hald á hreina smjörsýru .
" Stundum rekumst við á þetta en það er afskaplega sjaldan .
Okkur getur reyndar yfirsést , ef smjörsýra er í einhverju íláti , enda er hún eins og vatn .
Það er vissulega hægt að greina þetta efni en þá þarf að leita sérstaklega eftir því í sýnum og slíkar rannsóknir eru flóknar og dýrar .
Þar sem svo lítið hefur verið af smjörsýru í umferð hefur ekki verið talin ástæða til að leggja í slíkan kostnað .
Við heyrum einstaka sinnum ávæning af því að smjörsýra sé í umferð en hún er fjarri því að vera algengt vímuefni .
" Vökvi eða duft Smjörsýra er glær vökvi , lyktarlaus og því stundum tekin í misgripum fyrir vatn .
Af henni er hins vegar saltkeimur .
Stundum er smjörsýran í hvítu duftformi , en það er hins óalgengara en vökvaformið .
Líkaminn framleiðir smjörsýru í mjög litlu magni í eðlilegum efnaskiptum .
Á sumum netsíðum , sem mæla með neyslunni , er því haldið fram að efnið sé skaðlaust , af því að það finnist hvort sem er í líkamanum .
Þar er hins vegar um mjög lítið magn að ræða og alls ekki sambærilegt við að innbyrða stærri , verksmiðjuframleidda skammta .
Hreinsiefni Smjörsýra er víða erlendis framleidd ólöglega og seld á börum eða skemmtistöðum .
Í Bandaríkjunum kostar einn skammtur af efninu á slíkum stöðum á bilinu 5 til 25 dollara ( um 600-3.000 krónur ) .
Fyrir utan þá sem hreinsa sjálfir smjörsýru úr ýmsum vörum og selja , þá hafa neytendur ýmis ráð til að komast í vímu .
GBL , eða gamma-butyrolactone , er í alls konar hreingerningarvörum og leysiefnum , en þegar efnið er innbyrt breytir líkaminn því í smjörsýru .
GBL er löglegt , bæði hér á landi og annars staðar , en töluverð umræða hefur verið um það að undanförnu , m.a. á netsíðum um vímuefni , að rétt væri að banna það , vegna þess hversu algeng misnotkun þess er .
Erfitt er að greina nákvæmlega hversu mikil þessi misnotkun er .
GBL greinist til dæmis ekki , þegar gerð eru hefðbundin vímuefnapróf á einstaklingum .
Nauðgunarlyf Konur hafa kært nauðganir , þar sem augljóst er að þær hafa innbyrt einhver efni , sem ræna þær meðvitund og / eða gera þeim ókleift að muna nokkuð sem gerist .
Oft hefur svæfingarlyfið Rohypnol verið nefnt í þessu sambandi .
Framleiðandi þess hefur sett litarefni í lyfið , til að hægara sé að greina þegar því er blandað í drykki .
Smjörsýruna , sem hefur svipuð áhrif , er erfiðara að greina , þar sem hún er litarlaus .
