Höskuldur Stefánsson fæddist á Illugastöðum í Laxárdal í Engihlíðarhreppi , Austur-Húnavatnssýslu , og ólst þar upp .
Hann lést í Heilbrigðisstofnun Blönduóss sunnudaginn 30. ágúst sl. Útför Höskuldar var gerð frá Grafarvogskirkju í Reykjavík 11. september 2009. mbl.is / minningar Þá er hann Höskuldur föðurbróðir búinn að fá hvíldina .
Þegar við heilsuðum upp á hann í sumar sagði hann að nú væri bara eitt eftir , það að komast yfir um .
Hann kveður síðastur systkinanna frá Illugastöðum á Laxárdal .
Honum þótti afar vænt um dalinn sinn og þar fann hann sinn lífsförunaut , hana Valnýju , og svo samhent voru þau hjón að í okkar fjölskyldu voru þau yfirleitt nefnd í sömu setningu .
Höskuldur og fjölskylda komu á hverju sumri norður í sveitina .
Í þessum ferðum fór fjölskyldan ævinlega upp að Illugastöðum og dvaldi þar í tjaldi .
Þá bjó Höskuldur í Reykjavík og átti ekki bíl en það aftraði honum ekki frá að vitja æskustöðvanna árlega .
Við minnumst þess líka hvað það var spennandi að fá þau með dætrum sínum tveimur í heimsókn í sveitina þegar við vorum krakkar , það fylgdi þeim framandi blær .
Eftir að þau fluttu til Sauðárkróks byggði hann sumarbústað á Illugastöðum , bernskuheimili sínu á dalnum .
Þar var alltaf verið að dytta að , stækka og fegra , hann byggði skemmu , virkjaði lækinn og þegar hann varð þreyttur á vaðinu á ánni brúaði hann ána , lýsir þetta frænda vel .
Eftir að hann hætti að vinna dvöldust þau Valný yfirleitt mestallt sumarið á dalnum , þar var hann konungur í ríki sínu , þekkti hverja laut og þúfu og öll örnefni í Illugastaðalandi og víðar .
Þau hjón voru höfðingjar heim að sækja enda var þar gestkvæmt , borðin hlaðin góðgæti , þangað þótti öllum gott að koma og þar var ekki farið í manngreinarálit .
Í okkar fjölskyldu fylgdumst við ævinlega með því hvar sem við bjuggum á landinu hvort Höskuldur og Valný væru komin á dalinn því það var eins víst og koma farfuglanna .
Fátt var skemmtilegra en að fara upp á dal í góðu veðri og heimsækja þau , ekki fannst frænda neitt verra þegar við systur komum öslandi mýrarnar framan dalinn eða beint yfir fjall , var hann þá yfirleitt farinn að fylgjast með ferðum okkar sem faðir okkar hafði sagt honum af , og var þá ekki amalegt að göngu lokinni að setjast að veisluborði .
Höskuldur var mikill fjölskyldumaður og frændrækinn og fylgdist vel með sínu fólki .
Hann var mikill verkmaður , og gekk til allra verka af sérstakri alúð og snyrtimennsku .
Það var alltaf mjög hlýtt á milli þeirra bræðra , Höskuldar og Garðars föður okkar , þótt ólíkir væru .
Þegar móðir okkar var að enda sitt æviskeið , veik á Heilbrigðisstofnun Blönduóss , var Höskuldur kominn þangað til dvalar og fylgdist hann þá ævinlega vel með líðan mágkonu sinnar .
Þar urðum við vitni að ekki bara ævilangri vináttu og væntumþykju , heldur einnig svo mikilli gagnkvæmri virðingu að eftirminnilegt er .
Það var sárt að sjá þennan stóra og sterka mann missa kraft sinn og dugnað og verða öðrum háður en Höskuldur tók þessum síðasta kafla lífs síns með reisn og æðruleysi og heyrðist ekki kvarta .
Við minnumst Höskuldar frænda sem afar heilsteypts manns af kynslóð sem nú er að hverfa , maður sem lifði í sátt og kveður þetta jarðlíf sáttur .
Blessuð sé minning hans .
Valnýju , dætrunum og afkomendum þeirra vottum við okkar innilegustu samúð .
Stefanía og Þorbjörg Garðarsdætur .
Það var um sumarið 1979 að ég kynntist Höskuldi fyrst .
Ég og þáverandi unnusta mín ( seinna konan mín ) vorum að koma norður í Laxárdalinn , þar sem Höskuldur fæddist , en einmitt þar höfðu þau hjónin byggt sér myndarlegan sumarbústað .
Höskuldi þótti mjög vænt um þennan stað , og eyddi hann öllum þeim stundum sem hann gat komið við þarna á dalnum .
Bústaðinn hafði hann byggt stutt frá sínu gamla ættaróðali , Illugastöðum , sem voru orðnir rústir einar .
Þarna kynntist ég sem sagt Höskuldi fyrst og ég gleymi því ekki , að viðmót hans og Valnýjar konu hans var einstaklega hlýlegt og gott .
Okkur Höskuldi varð vel til vina , og ætíð var hann hjálplegur þegar á þurfti að halda .
Seinna , eftir að ég hafði gifst ömmubarni þeirra hjóna , henni Huldu Valnýju , ákváðum við að flytja norður á Sauðárkrók , en einmitt þar bjuggu þau Höskuldur og Valný .
Öll þau ár sem ég umgekkst Höskuld var hann alltaf hinn sanni vinur , skipti aldrei skapi , alltaf sami öðlingurinn .
Seinna meir , eftir að við hjónin skildum , hélt vináttan áfram , alltaf tekið á móti mér með góða skapinu , og alltaf velkominn að heimsækja þau hjónin , líka eftir að þau fluttu suður til Reykjavíkur , þar sem þau bjuggu í Bláhömrunum .
Eftir að þau fluttu norður á Blönduós rofnaði sambandið , en minningin í hjarta mínu lifir um góðan mann .
Ég mun ávallt minnast Höskuldar með þakklæti fyrir að hafa fengið að kynnast honum sem hlýjum og góðum vini .
Ég kveð þig núna kæri vinur , með trega og söknuði .
Jónas Jakobsson .
Látinn er í hárri elli sómamaðurinn Höskuldur Stefánsson , verkstjóri sútunarverksmiðjunnar Loðskinns hf. á Sauðarkróki .
Leiðir okkar lágu saman um miðjan áttunda áratug síðustu aldar er ég tók að mér framkvæmdastjórastarf fyrir fyrirtækið og störfuðum við þar saman í 10 ár eða fram á mitt árið 1985 .
Á ég honum skuld að gjalda fyrir alla hans elskusemi í minn garð , umburðarlyndi og hvatningu .
Þegar síldin hvarf og verðfall varð á mörkuðum fyrir íslenskt sjávarfang um og upp úr árinu 1967 skall á krepputíð með skertum lífskjörum og atvinnuleysi .
Um skeið leit út fyrir að ekki yrði unnt að reisa hag landsmanna við og fluttist fólk unnvörpum úr landi , einkum til Svíþjóðar og Ástralíu .
Stjórnvöld gripu hins vegar til ýmissa aðgerða til að blása lífi í atvinnuvegi landsmanna .
Var m.a. settur á laggirnar sérstakur sjóður , Atvinnujöfnunarsjóður , til að styðja við ný fyrirtæki og nýjungar í framleiðslu og þjónustu .
Þrír athafnamenn , Pálmi Jónsson í Hagkaup , Tom Holton í Hildu og Björgvin Ólafsson , fengu þá hugmynd að reisa sútunarverksmiðju á Sauðárkóki er vinna skyldi skrautgærur til sölu í Bandaríkjunum .
Fengu þeir fyrirgreiðslu hjá Atvinnujöfnunarsjóði til að byggja tæplega 2.000 fermetra verksmiðjuhús og vélar til framleiðslunnar .
Vélarnar voru keyptar af Sveini Valfells iðnrekanda , sem um árabil hafði rekið sútunarverksmiðju í Brautarholti 26 í Reykjavík .
Þar hafði Höskuldur starfað sem verkstjóri og fylgdi hann með vélunum norður á Sauðárkrók .
Þar hófst framleiðsla í október 1970 og var fyrsti framkvæmdastjórinn Þráinn Þorvaldsson .
Það var mikið happ fyrir Loðskinn hf. að Höskuldur og Valný kona hans skyldu reiðubúin að taka sig upp og flytjast búferlum til Sauðárkróks og vinna að framgangi fyrirtækisins .
Í rekstri þess skiptust á skin og skúrir , en Höskuldur var alltaf sem klettur í hafi sem hvergi haggaðist , hvernig sem áraði hjá fyrirtækinu .
Enda var maðurinn sjálfur sem klettur , hár og þrekinn og rammur að afli og afar kappsamur við alla vinnu .
Hann var enginn hávaðamaður í verkstjórn , ljúfur og laginn við mannskapinn og hæfilega ýtinn og sýndi mönnum sínum gott fordæmi með því að geta leyst öll störf betur og skjótar af hendi en nokkur þeirra gat , jafnvel mun yngri menn .
Hann var okkur öllum góð fyrirmynd í lífi og starfi .
Komið er að leiðarlokum .
Það var heiður og ánægja að fá að kynnast Höskuldi Stefánssyni og eiga með honum nokkra samleið .
Ég sendi Valnýju , dætrum hans og öðru skyldfólki innilegar samúðarkveðjur .
Blessuð sé minning þessa sómamanns .
Jón Ásbergsson .
Nú er heiðursmaðurinn Höskuldur allur .
Kynni okkar hjóna við Höskuld og Valnýju tengdust sútunarverksmiðjunni Loðskinni á Sauðárkróki .
Þegar Pálmi í Hagkaup ákvað að setja á stofn sútunarverksmiðju á Sauðárkróki árið 1969 var ég ráðinn framkvæmdastjóri , nýútskrifaður viðskiptafræðingur .
Sútunarverkmiðja , sem staðsett var í Brautarholti , var keypt af iðnrekandanum Sveini Valfells og tækin flutt til Sauðárkróks .
Mér er það minnisstætt , þegar ég kom fyrst í verksmiðjuna í Brautarholti , að þar var heldur drungalegt um að litast .
Ég leitaði eftir starfsmanninum , sem þar átti að vera .
Fram úr dimmunni kom afar hæglátur , sterklega vaxinn , myndarlegur maður , sem heilsaði með þéttu handtaki og strax við fyrstu kynni geislaði af trausti .
Höskuldur og annar starfsmaður verksmiðjunnar ákváðu svo að flytja til Sauðárkróks , þegar verksmiðjan var flutt árið 1970 .
Það var mikill fengur fyrir ungan mann , sem ekkert kunni í sútun , að hafa Höskuld sér við hlið , ekki aðeins vegna sútunarfræðanna heldur líka vegna traustleika og áreiðanleika hans í öllum störfum .
Segja má , að Höskuldur hafi haft sútunarþekkinguna í blóðinu .
Sú saga gekk í verksmiðjunni , að Höskuldur hefði ekki notað mælitæki til þess að mæla styrkleika sútunarvökvans , heldur bragðað á honum .
Ekki veit ég hvort það er rétt en gæðin á framleiðsluvörunni voru til fyrirmyndar .
Valný starfaði einnig í verksmiðjunni og hafði frumkvæði að því að sauma mottur úr gærum , sem voru gallaðar .
Þetta leiddi til stofnunar saumastofu því motturnar seldust vel í ferðamannaverslunum í Reykjavík .
Samstarf okkar við Höskuld og þau hjónin í þau tvö ár , sem við Elín störfuðum við fyrirtækið , var afar farsælt .
Síðan höfðum við samband oft um jól og komum stundum við hjá þeim , þegar við áttum leið um Blönduós , eftir að þau hjónin fóru á hjúkrunarheimilið .
Við fengum alltaf afar hlýjar móttökur .
Við komum síðast við hjá Höskuldi í ágúst sl. Nú brá svo við , að hann þekkti okkur ekki , og jú eitthvað hafði hann heyrt um sútunarverksmiðjuna á Sauðárkróki .
Umræðuefnið var ekki fjölbreytt og eingöngu á annan veginn .
Á veggnum við rúmið hékk mynd af sumarbústaðnum þeirra á fæðingarstað hans á Illugastöðum .
Við rifjuðum upp heimsókn okkar til þeirra hjóna á Illugastaði fyrir mörgum árum .
Þá var minnið ekki lengur hindrun og bros færðist yfir andlit hans .
Höskuldur taldi upp öll kennileiti á myndinni án hiks .
Við tókum utan um hann og kvöddumst .
" Þið eruð afar kumpánlegt fólk , " voru síðustu orðin , sem okkur fóru á milli .
Við Elín þökkum Höskuldi fyrir afar góð kynni og biðjum Guð um að blessa minningu góðs drengs .
Þráinn Þorvaldsson .
