Eftir Freystein Jóhannsson freysteinn@mbl.is Það má líklega segja að það sé sérkennilegt að alast upp á safni en ég þekkti auðvitað ekki annað og fannst ekkert eðlilegra , segir Sigrún .
Það var kannski helzt að þegar ég byrjaði í skóla þá fannst mér svolítið skítt að vera ekki með eðlilegra heimilisfang , ekkert götuheiti , ekkert húsnúmer heldur bara Þjóðminjasafninu Reykjavík Íslandi .
1950 var bygging nýs húss fyrir Þjóðminjasafn Íslands komin svo langt að hægt var að hefja flutning gripa inn í húsið .
Það sama ár varð faðir minn , Kristján Eldjárn , þjóðminjavörður og fjölskyldan flutti inn með forngripunum .
Þá var Ólöf systir mín 3 ára og Þórarinn 1 árs .
Fyrsti salur safnsins var svo opnaður almenningi í ársbyrjun 1952 og sá síðasti 9. maí 1954 .
Sex dögum áður en síðasti salurinn var opnaður fæddist ég á fæðingardeild Landspítalans .
Þjóðminjasafnið var mitt fyrsta heimili og þar bjó ég í 14 ár eða til haustsins 1968 þegar við fluttum að Bessastöðum .
Ég man ekki til þess að mér þætti það eitthvað sérstakt að búa á Þjóðminjasafninu eða að öðrum krökkum fyndist til um það .
Sumar vinkonur mínar bjuggu í litlum kjallaraíbúðum í grenndinni og ég sá auðvitað að það var öðru vísi en heima hjá mér .
En þetta var aldrei neitt mál í mínum huga .
Sérstök safnaumgjörð En auðvitað var þessi safnaumgjörð sérstök ; þarna voru Þjóðminjasafnið , Listasafn Íslands og vaxmyndasafnið í sama húsinu og þótt ég geti ekki sett fingur á einhver áhrif þá , er eitt og annað frá þessum tíma sem hefur læðzt inní texta minn og teikningar .
Beinagrindin konunnar í kumlinu frá Hafurbjarnarstöðum hafði aðdráttarafl ! Ég sagði stundum krökkum frá því að það væri beinagrind heima hjá mér og það vakti vissulega athygli .
Ég var aldrei hrædd við þessa beinagrind og fór hvergi smeyk inn í skápinn til hennar fyrir föður minn til að ná í nælu sem hann þurfti að rannsaka nánar og var í skápnum hjá henni .
Íbúðin var stór , að minnsta kosti í minningunni .
Hún var á jarðhæð og stofan örlítið niðurgrafin .
Það þurfti að fara niður þrjár tröppur í hana .
Hún var að hluta til undir stóru tröppunum sem lágu að inngangi safnsins en á þeim tíma var gengið inn í safnið á eðlilegum stað .
Nú er búið að brjóta þær tröppur niður af einhverjum ástæðum .
Pabbi vann mikið og var oft á skrifstofunni sinni á kvöldin og um helgar , en hann var alltaf á staðnum og gott að vita af honum .
Það var líka gaman að heimsækja hann á skrifstofuna sem var á efstu hæðinni .
Mamma , Halldóra Eldjárn , var verzlunarskólagengin og hafði unnið skrifstofustörf áður en hún gifti sig en hætti því og sinnti eftir það húsmóðurstörfum einsog konur gerðu oft á þeim tíma .
Hún tók þó að sér að vélrita fyrir fólk og vélritaði hraðar en nokkur annar í heimi hér .
Vélritunarhljóð er hluti af minningunum frá safntímanum og líka saumavélarniður því hún saumaði heil ósköp af fötum .
Gæzlukonurnar góðu Það var innangengt úr íbúðinni og beint inn á safnið .
Ég valsaði um allt og eyddi löngum stundum á safninu , þegar það var opið .
Þegar komið var fram í safnið úr íbúðinni okkar , tók við sjóminjasafnið .
Þar var tjargaður bátur og það fylgdi honum sérstök lykt , sem mér þótti góð .
Fyrir innan sjóminjasafnið var landbúnaðardeild og svo var þar líka Náttúrugripasafn Íslands í geymslu á þessum árum .
Þar var fullt af uppstoppuðum fuglum og dýrum og þar var líka Finnur Guðmundsson fuglafræðingur .
Þarna var líka smíðaverkstæði þar sem Guðmundur Þorsteinsson frá Lundi réði lengi ríkjum .
Hann dyttaði að forngripum og smíðaði stundum nýja , en hann var líka natinn við að gera við löskuð leikföng sem maður bar í hann .
Biluð augu , brotnir bollar , og hjól á bílum .
Svo var trítlað upp tröppurnar og þar á hæðinni voru aðalsalirnir .
Fremst var fornaldarsalurinn og í honum bjó hin umtalaða beinagrind .
Sýningarnar í sölum safnsins voru lengi vel nær óbreyttar og einhvern veginn hélt maður að svona yrði þetta um aldur og ævi .
Ég gekk mikið um sali safnsins , kannski ekki svo mikið til að skoða forngripina en þó er ótrúlegt hversu mikið maður hefur meðtekið .
Mér finnst ég sjá salina og gripina meira og minna fyrir mér ennþá .
En erindið upp í safn var samt miklu frekar að heilsa upp á kerlingarnar , sem sáu um gæzluna og tékka á því hvort þær ættu brjóstsykur eða eitthvert annað góðgæti .
Þetta voru yfirleitt gamlar konur og sumar á peysufötum .
Reyndar hefur mér dottið í hug eftir á að kannski hafa þær ekki verið svo rosalega gamlar , mér hafi bara fundizt það þá .
Sumar gæzlukvennanna urðu heilmiklar vinkonur mínar , en aðrar voru ekki í eins miklu uppáhaldi .
Sótti vindil Churchills Efst uppi var svo Listasafn Íslands uppfullt af málverkum og höggmyndum sem hægt var að skoða endalaust .
Þar var líka vaxmyndasafnið , en vaxmyndafólkið á loftinu má segja að hafi verið okkar næstu nágrannar ! Safninu var fyrir komið í tveimur herbergjum , Íslendingar í öðru og útlendingar í hinu .
Íslendingarnir voru skáld og pólitíkusar og auk þess voru þar Óskar Halldórsson útgerðarmaður og kona hans og sonur , en þau hjón gáfu safnið í minningu sonarins sem drukknaði .
Frúin var í skautbúningi og eina konan í þessum söfnuði .
Í útlendu deildinni ægði saman Hitler , Stalín , Napóleon , Baden Powell og Churchill svo einhverjir séu nefndir .
Eitt sinn bað gæzlukonan mig að skríða undir kaðalinn og til Churchills til að sækja vindil sem hann hafði misst á gólfið .
Það fylgdu því vissar venjur að búa í þessu húsi .
Á jólunum fórum við upp í kirkjumunadeild , þar sem meðal annars voru nokkrar kirkjuklukkur .
Þar hringdum við inn jólin klukkan sex á aðfangadagskvöld .
Það fannst mér ákaflega hátíðlegt .
Og á gamlárskvöld fórum við oftast upp í Turninn til að horfa á brennur og flugelda því þar sást vel yfir bæinn .
Mér fannst þessi turn reyndar alltaf svolítið draugalegur .
Það var eitthvað dularfullt við hann .
Kóngurinn kórónulausi Stundum komu tignir gestir í heimsókn á Þjóðminjasafnið .
Ég man hvað ég var spennt þegar von var á Ólafi fimmta Noregskonungi í heimsókn .
Ætli ég hafi ekki verið í kringum sjö ára .
Ég stóð ásamt fleiri krökkum svolítið til hliðar þegar faðir minn , konungurinn og Ásgeir Ásgeirsson forseti gengu upp tröppurnar .
Við áttum von á almennilegum kóngi með kórónu og í síðri skikkju .
En vonbrigðin urðu mikil þegar við sáum að kóngurinn var ekki með neina kórónu heldur einhvers konar lögregluhúfu .
Af einhverjum ástæðum missti ég þá stjórn á mér og hljóp þvert í veg fyrir gestina og beint til pabba og gekk með þeim upp tröppurnar .
Áhrif frá safninu hér og þar Það er spurning hvort búsetan í Þjóðminjasafninu hafi haft áhrif á mig og verk mín .
Það er kannski ekki gott að segja hvernig þetta hefði orðið ef ég hefði búið á venjulegri stað .
Kannski ekki mikið öðruvísi .
En þegar ég lít yfir verkin mín , er ég nú ekki frá því að áhrifa frá Þjóðminjasafninu gæti hér og þar .
Í sögunum eru oft gamlar forneskjulegar kerlingar , sumar á peysufötum .
Peysufatakonur hafa líka ratað í málverk og grafíkmyndir .
Í Stjörnustrák , jóladagatali Sjónvarpsins 1991 , lét ég einn þáttinn gerast á Þjóðminjasafninu og ein fjölmargra sagna sem ég hef skrifað um Kugg , Málfríði og mömmu hennar gerist líka á safninu .
Eitthvað hef ég líka myndskreytt fyrir Þórarin bróður minn sem tengist Þjóðminjasafninu ; til dæmis er Valþjófsstaðarhurðin kveikjan að kápu Disney-rímna og ég man eftir teikningu við ljóð um fornleifafræðinga sem finna loks fornmann sem dagaði uppi í feluleik mörgum öldum fyrr .
Fleiri dæmi má eflaust finna .
Það er þó víst að ég er þakklát fyrir að hafa fengið að búa í Þjóðminjasafninu og æska mín hefði orðið mun fátæklegri án þess .
