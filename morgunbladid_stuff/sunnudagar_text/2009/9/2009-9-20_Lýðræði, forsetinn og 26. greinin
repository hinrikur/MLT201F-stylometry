Nær 11. þúsund kjósendur skoruðu á forseta Íslands að synja staðfestingar lögum um ríkisábyrgð vegna icesave-samninga .
Tæp 5% kjósenda .
Eins og búast mátti við lagði langstærstur hluti þeirra nafn sitt við áskorunina eftir að Alþingi samþykkti ríkisábyrgðarfrumvarpið á föstudegi og þar til forsetinn , Ólafur Ragnar Grímsson , tók á móti henni á Bessastöðum á mánudegi , 31. ágúst. Ólafur sagði að hann teldi brotið blað með því forseti Íslands tæki formlega á móti slíkri áskorun .
Það hefði ekki gerst áður .
Forsetinn kvaðst þannig vilja sýna virðingu lýðræðislegri viðleitni almennra borgara á viðsjárverðum tímum .
Ekki þarf að efast um það .
Líklegt er að með þessu vildi forsetinn einnig undirstrika að 26. grein stjórnarskrár Íslands sé gild samkvæmt orðanna hljóðan .
Allflestum var það raunar þegar ljóst , að frátöldu Morgunblaðinu og ef til vill einum málsmetandi fræðimanni .
En líka má túlka gerðir forsetans þannig að hann hafi viljað leggja áherslu á réttmæti þess að synja fjölmiðlalögum staðfestingar árið 2004. Hafi verið rétt að synja fjölmiðlalögunum staðfestingar , þá hefði verið rétt að synja einnig staðfestingar umræddum lögum um ríkisábyrgð .
Fyrir því eru sömu rök .
Í báðum tilvikum má ætla að gjá hafi myndast milli þings og þjóðar , og bæði málin vörðuðu gríðarlega hagsmuni almennings .
Forsetinn tók ekki undir sjónarmið um að ríkisábyrgðin væri á einhvern hátt sambærileg við mál sem undanþegin eru þjóðaratkvæðagreiðslu í dönskum lögum , rútínumál á borð við fjárlög eða fullnustu alþjóðasamþykkta .
Icesave-málið væri einstakt .
Forsetinn minnti reyndar á í því sambandi að hér gilti íslensk stjórnskipan en ekki dönsk. Fráleit var einnig sú hugmynd að þjóðaratkvæðagreiðslu um ríkisábyrgð vegna icesave-samninga mætti túlka þannig að Íslendingar hygðust í framtíðinni greiða atkvæði um hvort þeir borguðu skuldir sínar eða ekki .
Þeir sem ákafast predikuðu að samþykkja bæri ríkisábyrgðina umsvifalaust og án fyrirvara , stilltu málinu gjarnan upp þannig að það snerist einfaldlega um hvort Íslendingar vildu standa í skilum eða heita vanskilamenn .
Sá málatilbúnaður var óheiðarlegur eða í besta falli vanhugsaður .
Málið var ekki þannig vaxið að allir sem voru á móti vildu einfaldlega neita að borga .
Andstaðan við ríkisábyrgðina var og er af margvíslegum toga .
Áskorunin sjálf tók enga afstöðu til icesave-frumvarpsins , hvorki með né á móti , en " hin eina rétta niðurstaða " er sú sem sæmileg sátt getur orðið um í samfélaginu. Burt séð frá því hvort rétt var að fallast á ríkisábyrgðina eða ekki , er ljóst af ákvörðun forseta Íslands , að 26. grein stjórnarskrárinnar dugir ekki til .
Þjóðin þarf að fá sjálfstæðan rétt til að knýja fram þjóðaratkvæðagreiðslu .
Almenningur þarf að geta gripið inn í og komið í veg fyrir að stjórnmálamenn beri hagsmuni hans fyrir borð eða stýri samfélaginu í þrot .
Almenningur þarf að geta borið hönd fyrir höfuð sér , og fá almennt meiru ráðið um samfélag sitt .
Á Ítalíu og í Sviss getur 1% kjósenda knúið fram þjóðaratkvæðagreiðslu um mál .
Kjósendur í sambandslöndum Þýskalands geta knúið fram þjóðaratkvæðagreiðslu .
Sama er að segja um mörg svonefnd nýfrjáls ríki .
Fámenni og einsleitni gera Ísland sérstaklega vel fallið til að viðhafa þjóðaratkvæðagreiðslu. Sú hugmynd er hættuleg að almenningur leggi í blindni traust sitt á stjórnmálamenn og flokka þeirra .
" Græði á daginn og grilli á kvöldin .
" Íslensk stjórnmál miða að illa upplýstum kjósendum og ofríki peninga- og flokkshagsmuna .
Rökrétt niðurstaða þess liggur nú fyrir og hulunni er svipt frá augum landsmanna .
Vanhæfni og spilling eru merki íslenskra stjórnmála í hugum flestra .
Samt á enn upp á pallborðið sú lífseiga afstaða gegn lýðræði að almenningi sé ekki treystandi til að gera sjálfur út um mikilvægustu mál sín .
Hann muni láta lýðskrumara afvegaleiða sig og kjósa gegn hagsmunum sínum .
Farsælast sé að fólk láti hina gamlagrónu " landsfeður " , stjórnmálaflokkana , ákveða hvað því sé fyrir bestu .
Hið hlálega er að meintir lýðskrumarar eru einmitt þessir sömu gamalgrónu " landsfeður " .
Trúin á þá hefur algerlega bilað en situr samt föst .
Jafnvel þótt þjóðin standi í miðjum rústum forsjár þeirra og ofríkis .
Er þjóðin munaðarlaus ? Lýðskrum þrífst þar sem lýðræði er vanrækt .
Hættan stafar því af íslensku stjórnmálakerfi .
Ekki þjóðinni .
Ekki fólkinu sem byggir landið og á mest undir því að stjórnað sé af viti .
Almenningur Íslandi getur vel áttað sig á hvað honum sjálfum er fyrir bestu þegar afdrifaríkustu mál samfélagsins eru annars vegar .
Almenningur er miklu líklegri til þess og færari um það en stjórnmálamenn. Tvö frumvörp um þjóðaratkvæðagreiðslu liggja fyrir Alþingi .
Annað gamaldags stjórnarfrumvarp , og svo frumvarp þingmanna Borgarahreyfingarinnar .
Hið fyrra er óhætt að leggja til hliðar en hið síðara má bæta , og stíga eitt lítið skref í átt til aukins lýðræðis .
Íslensk stjórnmál þarf svo auðsjáanlega að hugsa upp á nýtt .
Frá grunni .
Vandséð er hvernig það getur orðið , en það verður að gerast. Höfundur var talsmaður " Í okkar hendur " áskorunar á vefsíðunni kjosa.is 