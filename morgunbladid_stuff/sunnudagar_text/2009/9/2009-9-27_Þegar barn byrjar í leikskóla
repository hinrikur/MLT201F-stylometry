ÞEGAR barn byrjar í leikskóla er það stór stund í lífi bæði þess og foreldranna .
Fyrir margar fjölskyldur eru þetta tímamót sem krefjast breytinga á högum þeirra og valda streitu .
Til að auðvelda aðallega börnum en líka foreldrum og starfsfólki umskiptin hefur í gegnum tíðina tíðkast að setja upp sérstakt skipulag í leikskólum , sem gengur undir nafninu aðlögun .
Það einkennir núverandi aðlögun að athyglin beinist fyrst og fremst að börnunum , henni er ætlað að létta þeim aðskilnaðinn .
Börnin kynnast starfsfólkinu smám saman og traust skapast milli þeirra .
Hin síðari ár hefur jafnframt verið lögð áhersla á að eitt markmið aðlögunar sé að foreldrum gefist tækifæri til að kynnast starfsfólki og treysta því .
Í dag er ríkjandi hugmynd innan leikskólafræðanna að leikskólinn sé ekki staðgengill heimilisins og starfsfólkð þar af leiðandi ekki staðgenglar foreldra .
Leikskólinn er samfélag þar sem fullorðnir og börn byggja upp þekkingu saman , staður námstækifæra .
Barnið tekur virkan þátt í að móta umhverfi sitt og þekkingu .
Í þeim anda er hin nýja aðlögun sem nefnd hefur verið þátttökuaðlögun .
Hún byggist á því að ekki sé verið að venja barnið við að vera skilið eftir í leikskólanum , heldur sé það að læra að vera í nýjum aðstæðum .
Aðlögunin byggist á fullri þátttöku foreldranna í starfi leikskólans þá daga sem hún á sér stað .
Þátttökuaðlögun Við þátttökuaðlögun er tiltekinn dagur upphafsdagur leikskólans og þann dag mæta flestir foreldrar og börn sem eiga að byrja á sömu deild saman í leikskólann .
Algengt er að nokkrum dögum áður sé fundað með foreldrum og þeim sagt frá því sem framundan er .
Foreldrar eru með börnunum í þrjá daga frá níu til þrjú .
Sumir skólar fara þá leið að foreldrar mæta með börnin milli hálftíu og hálftólf fyrsta daginn en næsta dag allan daginn .
Foreldrarnir eru inni á deild með börnum allan tímann ( nema þegar þau sofa ) .
Foreldrar sinna eigin börnum , skipta á þeim , gefa þeim að borða , leika sér með þeim og eru til staðar .
Starfsfólkið tekur að sjálfsögðu líka þátt , skipuleggur daginn , deilir út verkefnum ( og skráir ) .
Nokkrir skólar hafa valið þá leið að vera með fyrirlestra fyrir foreldra í hádeginu , þar sem skólastarf og hugmyndafræði eru kynnt .
Á fjórða degi koma börnin um morguninn , kveðja foreldrana og eru svo allan daginn .
Einstaka börn hafa foreldra sína með sér í fjóra daga en reynslan sýnir að þau eru fá .
Þátttökuaðlögun byggist m.a. á þeirri trú að foreldrar smiti eigin öryggiskennd , forvitni og spennu yfir þessum nýju aðstæðum til barna sinna .
Með því að foreldrar séu fullir þátttakendur frá fyrsta degi öðlist þeir öryggi um dagskipulagið og það sem á sér stað í leikskólanum , þeir sjái starfsfólk að verki .
Þeir kynnast ekki bara starfsfólki heldur öðrum börnum , foreldrum og því sem á sér stað í leikskólanum .
Það er jafnframt talinn kostur við nýja formið að foreldrar tengjast og milli þeirra skapast oft vinskapur .
Meðal kosta sem leikskólakennarar sjá við þátttökuaðlögunina er að það skapast meiri nánd við foreldrana .
" Þeir væru ekki í hlutverki gesta " , " þeir væru heimavanir í leikskólanum " .
Í haust hafa níu leikskólar valið þátttökuaðlögun sem aðlögunaraðferð fyrir sinn skóla .
Hvort fleiri skólar fylgja í kjölfarið á eftir að koma í ljós .
Höfundur er lektor við Háskólann á Akureyri .
