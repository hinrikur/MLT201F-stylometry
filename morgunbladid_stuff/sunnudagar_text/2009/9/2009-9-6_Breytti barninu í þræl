Eftir Boga Þór Arason bogi@mbl.is Hvers vegna reyndi hún ekki að sleppa fyrr eða biðja um hjálp ? " er ein af fjölmörgum spurningum sem hafa vaknað vegna máls Jaycee Lee Dugard , sem var rænt í Kaliforníu árið 1991 þegar hún var ellefu ára og fannst átján árum síðar í leynilegum bakgarði hjóna sem rændu henni .
Fram hafa komið vísbendingar um að Dugard , sem er nú 29 ára , hafi oft fengið tækifæri til að flýja eða biðja um hjálp síðustu árin í prísundinni .
Meðal annars hefur komið í ljós að hún aðstoðaði manninn sem rændi henni , Phillip Garrido , við rekstur lítillar prentsmiðju sem hann rak í húsi sínu .
Hún talaði við viðskiptavini í síma , sendi þeim tölvupósta og tók á móti þeim á heimili Garridos og eiginkonu hans , Nancy .
Hermt er að Dugard hafi jafnvel fengið að fara út úr prísundinni en alltaf snúið aftur í bakgarðinn þar sem hún ól tvær dætur eftir að Garrido rændi og nauðgaði henni .
" Jaycee ber sterkar tilfinningar til þessa manns , " sagði stjúpfaðir Dugard , Carl Probyn .
" Henni finnst að þetta hafi næstum verið hjónaband .
" Höfðu samúð með ræningjum Mörgum kann að þykja þetta óskiljanlegt , því langflestir líta á Garrido sem skrímsli .
Sérfræðingar segja þó að þetta komi þeim ekki á óvart því mörg dæmi séu um að gíslar og fórnarlömb mannrána hafi tengst mannræningjunum tilfinningaböndum og haft samúð með þeim .
Þetta fyrirbæri hefur verið nefnt Stokkhólmsheilkennið með skírskotun til bankaráns í sænsku höfuðborginni í ágúst 1973 .
Tveir vopnaðir ræningjar héldu þá nokkrum starfsmönnum Kreditbanken í Stokkhólmi í gíslingu í sex daga .
Þegar gíslarnir voru látnir lausir föðmuðu þeir og kysstu ræningjana , mörgum til mikillar furðu .
Síðar neituðu þeir að bera vitni gegn ræningjunum og söfnuðu jafnvel peningum til að standa straum af málsvarnarkostnaði þeirra .
Kenningin um Stokkhólmsheilkennið er þó umdeild og rannsókn bandarísku alríkislögreglunnar FBI árið 2007 bendir til þess að 73% gísla og fórnarlamba mannrána hafi ekki sýnt nein merki um að þeim hafi verið hlýtt til mannræningjanna .
Eðlileg sjálfsbjargarviðleitni Elizabeth Carll , bandarískur sérfræðingur í áfallasálfræði , segir að því lengur sem fólk sé í haldi mannræningja því líklegra sé það til að tengjast þeim tilfinningaböndum og hafa samúð með þeim .
Þessi tilhneiging sé í raun þáttur í eðlilegri sjálfsbjargarviðleitni við mjög erfiðar aðstæður .
Sálfræðingar segja að Garrido hafi að öllum líkindum stjórnað Dugard með því að gera hana algerlega háða sér .
Með því að einangra fórnarlömbin og gera þau háð sér um allt – mat , fatnað , húsaskjól og ástúð – geti barnaræningjar haft fórnarlömbin algerlega á valdi sínu og stjórnað þeim .
" Reynsla mín af fórnarlömbum mannrána hefur kennt mér að þau finna ekki alltaf til samkenndar með mannræningjanum .
Þau tileinka sér smám saman þá hegðun sem þarf til að lifa af , " sagði JoAnn Behrman-Lippert , sálfræðingur sem hefur rannsakað mál barna sem hefur verið rænt .
Líklegt er einnig að Garrido hafi hamrað á því við stúlkuna að hann og eiginkona hans væru fjölskylda hennar og hún ætti enga aðra að .
" Hún hafði síðan ekkert samband við umheiminn án hans , " sagði Paula Fass , sagnfræðiprófessor við Kaliforníuháskóla og höfundur bókar um barnsrán í Bandaríkjunum .
" Þegar hún hafði eignast börn með honum fóru augljóslega aðrir þættir að hafa áhrif .
Hún vildi auðvitað vernda börnin sín .
Við þurfum ekki að skírskota til Stokkhólmsheilkennisins .
Hún þurfti ekki endilega að finna til samkenndar með honum .
" Samband þræls og herra Geðlæknirinn Frank Ochberg , sem hefur rannsakað Stokkhólmsheilkennið , segir að markmið hans með rannsóknunum hafi verið að hjálpa lögreglumönnum sem semja við gíslatökumenn um að frelsa gísla .
Kenningin um Stokkhólmsheilkennið eigi einkum við um fullorðna gísla og fyrirbærið lýsi sér í því að gíslarnir fyllist í fyrstu miklum ótta sem víki og breytist smám saman í traust og þakklæti í garð gíslatökumanna fyrir að drepa þá ekki .
Ochberg telur að kenningin eigi síður við um börn , sem eru ung að árum þegar þeim er rænt .
Gagnlegra sé að kanna slík mál út frá kenningum um samband þræls og herra því börnunum sé smám saman breytt í þræla .
Í hnotskurn » Fórnarlömb mannrána eru í fyrstu skelfingu lostin en síðan tekur sjálfsbjargarviðleitnin við , að sögn prófessorsins Davids Alexanders : » " Þau hugsa fyrst og fremst um að lifa af .
Þegar þau eru einangruð og háð einum manni taka þau að finna til samkenndar með honum og gera það sem þeim er sagt .
" Stokkhólmsheilkennið STÚLKUNNI Natascha Kampusch var rænt í Vínarborg í mars 1998 og haldið í gluggalausri kjallaraprísund í rúm átta ár .
Maðurinn sem rændi henni , Wolfgang Priklopil , fyrirfór sér með því að henda sér fyrir lest nokkrum klukkustundum eftir að stúlkan slapp .
Hermt er að Kampusch hafi brostið í grát þegar hún frétti af dauða Priklopils .
" Ég get aðeins sagt að smám saman finn ég alltaf meira og meira til með honum , " sagði Kampusch í heimildarmynd um fyrsta árið eftir að hún slapp úr prísundinni .
Hún talaði um Priklopil sem " aumingja manninn " , sagði hann " vegvilltan og afvegaleiddan " .
Kampusch hefur oft verið nefnd sem dæmi um Stokkhólmsheilkennið svonefnda en sjálf neitar hún því .
Mál hennar vakti heimsathygli sumarið 2006 og frægt sjónvarpsviðtal við hana var sýnt í 120 löndum , m.a. á Íslandi .
PATTY Hearst , erfingi auðkýfingsins Williams Randolphs Hearst , hefur oft verið nefnd sem dæmi um Stokkhólmsheilkennið .
Hún gekk til liðs við hóp byltingarmanna sem rændu henni árið 1974 þegar hún var nítján ára .
Hún tók upp nýtt nafn og tók m.a. þátt í bankaráni hópsins .
Hún var seinna dæmd í sjö ára fangelsi fyrir aðild að bankaráninu en Bill Clinton veitti henni sakaruppgjöf þegar hann var forseti Bandaríkjanna .
