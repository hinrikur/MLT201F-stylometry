Eftir Svanhildi Eiríksdóttur Reykjanesbær | Íslensk börn elska Fíusól , persónuna sem Kristín Helga Gunnarsdóttir rithöfundur hefur skapað í samnefndum bókum .
Fíasól mun í vetur lifna við á sviði í Kúlunni og um það fengu börn í Reykjanesbæ að fræðast hjá Vigdísi Jakobsdóttur , forstöðumanni fræðsludeildar Þjóðleikhússins , á fimmtudag .
Hún hafði tekið með sér hárkollur af Fíusól og Ingólfi Gauki , besta vini hennar , sem lífgaði mikið upp á frásögn og upplestur .
Tilefnið var uppskeruhátíð sumarlesturs á Bókasafni Reykjanesbæjar en allir þátttakendur höfðu fengið boðskort á hátíðina .
Nöfn heppinna þátttakenda voru dregin úr potti og fengu þeir m.a. leikhúsmiða á Fíusól og allir fóru út sælir og glaðir með viðurkenningarskjal og lestrardagbók .
