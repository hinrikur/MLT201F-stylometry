Eftir Pétur Blöndal pebl@mbl.is Flétturnar eru margslungnar og óvæntar í heimildarmynd Kimberly Reed , Efnispiltum eða " Prodigal Sons " .
Ef til vill verður ekki hjá því komist þegar uppleggið er þannig , að hetjan úr fótboltaliði menntaskólans mætir á hátíð gamalla nemenda , eftir að hafa látið sig hverfa í tólf ár , – sem kona .
En flækjurnar eru fleiri og á meðal þeirra sem koma við sögu eru Orson Welles og Rita Hayworth .
Talar norsku Þegar blaðamaður nær tali af Kimberly Reed , sem kallar sig Kim , er hún að slaka á heima hjá sér í TriBeCa-hverfinu í New York , " í kyrrð og rólegheitum , sem er óvenjulegt fyrir Manhattan " .
Hún segir að sig langi til Íslands , enda hafi hún lengi haft áhuga á Norðurlöndum og raunar verið skiptinemi í Noregi .
Svo talar hún norsku ! " Það skýrist af því , að ég á norska og sænska ættingja , þar sem margir bændur frá Norðurlöndum settust að í Minnesota , Dakota og Montana , " segir hún .
" En það spilaði líka inn í að myndin var sýnd á kvikmyndahátíðinni í Þessalóníku og vann aðalverðlaunin þar , FIPRESCI. Ég hitti stjórnanda hátíðarinnar , Dimitri Eipides , sem einnig er dagskrárstjóri Alþjóðlegrar kvikmyndahátíðar í Reykjavík , og hann fékk mig til að taka boðinu .
" – Við hverju mega bíógestir búast af myndinni ? " Þeir geta búist við því óvænta .
Jafnvel þó að þeir hafi lesið lýsinguna á myndinni , þá er margt óvænt í henni , óvæntir hnútar og fléttur .
Ef ég hefði sett þetta í skáldsögu , þá held ég að fólk hefði ekki trúað því .
En sannleikurinn er um margt furðulegri en skáldskapur og ég held að myndin sýni það .
" Mikið ferðalag – Var erfitt að opinbera svona einkalíf sitt á hvíta tjaldinu ? " Já , það var mjög erfitt .
En ég gerði mér grein fyrir að með því að deila persónulegum augnablikum úr ævi minni og fjölskyldu minnar , þá myndi ég hjálpa mörgum .
Við segjum sögu sem margir geta samsamað sig og dregið lærdóm af og það var mér hvatning við gerð myndarinnar .
" – Hvernig var að snúa aftur á heimaslóðir ? " Margt kom á óvart .
Ég bjóst við mótlæti sem aldrei varð , en mætti öðru sem kom mér á óvart .
Ég hélt að viðtökurnar yrðu erfiðar í mínum gamla heimabæ og meðal skólafélaganna , en mér var tekið mjög vel .
Ég komst hins vegar að öðru , sem ég held að margir uppgötvi á einhverjum tímapunkti í lífi sínu , að öll eigum við flókna sögu og fortíð hvað fjölskylduna varðar , og þar er margt sem þarf að leysa úr .
Ég hafði ekki áttað mig á því , ekki síst flóknu sambandi við bróður minn .
" – Þú hafðir horfið úr lífi þessa fólks ? " Það spilaði inn í og ég áttaði mig á að með því gerði ég mér erfiðara fyrir en þörf var á .
Líklega bjóst ég við sterkari viðbrögðum en nokkurn tíma hefði orðið raunin .
Víst er það algengt að fólk ljúki menntaskóla , fari í háskólanám og breytist mikið , komist að því hvaða mann það hefur að geyma og hvert það vill stefna .
Á hinn bóginn breyttist ég meira en flestir á mínum aldri , breytingin var ansi mikil , en það var engu að síður bara ýkt útgáfa af því sem við göngum öll í gegnum og getum því lifað okkur inn í .
" – Þetta varð mikið ferðalag , ekki aðeins fyrir áhorfendur heldur líka þig .
" Þetta þróast í frásögn af ferðalagi mínu og það er forvitnilegt að setja áhorfendur í þá stöðu að sjá heiminn frá sjónarhorni einhvers , sem þeir héldu að þeir myndu aldrei horfa út frá , sögumanni sem í þessu tilfelli er ég .
Fyrir mig var mikilvægt að vekja hluttekninguna sem því fylgir .
" – Hvernig viðbrögð hefurðu fengið persónulega ? " Myndin er persónuleg , tilfinningarík og hrá .
Og það eru orðin sem ég heyri þegar fólk kemur til mín eftir að hafa séð myndina .
Þeir tala líka um óttaleysi og hugrekki .
Það er yndislegt að heyra þessi orð frá fólki sem hefur séð myndina og lifað sig inn í hana .
Oft er þetta rússíbani fyrir áhorfendur og þeir vita ekki alveg hvað þeir eiga að segja , en mér nægir að sjá blikið í augunum – það þarf ekki að segja neitt .
Stundum faðmar það mig bara – og það er frábært ! Sem kvikmyndagerðarmaður er ég heppinn að vera í þeirri stöðu að geta fylgst með áhorfendum bregðast við myndinni ; það væri erfiðara með 300 síðna skáldsögu ! " – Þú gerðir áður stuttmynd sem nefndist Svipmyndir af föður mínum grátandi .
" Það er stuttmynd eftir smásögu Donalds Barthelmes , sem ég gerði í kvikmyndaskóla .
Hún markar ákveðið upphaf , því í titlinum er tekist á við staðalmyndir af kynjunum – pabbar gráta ekki .
" – Átti það alltaf fyrir þér að liggja að verða kvikmyndagerðarmaður ? " Þegar ég leiðrétti kyn mitt , þá venti ég kvæði mínu í kross og í stað þess að fara í kvikmyndagerð , þá fór ég að skrifa í og ritstýra tímariti um kvikmyndagerð .
Það var nokkuð sem ég þurfti að gera til að ná stöðugleika í líf mitt .
Í Bandaríkjunum eru margir lausráðnir og ekki með góða heilsutryggingu .
Mér fannst nauðsynlegt að vera í föstu starfi og vera tryggð á meðan ég gekk í gegnum þetta ferli .
Það er hins vegar erfitt fyrir kvikmyndagerðarmann , sem er nýútskrifaður .
Ég tók því þá þekkingu og nýtti hana í þágu tímaritsins , en það reyndi á þolrifin að skrifa og tala um kvikmyndir , en fá ekki að gera þær .
En er ég komin heim aftur .
" – Af hverju ákvaðstu að gera heimildarmynd um þetta efni ? " Þó að ég hefði ekki hugmynd um hvernig þróunin yrði , þá vissi ég að þegar ég færi heim að hitta gömlu skólafélagana , þá yrðu flækjur bæði á því augnabliki og eins þegar farið yrði að grufla í fortíðinni .
Það er gott þegar eitthvað óvænt gerist við gerð heimildarmyndar ; það heldur henni áhugaverðri að bregðast við því .
Ef hún er of skipulögð fyrirfram , þá getur allur vindur farið úr henni .
En ef maður eltir atburðarásina , þá heldur myndin ferskleikanum .
Auðvitað togast þetta á .
Sem fjölskyldumaður vildi ég ekki óvæntar uppákomur eða flækjur , en það var hins vegar nauðsynlegt fyrir kvikmyndagerðarmanninn .
Ég þurfti því að halda jafnvægi þar á milli .
" Innblástur fyrir fólk – Er ekki erfitt að mæta með kvikmyndatökumenn þegar uppgjör á sér stað í lífi fólks ? " Svolítið , en um leið og fólk vissi að ég stóð að kvikmyndagerðinni og var að segja mína sögu , að það var ekki einhver að elta mig á röndum , þá leið því betur .
" – Í kynningu á myndinni segir : " Þessi opinskáa skoðun á sjálfsmynd og fortíð vekur okkur til umhugsunar um , hvort maður getur nokkurn tíma orðið nýr einstaklingur .
" – En myndir þú ekki einmitt halda því fram , að þú hefðir alltaf verið kona ? " Það er rétt , en þegar talað er um nýjan einstakling , þá á það við um það að flytja frá foreldrum sínum til að hefja nýtt líf .
Það á við um einfalda hluti eins og að fá sér nýja greiðslu eða ný gleraugu .
Þegar öllu er á botninn hvolft , þá erum við alltaf að skapa og endurskapa okkur og ég er afgerandi dæmi um það .
Fólk er mjög hugfangið af kynjaleiðréttingu og stór þáttur í því er hugmyndin : " Vá , geturðu virkilega breytt þér svona mikið ? " Og margir sækja innblástur í það .
Enda glímum við öll við eitthvað , sem við viljum gjarnan breyta , og mörgum finnst heillandi að það sé hægt .
En tilhugsunin er líka ógnvekjandi fyrir suma og kemur þeim úr jafnvægi – það hafa ekki allir skilning á þessu .
Og ég get ekki sett mig í spor allra sem bregðast neikvætt við , en þetta á líka við um aðrar róttækar breytingar í þjóðfélögum , svo sem að svartur maður verði forseti .
" – Var þetta gott skref fyrir þig ? " Algjörlega , það var aldrei annar kostur í stöðunni .
Það var svo augljóst fyrir mér að ég yrði að gera þetta .
Það var ekki eins og ég hefði val .
" – Fylgistu enn með fótbolta ? " Nei , ég hef bara ekki áhuga .
Ef til vill vegna þess að það tilheyrir fortíðinni .
En ég játa að um tíma hafnaði ég því sjálfkrafa ; mér fannst sem ég gæti ekki fylgst með íþróttum .
En svo áttaði ég mig á því að það voru fordómar að líta svo á að konur gætu ekki haft áhuga á íþróttum .
Enda fylgist móðir mín með öllum íþróttum og þann áhuga fékk hún frá föður sínum .
Ég er því farin að fylgjast aftur með , en aðallega einstaklingsíþróttum , og get vel hugsað mér að spila aftur tennis .
Að hluta til vegna þess að liður í kvikmyndagerðinni eru langar setur við klippiborðið og ég verð að hreyfa mig .
" – Þetta hefur verið langt ferðalag ? " Já , við byrjuðum tökur sumarið 2005 og kvikmyndin hefur farið á milli hátíða í rúmt ár ; þetta hefur því verið viðburðaríkur tími .
En það er ánægjulegt að myndinni verður dreift í kvikmyndahús í Bandaríkjunum árið 2010 , sem er mikill áfangi fyrir heimildarmynd , hvað þá mynd sem er persónuleg og ekki stór í sniðum .
" Með það slítum við samtalinu og Kim getur aftur farið að njóta " kyrrðarinnar og rólegheitanna " í TriBeCa-hverfinu á Manhattan .
