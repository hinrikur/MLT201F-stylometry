30. september 1979 : " Það eru gleðitíðindi , að hingað er von þess manns , sem einna bezt og drengilegast hefur barizt gegn ofbeldi kommúnismans í heimalandi sínu , Búkovskís .
Hann er einhver þekktasti andófsmaður Sovétríkjanna og heimsþekktur fyrir óvenjulegt þrek og meira hugrekki en flestum öðrum er gefið .
Heimurinn fylgdist með andófi hans og félaga hans af undrun og aðdáun , og þá ekki síður hvernig farið var með hann í þrælabúðunum , þar sem hann var svo langt leiddur , að fæstir , sem til þekktu , höfðu minnstu trú á , að hann kæmist þaðan lifandi .
" 1. október 1989 : " Sú ákvörðun Byggðastofnunar að gjaldfella lánið á togaranum Sigurey frá Patreksfirði , sem Stálskip hf. í Hafnarfirði keypti á uppboði , er óskiljanleg eftir það , sem á undan er gengið .
Hin upphaflega ákvörðun stjórnar Byggðastofnunar um að gjaldfella þetta lán , ef skipið yrði selt frá Patreksfirði , var mjög umdeild .
Eftir að Stálskip hf. hafði fallið frá tilboði sínu og síðar boðið Patreksfirðingum að ganga inn í það , sem þeir höfnuðu , eru allar hugsanlegar forsendur fyrir þessari ákvörðun Byggðastofnunar brostnar .
Það var því ekki að ástæðulausu , að Matthías Á. Mathiesen , fyrsti þingmaður Reykjaneskjördæmis , kallaði þingmenn kjördæmisins saman til fundar í fyrradag til þess að ræða þetta mál .
" 