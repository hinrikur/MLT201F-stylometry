Þorsteinn Pálsson , fyrrverandi ráðherra , sendiherra og ritstjóri , hefur mikið til síns máls í viðtali við Kolbrúnu Bergþórsdóttur í Morgunblaðinu í gær , þar sem hann segir að umsókn Íslands um aðild að Evrópusambandinu sé í nokkru uppnámi .
" Samningurinn á milli stjórnarflokkanna gengur út á það að annar stjórnarflokkurinn fær umboð til að sækja um aðild að Evrópusambandinu og hinn fær frjálsar hendur til að berjast gegn samningnum þegar hann liggur á borðinu .
Enn hefur ekki verið gerð alvörutilraun til þess að fá stjórnarandstöðuflokkana með í þetta ferli .
Það þarf breiðan pólitískan bakgrunn og breitt pólitískt bakland eigi að ljúka málinu þannig að þjóðin fái samning sem hún getur fellt sig við , " segir Þorsteinn í viðtalinu .
Hann bætir við að á næstu vikum muni reyna mikið á vilja ríkisstjórnarinnar í þessum efnum og þá komi í ljós hvort hún vilji það breiða bakland sem er nauðsynlegt .
" Utanríkisráðherra talaði í vor eins og hann vildi þessa breiðu samstöðu .
Ég tel að hann sé einlægur í því .
En mér finnst að formenn stjórnarflokkanna hafi sýnt þeirri áherslu hans lítinn skilning .
Verði pólitískt bakland umsóknarinnar ekki breikkað og styrkt gæti málið lent í blindgötu .
" Þetta er allt rétt hjá Þorsteini .
Umsókn um aðild að Evrópusambandinu er svo stórt mál og skiptir svo miklu fyrir þjóðarhag , að hana þarf að vinna í sem allra breiðastri sátt .
Þau sjónarmið hafa ekki aðeins komið fram hjá utanríkisráðherranum .
Þau komu líka fram við meðferð aðildarumsóknarinnar á Alþingi .
Þannig lagði meirihluti utanríkismálanefndar í áliti sínu áherzlu á gegnsætt ferli aðildarviðræðnanna , sem víðtækast samráð við hagsmunaaðila og sem ríkulegasta upplýsingamiðlun til almennings .
Auk þess áréttaði meirihlutinn " sérstaklega breiða pólitíska aðkomu að málinu frá öllum flokkum sem sæti eiga á Alþingi .
" Á næstunni mun ríkisstjórnin skipa samninganefnd og 9-12 samningahópa sem vinna með aðalnefndinni .
Auk þess á að skipa fjölmennan samráðshóp vegna aðildarviðræðnanna , hóp sem annast upplýsingamiðlun til almennings og loks hóp sérfræðinga , sem á að vera samninganefnd og samningahópum til ráðuneytis .
Það er ekki sízt við skipan þessara hópa , sem ríkisstjórnin sýnir vilja sinn og getu til að skapa breitt pólitískt bakland aðildarumsóknarinnar .
Í stjórnarandstöðuflokkunum eru margir hlynntir aðild Íslands að Evrópusambandinu .
Þar eru líka margir andstæðingar hennar , en auk þess stór hópur fólks , sem hefur ekki endilega gert upp hug sinn en telur mikilvægt að Íslendingar nái sem beztum samningi við ESB sem þjóðin geti tekið afstöðu til .
Stjórnarandstaðan á því að geta unnið af heilindum með ríkisstjórninni að aðildarviðræðunum .
Það væri ábyrgðarlaust af stjórninni að bjóða ekki upp á slíkt og ábyrgðarlaust af stjórnarandstöðunni að hafna slíku boði .
