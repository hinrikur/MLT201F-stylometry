ÍSLENDINGAR geta enn sótt um að taka þátt í Kvikmyndasmiðju RIFF ( e. Talent Lab ) því umsóknarfrestur rennur út á morgun , 7. september .
Kvikmyndasmiðjan stendur yfir dagana 24.-27. sept. Meðal staðfestra fyrirlesara í smiðjunni er Giorgos Lanthimos , leikstjórinn sem fékk nýverið Un Certain Regard-viðurkenningu á Cannes-kvikmyndahátíðinni fyrir mynd sína Kynodontas , eða Dogtooth á ensku .
Þá mun leikstjórinn Friðrik Þór Friðriksson fjalla um feril sinn í smiðjunni og gefa góð ráð og Baltasar Kormákur mun sýna þátttakendum sviðsmyndina úr nýjustu mynd sinni , Vikingr .
Kvikmyndaframleiðandinn Sigurjón Sighvatsson situr einnig fyrir svörum í svokölluðu " producer ' s panel " , pallborði framleiðenda , auk annarra íslenskra kvikmyndaframleiðenda .
Þátttakendur fá dagskrána í hendur í byrjun næstu viku en þátttökugjald fyrir Íslendinga er 11.000 krónur .
Hádegismatur er innifalinn á meðan á smiðjunni stendur og auk þess almennur passi á hátíðina .
Frekari upplýsingar eru á riff.is .
