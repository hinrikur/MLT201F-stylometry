FJÖLMIÐLAR eru farnir að ræða það sem hvíslast hefur verið á um um skeið , steypurisa sem íhugar að hlamma sér niður við elstu hús Reykjavíkur og ýta húsum inn á Hallærisplan eða Ingólfstorg .
Þeir sem fyrir þessu standa vísa til gamaldags deiliskipulags frá 1988 .
Eyðilegging miðborgahúsa átti sér stað víða í Vesturheimi á sjöunda áratug síðustu aldar .
Nú fjörutíu árum síðar er enn verið að vinna í þessum anda hér .
Miðbæjarmarkaðurinn skyggir síðan á þessum tíma á elstu hús Reykjavíkur við Aðalstræti og í Grjótaþorpi og nú stendur til að bæta við 5 hæða steypuhlunk sem nær frá smáhýsi við Austurvöll að Aðalstræti .
Þetta er tímaskekkja og voði .
Myrkur og skuggi eru óvinir í landi sem hangir í heimskautsbaugi .
Allir sem koma í miðbæinn skynja gæðin sem felast í birtunni og skjólinu á okkar opna stóra Austurvelli .
Svipuð lífsgæði eru á Ingólfstorgi sem skartar mannlífi árið um kring .
Skugginn af nýja hótelinu og húsunum á Ingólfstorgi verður stór á Jónsmessu svo ekki sé talað um skammdegið .
Þeir sem verja þessar framkvæmdir segja að torgið stækki þótt inn á það flytjist stórhýsið Hótel Vík og hús Saumsprettunnar .
Þetta er álíka og að segja að maður sem missi fæturna stækki við það að fitna .
Sem sagnfræðingur og íbúi fullyrði ég að leifar nítjándu aldar húsasögu og rými borgarbúa til framtíðar skaðist við þessa ráðagjörð .
Ótaldar eru innvortis skemmdirnar á salnum aftan við Nasa-Sigtún-Sjálfstæðishúsið-kvennaskólann sem snýr framhlið að Austurvelli .
Gamlar innréttingar reykvískra samkomuhúsa hafa verið fjarlægðar , nema kaffihús Mokka .
Innviðir Naustsins , Hótel Borgar , Hressingarskálans , Kaffi Traðar og Reykjavíkur apóteks hurfu – svo mætti lengi telja .
Enga innanhússsögu má lengur lesa úr innréttingum opinna staða .
Borgir stæra sig af veitingahúsum sem standa óbreytt og vekja upp tilfinningu fyrir liðinni tíð – nema Reykjavík .
Salurinn í Nasa verður lítils virði niðurgrafinn , því hann hefur sitt gildi af samhenginu við framhúsið .
Hver vill fara í neðanjarðarbyrgi með hálfu Nasa-Sigtúni að leita gleðinnar ? Eftir hrun er sárt að sjá enn gengið á verðmæti fortíðar .
Af hverju fær þetta glæsihótel og meistarasmíð eins okkar virtasta arkítekts ekki að standa hjá tónlistarhúsinu við höfnina ? Þar eru dýrlegar lóðir með fínasta útsýni .
Ráðamenn , íhugið ábyrgðina gagnvart framtíðinni þegar þið gerið mistök af þessu tagi .
Uppgjör framtíðar verður sárt , eins og eftir mistökin með Fjalaköttinn .
Við eigum rétt á opinni og bjartri Kvos .
Jafnt hjólabrettakrakkar , bifhjólasamtök lýðveldisins , ísfíklar sem hlöllaelskendur , unnendur útitónleika og útifunda .
Látum ekki taka af okkur fleiri sólskinsstundir .
Höfundur er sagnfræðingur og rithöfundur .
