Eftir Önnu Sigríði Einarsdóttur annaei@mbl.is Mótorhjólasamtökin Hells Angels , eða vítisenglar , hafa verið talsvert í umræðunni hér á landi undanfarið eftir að ljóst varð að mótorhjólaklúbburinn Fáfnir , sem nú hefur lagt það nafn niður , sé kominn með stöðu væntanlegs félags í samtökunum .
Ríkislögreglustjóri vill banna starfsemi vítisengla hér á landi og lagabreytingar á almennri hegningalöggjöf , sem dómsmálaráðherra hyggst leggja fyrir alþingi nú í haust kann að vera skref í þá átt .
Það verður þó varla nema samtökin fáist skilgreind sem skipulögð glæpasamtök .
" Það er niðurstaða Europol að Hells Angels séu skipulögð glæpasamtök , " segir Arnar Jenssonar , tengifulltrúi Íslands hjá Europol , og eigi við samkvæmt skilgreiningu bæði Evrópusambandsins og Sameinuðu þjóðanna .
En Ísland tekur þátt í fastaverkefni á vegum Europol sem snýst um að safna og greina upplýsingar um starfsemi mótorhjólahópa , sem talin eru ein helsta ógn skipulagðrar glæpastarfsemi í Evrópu .
Samtök sem talin eru hafa svipaða uppbyggingu og vítisenglarnir eru kólumbíska mafían , sú rússneska og hin ítalska Cosa nostra .
Vaxandi ofbeldi er hins vegar , að sögn Arnars , alls staðar aðalógnin .
Fer með vopnaumsjón og öryggismál Hvort sem vítisenglar fá hins vegar skilgreininguna skipulögð glæpasamtök hér á landi eða ekki , verður því alla vegna seint neitað að þar séu skipulögð alþjóðleg samtök á ferð með fjölda fyrirtækja á sínum snærum .
Húðflúrstofurnar House of Pain , sem finna má víða um heim , eru t.a.m. í eigu samtakanna .
Það eru líka verslanirnar Route 81 sem m.a. selja fatnað , sem og Hells Angels Motorcycle Corporation sem á réttinn að þeim merkjum sem vítisenglar ganga með .
Töluvert utanumhald er einnig um mótorhjólaklúbbanna .
Þannig eru alþjóðasamtök englanna staðsett í Bandaríkjunum og hver einasti klúbbur , sama hvar hann starfar í heiminum greiðir tiltekið gjald til þeirra .
Í Evrópu fer síðan hollenski klúbburinn með stjórn Evrópumála , dönsku samtökin halda utan um Norðurlöndin og norski klúbburinn sér um Ísland .
Regluverkið sem klúbbarnir fylgja er líka alþjóðlegt og verður íslenski klúbburinn að beygja sig undir það eins og aðrir að sögn Arnars .
Þar með talin er skipun forseta , varaforseta , gjaldkera og sérstaks vopnastjóra [ e. sargent at arms ] yfir klúbbnum hér heima .
" Skilgreint hlutverk hans er að sjá um aga og reglu .
Hann sér um refsingar innan klúbbs sem utan , öryggismál og aðgerðir gagnvart keppinautum og öðrum .
Hann sér líka um innheimtu skulda , hótanir og eins og nafnið ber með sér þá hefur hann umsjón með vopnum því klúbbarnir eru meira og minna vopnaðir , " segir Arnar .
Fáfnir hefði heldur aldrei fengið stöðu væntanlegs vítisengla klúbbs án samþykkis alþjóðasamtakanna .
" Sú staðreynd að nýr klúbbur er settur af stað þýðir að einhver annar klúbbur hefur lagt fram tillögu á alheimsþingi samtakanna um að Fáfnir fengi leyfi til að nota nafn Hells Angels .
" Digur verjendasjóður sem allir greiða í Á vegum alþjóðasamtaka vítisengla er enn fremur starfræktur sérstakur verjendasjóður [ e. defence fund ] sem allir klúbbar vítisenglanna greiða tiltekið gjald í og fyrirtækin hluta síns hagnaðar .
Og verjendasjóðurinn er digur að sögn Arnars .
" Það eru miklir peningar þarna á bak við , " segir hann og útskýrir að allir þeir vítisenglar sem þurfi á aðstoð verjenda að halda vegna sakamáls geti sótt um framlag úr sjóðnum .
Svo verður því væntanlega einnig um félaga í Fáfni lendi þeir uppi á kannt við lögin .
Merki fyrir þá sem drepa HELLS Angels Motorcycle Corporation er alþjóðlegt fyrirtæki í eigu samtaka vítisengla sem á réttinn á öllum þeim merkjum sem félagar í samtökunum fá að ganga með .
Filthy few er eitt þessara merkja , en einungis fáeinir útvaldir hljóta það .
" Það merki fá þeir að ganga með sem drepa einstaklinga eða fremja mjög alvarlega líkamsmeiðingar fyrir klúbbinn , " segir Arnar .
" Ef þeir væru spurðir út í merkið myndu þeir vissulega neita því að hafa drepið einhvern , en merkingin er engu að síður vel þekkt .
" Nokkrir tugir félaga vítisenglanna á Norðurlöndunum bera merkið .
Í þeim hópi eru nokkrir þeirra sem komið hafa hingað til lands til að undirbúa inngöngu Fáfnis í samtökin , en sem vísað var frá við komuna til Keflavíkurflugvallar .
Hefur meiri áhrif í minni samfélögum ÁHRIF frá brotastarfsemi félagasamtaka á borð við vítisenglana eru að sögn Arnar meiri í minni samfélögum en þeim stærri .
Það sanni dæmi frá Austur-Evrópu þar sem klúbbar vítisengla hafa náð að breiðast hratt út undanfarin ár .
Arnar bendir þá á að ástandið sé orðið að rótgrónu samfélagsvandamáli í Danmörku .
Á Íslandi sé málið hins vegar enn á upphafsreit og því gæti það reynst viðráðanlegt ef gripið væri í taumana strax .
Á ábyrgð einstaklingsins ? ÁTTA Evrópuríki meta starfsemi Hells Angels sem ógn við þjóðaröryggi og ellefu Evrópulönd til viðbótar skilgreina ógnina á næsta stigi fyrir neðan , þ.e. sem svæðisbundna .
Ógnin við þjóðaröryggi felst í því að samtökin eru talin stjórna mansali , fíkniefnaviðskiptum og vopnasmygli .
" Notkun skotvopna eykst og morðum fjölgar þar sem þessir klúbbar fá að dafna , " segir Arnar .
Hann bendir á að á einu Norðurlandanna sýni nýlegar tölur að 94% meðlima vítisengla þar í landi eigi að baki sakaferil í alvarlegum brotum .
" Þá erum við að tala um morð , alvarlegar líkamsmeiðingar , nauðganir , alvarleg fíkniefnamál og peningaþvætti .
" Bannaðir í Kanada Í Kanada hafa dómstólar ítrekað úrskurðað að vítisenglarnir séu skipulögð glæpasamtök og bannað starfsemi þeirra .
Svipuð þróun á sér nú stað í Þýskalandi , en þar í landi hefur ofbeldi í kringum starfsemi samtakanna aukist gríðarlega síðustu þrjú ár .
Þýskir dómstólar og innanríkisráðherrar einstaka sambandslanda þýska ríkisins hafa líka bannað samtökin , m.a. í Hamborg og þá er félögum bannað að bera einkennismerki vítisenglanna í Brandenburg þar sem þau þykja verulega ögrandi .
Það eru ekki hvað síst tengsl vítisenglanna við hægri öfgasamtök á borð við nýnasista sem vekja áhyggjur í Þýskalandi og raunar víða .
Danir leita sömuleiðis leiða til að hefta starfsemi vítisenglanna þar í landi , enda hefur mikið verið um átök undanfarin ár í Danmörku milli vítisengla og annarra hópa , oft innflytjenda .
Komið hefur til um 130 skotbardaga undanfarin ár í Danmörku þar sem 51 hefur særst og sex látið lífið .
Í Hollandi töpuðu yfirvöld hins vegar nýlega áralangri baráttu fyrir hollenskum dómstólum fyrir því að fá vítisenglana úrskurðaða sem skipulögð glæpasamtök .
" Niðurstaða hæstaréttar var að vafi var talinn á að svo væri , " segir Arnar .
Erfitt getur verið að hindra starfsemi samtakanna þegar þau einu sinni séu farin að starfa í landinu .
" Spurningin er alls staðar sú sama : Eru þetta skipulögð glæpasamtök , eða eru þetta samtök manna sem fremja afbrot ? " Þeir lögfræðingar sem taka að sér að verja vítisengla fyrir dómstólum halda því síðara fram – það sé á ábyrgð einstaklingsins fremji hann afbrot .
Afstaða Europol er hins vegar önnur – vítisenglarnir séu skipulögð glæpasamtök , með skipulag sambærilegt því sem tíðkast hjá rússnesku , kólumbísku og ítölsku mafíunni .
