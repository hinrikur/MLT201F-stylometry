Eftir Ragnhildi Sverrisdóttur rsv@mbl.is Réttarhöld standa nú yfir í Suður-Afríku í máli þriggja manna , sem ákærðir eru fyrir að hafa nauðgað og myrt Eudy Simelane .
Simelane var þekkt knattspyrnukona , fyrirliði landsliðsins um tíma og síðar knattspyrnudómari .
Hún var einnig þekkt fyrir að berjast fyrir réttindum samkynhneigðra .
Morðingjar hennar eru grunaðir um að hafa valið hana sem fórnarlamb af þeirri einu ástæðu að hún var lesbísk .
Fjölmörg dæmi eru um slík brot gegn lesbíum í Suður-Afríku , enda virðist sú skoðun útbreidd að unnt sé að " lækna " lesbíur af " ónáttúru " sinni með slíku ofbeldi .
Í umfjöllun bresku fréttastofunnar BBC fyrir skömmu um mál Eudy kemur fram , að hugtakið " leiðréttingarnauðgun " sé notað til að skýra hugarfar ofbeldismanna , sem nauðgi lesbíum og telji sig nánast í fullum rétti .
Lík Eudy Simelane fannst 28. apríl í fyrra við skurð úti á akri .
Henni hafði verið nauðgað og hún stungin með hnífi 25 sinnum .
Hún var 31 árs .
Tveimur dögum síðar voru fimm karlmenn handteknir , grunaðir um ódæðið .
Simelane var ekki fyrsta lesbían í Suður-Afríku sem mætti þessum örlögum .
Þrjú þekkt dæmi höfðu komið til kasta lögreglunnar síðustu tvö árin fyrir dauða hennar .
Í engu þeirra tilvika fundust morðingjarnir .
Mannréttindasamtök segja lögregluna vera gjarna á að " týna " mikilvægum gögnum í slíkum málum .
Mál , sem varða brot gegn samkynhneigðum , koma því sjaldan fyrir dómara .
Þessi staða er í hróplegu ósamræmi við þá staðreynd , að í stjórnarskrá Suður-Afríku er lagt bann við allri mismunum á grundvelli kynhneigðar og hjónabönd samkynhneigðra eru leyfð .
Þegar frá leið morðinu á Eudy var niðurstaða rannsóknar sú , að fjórir menn á aldrinum 18-24 ára voru ákærðir .
Einn þeirra kaus að bera vitni gegn hinum .
Réttarhöldin yfir honum vöktu mikla athygli .
Fjöldi manns hafðist við utan dómhússins þá daga sem réttað var .
Maðurinn , Thato Petrus Mpithi , játaði á sig morð og rán , en árásarmennirnir tóku farsíma Eudy og strigaskó .
Hann neitaði hins vegar að hafa nauðgað Eudy , en lýsti sig vitorðsmann í því broti , þar sem hann hefði haldið henni niðri .
Hinir þrír , Khumbulane Magagula , Johannes Mahlangu og Themba Mvubu , kváðust saklausir af öllum ákæruatriðum .
Mpithi var dæmdur í 31 árs fangelsi fyrir brot sín .
Dómarinn tók sérstaklega fram , að ekki yrði séð að kynhneigð Eudy Simelane hefði ráðið nokkru um að á hana var ráðist .
Aðstandendur Eudy og baráttumenn fyrir mannréttindum voru ósáttir við athugasemd dómarans og vísuðu til þess að lesbíur ættu slíkar árásir mjög á hættu þar í landi .
Þetta fólk hefur sjálft sætt hótunum fyrir að fylgja máli Eudy eftir .
Dró framburð til baka Þegar þremenningarnir komu fyrir rétt bundu aðstandendur Eudy vonir við að ofbeldi gegn lesbíum yrði dregið fram í dagsljósið .
Á fyrsta degi réttarhaldanna , 29. júlí sl. , brá hins vegar svo við að vitnið , hinn dæmdi Mpithi , lýsti því yfir að hann hefði verið einn að verki og þremenningarnir því allir saklausir .
Fyrri yfirlýsingar hans hefðu verið lygi , en nú hefði hann fundið Guð og vildi segja sannleikann .
Fáir leggja trúnað á þennan nýja sannleika Mpithis .
Ýmis sönnunargögn benda til sektar þremenninganna , til dæmis fannst blóð úr Eudy á buxum Mvubus þegar hann var handtekinn .
Réttarhöldin voru í uppnámi og þeim var frestað fram í lok ágúst .
Á fáum stöðum í heiminum eru nauðganir algengari en í Suður-Afríku og á meðal þeirra ríkja , sem taka þátt í starfi alþjóðalöggæslunnar Interpol , eru engin dæmi um verra ástand .
Samkvæmt tölum Interpol kæra um 150 konur í Suður-Afríku nauðgun á hverjum degi .
Talið er að fjöldinn sé í raun miklu meiri , þar sem margar kjósi að kæra ekki .
Ástæðurnar fyrir því eru margvíslegar , rétt eins og í öðrum löndum , en ein veigamikil er sú , að konurnar vita að rannsóknir nauðgunarmála eru fjarri því að vera forgangsatriði hjá lögreglu .
Komi málin til kasta dómstóla á annað borð er sakfelling ólíkleg , eða dómar vægir .
Stundum þarf að dópa hana Hópnauðganir eru algengar , svo algengar að til er hugtak yfir þann sem finnur fórnarlambið , " marhasimani " .
Ungur maður útskýrði hlutverkið þannig , í samtali við BBC : " Marhasimani er sá sem fer á klúbb , kaupir nokkra drykki fyrir konu og fer svo með henni og hann og vinir hans eiga mök við hana .
" Vinirnir fela sig gjarnan í sama herbergi og marhasimani og stúlkan .
Þegar sá fyrsti er búinn að hafa mök við hana taka þeir við .
" Það er dimmt í herberginu og stelpan veit ekki einu sinni að þetta er annar náungi , " sagði viðmælandi BBC .
Þegar fréttamaður reyndi að leiða honum og félaga hans fyrir sjónir að hegðun þeirra jafngilti hópnauðgun , neituðu þeir harðlega .
" Þetta snýst ekkert um stelpuna .
Við kaupum drykki fyrir hana .
Og þeir eru dýrir .
Þetta er ekki hópnauðgun .
Ókei , stundum þurfum við að dópa hana og allt , en það gerist ekki alltaf .
" Í hnotskurn » Einn af hverjum fjórum karlmönnum í Suður-Afríku viðurkennir að hafa einhvern tímann nauðgað konu .
» Um 150 konum er nauðgað á degi hverjum .
» Árið 2006 voru rúmlega 54 þúsund nauðganir kærðar til lögreglu .
» Lesbíur eru í sérstakri hættu , þar sem sú trú virðist útbreidd að hægt sé að " leiðrétta " kynhneigð þeirra með nauðgun .
Stilkur Suðurafrísku samtökin Triangle , eða Þríhyrningur , berjast fyrir réttindum samkynhneigðra .
Í samtali við BBC sagði talskona samtakanna , Sharon Fox , að 31 lesbískri konu hefði verið nauðgað og þær myrtar þar í landi frá árinu 1998 .
" Leiðréttingarnauðganir " séu fjölmargar , þar sem ætlun árásarmannanna sé að breyta kynhneigð fórnarlambanna .
" Viðhorfið er , að það þurfi aðeins einn góðan karl til að lækna konur af samkynhneigð , " sagði Sharon í samtali við BBC .
Í hverri viku berast baráttusamtökunum Triangle fregnir af um 10 " leiðréttingarnauðgunum " .
Þrátt fyrir þann fjölda segir Sharon Fox að aðeins tvö " leiðréttingarmál " hafi komið til kasta dómstóla hingað til .
Annað þeirra leiddi til sakfellingar .
Hún kveðst hins vegar vongóð um að athyglin , sem beinst hefur að máli Eudy Simelane , sem myrt var nærri Jóhannesarborg , sem og öðru máli sem rekið er í Cape Town , muni breyta viðhorfi fólks .
" Ef sakfellt verður í þessum málum mun það verða mikið framfaraskref fyrir mannréttindi , kvenréttindi og réttindi samkynhneigðra .
" Hugsanlega er hugarfarið að breytast .
Mál Eudy Simelane hefur vakið athygli langt fyrir utan landsteinana .
Ákveðið hefur verið að Heimsmeistarakeppnin í knattspyrnu verði haldin í Suður-Afríku á næsta ári .
Margir heimamenn óttast , að skuggi kunni að falla á mótið , ef sekt sannast á þremenningana og dómstólar verða uppvísir að því að taka vægt á þeim .
