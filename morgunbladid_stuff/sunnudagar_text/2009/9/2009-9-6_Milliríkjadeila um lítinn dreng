Elian Gonzalez sneri heim til Havana á Kúbu 28. júní árið 2000 .
Þessi sex ára drengur var þá orðinn tákngervingur 40 ára baráttu kúbverskra útlaga í Bandaríkjunum gegn kommúnistastjórninni á Kúbu .
Kúba hafði sigur í þetta sinn .
Elian litli flúði frá Kúbu ásamt móður sinni og tólf öðrum í nóvember 1999 á litlum bát .
Í miklu hvassviðri bilaði vél bátsins og honum hvolfdi .
Aðeins þrír komust af , Elian og tveir aðrir og fundust á hjólbarðaslöngu í hafinu undan strönd Flórída .
Móðir hans , Elísabet , drukknaði .
Elian var komið fyrir hjá ættingjum í Flórída , en faðir hans á Kúbu krafðist þess að fá drenginn heim á ný .
Foreldrar Elians höfðu skilið að skiptum nokkru fyrr og ættingjarnir voru ekki á því að drengurinn sneri aftur til Kúbu .
Þeir vísuðu m.a. til þess að móðir hans hefði viljað að hann freistaði gæfunnar í Bandaríkjunum .
Málið vakti upp heitar tilfinningar , jafnt í Bandaríkjunum sem á Kúbu .
Farnar voru kröfugöngur í báðum ríkjunum , þar sem þess var ýmist krafist að drengurinn yrði áfram í Bandaríkjunum , eða fengi að snúa heim til Kúbu .
Fidel Kastro Kúbuleiðtogi lét ekki sitt eftir liggja og krafðist þess að drengurinn fengi að snúa heim á ný .
Repúblikanar og demókratar tókust heiftarlega á .
Tveir menn stefndu á embætti forseta Bandaríkjanna þetta sumar , þeir Al Gore varaforseti og George W. Bush ríkisstjóri í Texas .
Þeir reyndu að stíga varlega til jarðar .
Í Miami í Flórída er stórt og öflugt samfélaga fólks frá Kúbu , sem hefur gríðarmikil áhrif í stjórnmálum .
Stuðningur þess hóps er stjórnmálamönnum mikilvægur .
Hörðustu baráttumennirnir vísuðu til Elians sem " litla kraftaverksins " og líktu honum gjarnan við Móses , sem fannst í sefinu .
Al Gore vildi ekki styggja þennan hóp og gaf til kynna að besta lausnin væri að Elian og faðir hans fengju að búa í Bandaríkjunum , nokkuð sem faðirinn , Juan Miguel , hafði aldrei hugsað sér að gera .
Bush var á því að drengurinn ætti að vera áfram í Bandaríkjunum .
Bill Clinton forseti studdi þá afstöðu innflytjendayfirvalda , að drengurinn færi úr landi .
Al Gore tók undir þá afstöðu , þrátt fyrir fyrri yfirlýsingar .
Sú breytta afstaða hans gerði honum erfitt fyrir í kosningabaráttunni og margir vilja rekja naumt tap hans fyrir Bush í Flórída til þessa máls .
Erlendir ráðamenn tóku afstöðu með og á móti og hver einasti fréttatími var undirlagður fréttum af litla drengnum og hvað yrði um hann .
Elian var eltur af fjölmiðlum í Disney World og hitti stjórnmálamenn , ráðvilltur á svip .
Tveir af hverjum þremur Bandaríkjamönnum voru á því , hvað sem allri pólitík leið , að faðirinn ætti að fá drenginn sinn heim .
Sóttur af lögreglu Ættingjar Elians urðu ekki við fyrirmælum Janet Reno dómsmálaráðherra um að afhenda drenginn .
Sérsveitarmenn sóttu hann inn á heimili þeirra fyrir birtingu 22. apríl .
Sá atburður var afar umdeildur og þótti mörgum harkalegt að senda menn með alvæpni að sækja drenginn .
Á hitt bera að líta , að ættingjarnir höfðu gefið í skyn að þeir ættu vopn á heimilinu og myndu ekki láta drenginn af hendi baráttulaust .
Þegar til kom var sérsveitin örfáar mínútur að fara inn á heimilið og taka drenginn .
Hann var í fangi frænda síns , sem reyndi að dyljast í fataskáp með barnið í fanginu .
Fjórum tímum síðar var Elian kominn í fang föðurins , sem hafði flogið frá Kúbu til að endurheimta soninn .
Þeir feðgar biðu svo endanlegs úrskurðar í Bandaríkjunum , um hvort drengurinn ætti að vera þar eða fara .
Áfrýjunardómstóll bandaríska alríkisins komst að þeirri niðurstöðu að ættingjar Elians í Bandaríkjunum hefðu ekki rétt til að fara fram á pólitískt hæli þar fyrir hans hönd .
Drengurinn væri ólögráða og aðeins á færi föðurins að ákvarða framtíð hans .
Hæstiréttur Bandaríkjanna heimilaði svo föður hans að taka hann með sér til heimalands síns .
Við komuna til Kúbu 28. júní árið 2000 varð Elian þjóðhetja .
Í Cardénas , þar sem Elian býr , hefur verið sett upp " Safn um baráttu hugmynda " .
Þar er sérstakt Elian-herbergi , þar sem bronsstytta af drengnum með steyttan hnefa á lofti er í öndvegi .
Heima hjá ættingjum hans á Flórída hefur líka verið komið upp eins konar safni , þar sem svefnherbergi drengsins er óbreytt frá því sem var þegar hann dvaldi þar í fimm mánuði .
Fidel Castro Kúbuleiðtogi er vinur Elians , að því er drengurinn sagði í viðtali fyrir fjórum árum .
Hann sagðist raunar líta á leiðtogann sem föður sinn og sést oft við opinber tækifæri á spjalli við leiðtogann .
Elian er nú á 16. ári .
Í fyrra gekk hann í Samtök ungra kommúnista á Kúbu .
rsv@mbl.is 