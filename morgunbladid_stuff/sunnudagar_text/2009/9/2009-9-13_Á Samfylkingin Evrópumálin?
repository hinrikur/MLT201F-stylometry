Fréttir berast af því að utanríkisráðherra landsins , Össur Skarphéðinsson , hafi átt leynifundi við hinn Evrópusambandssinnaða sjálfstæðismann Þorstein Pálsson og hafi jafnvel íhugað að fela honum formennsku í samninganefnd Íslands gagnvart Evrópusambandinu .
Sennilega er þetta of góð hugmynd til að geta orðið að raunveruleika í hinum nöturlega flokkspólitíska heimi sem við lifum í .
Það er óskandi að utanríkisráðherra eigi sem flesta fundi með sjálfstæðismönnum um Evrópumálin .
Það mun ekki takast að lenda Evrópusambandsmálinu án liðsinnis sjálfstæðismanna .
Samfylkingunni er kannski illa við að viðurkenna það en Sjálfstæðisflokkurinn er flokkur sem verður að taka alvarlega og þar ríkir almennt meiri víðsýni og skynsemi en í þeim flokki sem Samfylkingin er nú í samkrulli við .
Samfylkingin má ekki eigna sér Evrópusambandsmálið og líta svo á að aðrir flokkar séu svo úr takti við samtímann að ekki þýði að eiga við þá umræður um þetta mikilvæga mál .
Vissulega er enginn ágreiningur um málið innan Samfylkingar , ólíkt því sem gerist í öðrum flokkum .
Að hinu ber um leið að gæta að innan Sjálfstæðisflokksins eru öflugir menn sem tala á líkum nótum og gert er innan Samfylkingar .
Samfylkingin á að virða þessa menn og gera að bandamönnum sínum .
Pólitískt flokksskírteini íslenskra Evrópusambandssinna á ekki að skipta máli .
Allir vita að ágreiningur er um Evrópumálin innan Sjálfstæðisflokksins og forystumenn flokksins hafa vit á því að viðurkenna að svo sé .
Maður spyr sig hins vegar hversu lengi forysta Vinstri-grænna á að komast upp með það að láta eins og algjör sátt sé um það meðal þeirra flokksmanna að standa hatrammlega gegn Evrópusambandinu .
Þó nokkur hópur Evrópusambandssinna kaus Vinstri-græna í síðustu alþingiskosningum .
Einhverjir kunna að spyrja sig af hverju í ósköpunum þeim datt það í hug .
Það þýðir samt ekkert að spyrja þannig því vegir kjósenda eru órannsakanlegir .
En er ekki kominn tími til að Evrópusambandssinnar innan Vinstri-grænna stígi fram og gefi sig upp ? Allir vita að þeir leynast þarna .
Það ætti einnig að vera alkunna að Framsóknarflokkurinn hýsir baráttuglaða Evrópusambandssinna .
En á sama tíma lætur nýr formaður flokksins , Sigmundur Davíð Gunnlaugsson , eins og hann viti ekki af þessu fólki .
Utanríkisráðherra ætti að taka sér tíma til að bjóða formanni Framsóknarflokksins í kaffi og segja honum á nærfærnislegan hátt frá tilvist þessa arms .
Framsóknarflokkurinn mun ekki stækka ef formaður hans ætlar að þegja Evrópuarminn í hel .
Innan Samfylkingar geta menn látið sig dreyma endalaust um Evrópusambandsaðild og byggt sínar Evrópubrýr í huganum .
En málið mun ekki fá góðar lyktir án aðstoðar frá öðrum flokkum .
kolbrun@mbl.is Kolbrún Bergþórsdóttir 