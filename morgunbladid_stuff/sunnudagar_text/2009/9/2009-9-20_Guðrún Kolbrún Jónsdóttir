Guðrún Kolbrún " Kolla " Jónsdóttir er áttræð í dag , sunnudaginn 20. september .
Hún er ekkja Sigurðar Árnasonar sem kenndur var við Teppi en hann lést fyrir áratug .
Þau höfðu búið í Mazatlan í Mexíkó í tvo áratugi .
Eftir lát Sigurðar sneri Kolla heim á ný eftir dvölina í Mexíkó þar sem hún rak hótel með eiginmanni sínum , Marcos Suites .
Kolla er fædd í Vestmannaeyjum , af hinni kunnu Grafarætt , dóttir Jóns Bjarnasonar frá Ármúla í Ísafjarðardjúpi og Árnýjar Friðriksdóttur í Gröf , systur Benónýs " Binna í Gröf " sem var landsfræg aflakló .
Foreldrar Kollu ráku gistiheimili í Eyjum .
Eftir skilnað foreldra sinna fór Kolla í fóstur að Syðri-Hömrum í Ásahreppi í Rangárvallasýslu hjá Sigurði Sigurðssyni og dóttur hans Elínu Sigurðardóttur .
Eftir fermingu lá leiðin til Reykjavíkur .
Kolla bjó hjá Ragnhildi systur sinni um tíma og Árnýju móður sinni og sambýlismanni hennar , Árna Sigfússyni bakarameistara .
Þá dvaldi hún ár í Danmörku þar sem hún kenndi íslensku börnum Högna Björnssonar læknis og Huldu konu hans .
Þá starfaði hún á Ritsímanum og í skóverslun Björns Ófeigssonar .
Árið 1950 gengu Kolla og Sigurður í hjónaband en hann var þá að ljúka námi við Vélstjóraskóla Íslands .
Sigurður stundaði farmennsku en kom í land eftir að hafa keypt nýmóðins upphitað matarborð í Ameríku og setti upp matstofu í Hafnarstræti sem hann rak í fimm ár .
Sigurður var fæddur á Akranesi 1924 , sonur Árna B. Sigurðssonar háskera og Þóru Einarsdóttur Möller .
Börn þeirra Sigurðar og Kollu eru : Árni Benóný , fæddur 1950 , Sigurður Þór , fæddur 1952 , Þóra Kolbrún , f. 1954 , Rut , f. 1960 og 1972 fæddust tvíburarnir Snorri sem lést 1973 og Sturla .
Siggi í Teppi var þjóðkunnur athafnamaður , festi kaup á teppaverslun og setti síðar upp teppagerð inn við Súðarvog af miklum stórhug .
Með EFTA-aðild 1971 breyttust skilyrði íslensks iðnaðar svo senn voru dagar innlendrar teppagerðar taldir .
Árið 1979 héldu þau hjón til Mazatlan á vesturströnd Mexíkó , ráku hótel við ströndina þar til Sigurður féll frá í maí 1999 .
Ég átti því láni að fagna að kynnast Kollu þegar ég var unglingur í félagskap með frænda mínum , Árna Benóný .
Við gengum í Réttarholtsskóla og ég var alltíður gestur á heimili þeirra við Suðurgötu .
Kolla stýrði stóru heimili af miklum myndarskap , hjartahlý , brosmild og sýndi unglingnum ávallt mikla vinsemd .
Svo vel leið unglingnum á Suðurgötunni að jafnvel dúndrandi músíkin í Glaumbæ náði á stundum ekki að toga hann í glauminn hinum megin við Tjörnina .
Siggi í Teppi var höfðingi af gamla skólanum .
Við vinir Árna fundum sterka nærveru þjóðsagnapersónunnar Sigga í Teppi þó við sæjum hann ekki oft .
Árni hefur dvalið langdvölum í útlöndum þar sem hann á velgengi að fagna , fastur fyrir með ríka réttlætiskennd og stundar viðskipti á sinn hljóðláta hátt fjarri skarkala fjölmiðla .
Ég sendi Kollu bestu kveðjur með þakklæti fyrir allt gamalt og gott .
Hallur Hallsson .
