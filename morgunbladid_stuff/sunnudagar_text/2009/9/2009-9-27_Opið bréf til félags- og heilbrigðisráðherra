TILURÐ þessa bréfs er reynsla Frosta af því að vera fatlaður einstaklingur á Íslandi .
Árið 2007 lenti hann í alvarlegu slysi og er eftir það mænuskaðaður með mikinn skaða og þarf því sólarhringsþjónustu .
Hann hefur því verið beggja vegna borðs , fatlaður sem og ófatlaður .
Við það að verða fatlaður hrundu mannréttindi hans sem einstaklings og átti hann allt sitt undir einhverju bákni sem annars vegar tilheyrði ríkinu og hins vegar borginni .
Réttindi fatlaðra " eiga " að vera tryggð í stjórnarskránni og felur sá réttur í sér að fatlaðir njóti allra þeirra réttinda sem ófatlaðir njóta .
Jú , göfugt , en er þetta raunin ? Njóta fatlaðir sömu mannréttinda og ófatlaðir ? Við sem erum ófötluð teljum sjálfsagt að fara sofa og vakna á þeim tímum sem hentar .
Fara á kaffihús þegar okkur langar , ákveða sjálf hvaða fólk við viljum umgangast og hafa í kringum okkur .
Setjum okkur nú í spor fatlaðra .
Það kemur fólk á morgnana að hjálpa okkur upp úr rúmi , við höfum takmarkað um það að segja á hvaða tímum við viljum fara á fætur og þetta sama fólk aðstoðar okkur varðandi allar okkar líkamlegu þarfir , baðar , skiptir á sárum og sér um þrifnað okkar .
Við ráðum ekki þetta fólk til okkar , heldur viðkomandi þjónustuaðili .
Og það er ekki bara einn þjónustuaðili sem kemur að umönnuninni , heldur fjórir aðilar ; Vinun , sem er einkarekin þjónusta , heimahjúkrun , félagsþjónustan og Svæðisskrifstofa fatlaðra .
Alltaf nýtt og nýtt fólk .
Við verðum sum hver að hátta á ákveðnum tímum , hvort sem okkur líkar það betur eða verr .
Kaffihús eða veisla sem stendur lengur en fyrirfram ákveðinn svefntími okkar , er ekki inn í myndinni .
Því spyr ég : Njóta fatlaðir sömu mannréttinda og við hin sem erum ófötluð ? Yfirgangur stofnana Hvati þess að við skrifum þetta bréf er yfirgangur stofnana .
Frosti býr í húsi SEM-samtakanna ( samtök mænuskaðaðra ) Þar starfar , meðal annars , einkarekin heimaþjónusta sem er með viðveru í húsinu frá kl. 6 til 2 á nóttunni .
Eftir mikið stríð fékk Frosti það í gegn að vera ekki háttaður í rúm fyrr en eftir miðnætti , en það hafði aldrei verið í boði .
Dag einn nú í september sagði ein starfsstúlka hjá Vinun Frosta frá því að Vinun ætti að hætta með þjónustuna frá miðnætti til kl. 2 á nóttunni og heimahjúkrun ætti að taka við frá miðnætti .
Þessi breyting á að taka gildi frá og með 1. október , samkvæmt orðrómi , en íbúar á Sléttuvegi 3 hafa ekki fengið neina tilkynningu um þetta .
Þeim kemur þetta kannski ekkert við – eða hvað ? Samkvæmt réttindum fatlaðra hjá Mannréttindastofnun koma skýrt fram verndarreglur , sem ætlað er að vernda þann fatlaða fyrir misnotkun valdbeitingu og valdbeitingu frá umhverfinu .
Hvað er þetta annað en valdbeiting ? Heimahjúkrun – fyrir hvern ? Heimhjúkrun er kapítuli út af fyrir sig .
Frá því að Frosti var á Grensásdeild og átti að fara að útskrifast , hefur heimahjúkrun ekkert viljað af honum vita og varð það til þess að við leituðum á náðir Vinunar , sem í framhaldinu tók að sér allt húsið .
Heimahjúkrun á að sinna honum á nóttunni ef á þarf að halda .
Frá kl. 2 til 6 á morgnana núna en frá og með 1. október frá miðnættis til kl. 6 á morgnana .
Frosti hefur búið á Sléttuvegi frá ágúst 2008 og hefur einu sinni þurft að hringja í heimahjúkrun að nóttu til .
Þá nótt var hann mikið veikur og bað þær að koma , en þær neituðu .
Eftir mikið stapp komu þær loks , en þjónustan var ekki betri en svo að Frosti mátti vera heppinn að deyja ekki þá nótt , eða eigum við frekar að segja að heimahjúkrun hafi verið heppin að hann dó ekki þá nótt vegna vanrækslu þeirra ! Eftir þessa reynslu var áhugi hans á þeirra þjónustu engin og lái honum hver sem vill .
Og nú á hann einnig að vera upp á náð og miskunn heimahjúkrunar um svefntímann sinn .
Koma þær til með að koma til móts við hann með svoleiðis " smámuni " þegar þær geta ekki einu sinni sinnt honum í neyð ? Kemur hann til með að geta reitt sig á að þær komi á umsömdum tíma vegna anna við að sinna öðrum útköllum ? Yfirmenn heimahjúkrunar höfðu ekki einu sinni fyrir því að láta hann vita að nú kæmu þær til með að sinna honum né yfir höfuð að það væru breytingar í gangi .
Þess má einnig geta að tveir starfsmenn sinna næturvöktum heimahjúkrunar fyrir allt höfuðborgarsvæðið .
Sjálfstæð búseta , hvað er það ? Að lokum viljum við vekja til umhugsunar hver skilgreining á hugtakinu " sjálfstæð búseta " er .
Þetta hugtak er mikið notað þegar fatlaðir eiga í hlut en engin virðist geta gefið einhlíta skýringu á innihaldi þessa orðs .
Svo við drögum þetta aðeins saman , þá er von okkar með bréfi þessu að opna augu ykkar og annarra sem starfa í þessum málaflokki , að það þarf að fara að setja þann fatlaða í fyrsta sæti en ekki það síðasta .
Sá fatlaði á að hafa allt um það að segja hvernig , hvenær og hver þjónustar hann .
Hann á að vera sá sem leggur línurnar , en ekki vera endalaust þiggjandi á það sem aðrir skipuleggja og skilgreina út frá sjálfum sér .
Heilbrigðisráðherra mætti taka til sín yfirgang starfsmanna sinna og gera viðeigandi breytingar með fræðslu og kennslu þeim til handa , það hefur nefnilega sýnt sig að fordómar eru sprottnir af fáfræði .
Kristín er nemi í félagsráðgjöf við HÍ og Frosti er notandi heimahjúkrunar .
