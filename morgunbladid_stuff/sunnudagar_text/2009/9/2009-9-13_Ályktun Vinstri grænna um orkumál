VINSTRI hreyfingin – grænt framboð hélt flokksráðsfund á Hvolsvelli dagana 28.-29. ágúst sl. Þar var m.a. ályktað um orkumál .
Þessi stjórnmálahreyfing er nú 10 ára gömul og á nú í fyrsta sinn aðild að ríkisstjórn .
Af þeim sökum eru ályktanir flokksins áhugaverðari en áður því að alkunna er að stjórnmálaflokkar starfa öðruvísi í stjórn en í stjórnarandstöðu .
Í ályktun flokksráðsfundarins um " orkumál og umhverfis- og auðlindamál " segir svo samkvæmt netútgáfu Morgunblaðsins : " Flokksráðsfundur Vinstrihreyfingarinnar – græns framboðs , haldinn 28.-29. ágúst 2009 , minnir á þann grundvallarvanda sem blasir við jarðarbúum í umhverfis- og auðlindamálum .
Hlýnun lofthjúpsins af mannavöldum og óheillavænlegar breytingar á vistkerfum jarðar kalla á róttæk umskipti í orkunotkun og nýtingu takmarkaðra auðlinda .
Olíulindir fara þverrandi á næstu áratugum sem óhjákvæmilega mun valda stighækkandi heimsmarkaðsverði á orku .
Vinna þarf því á markvissan hátt gegn orkusóun og leggja áherslu á vistvæna og endurnýjanlega orkugjafa .
" Vissulega þarf að vinna gegn orkusóun , eins og raunar hverskonar sóun , því að sóun er notkun verðmæta sem ekki skilar manninum betra lífi .
Hinsvegar er það ekki endilega rétt að olíulindir fari þverrandi á næstu áratugum .
Það ræðst af því hvort nýjar olíulindir finnast í sama mæli og þær sem nú er unnið úr ganga til þurrðar eða ekki .
Árið 1930 var því spáð að þáverandi þekktar olíulindir myndu ganga til þurrðar með þáverandi árlegri olíunotkun eftir rúmlega 15 ár .
Sú árlega olíunotkun var aðeins brot af núverandi notkun .
Árið 1960 var sama hlutfall tæplega 40 ár þrátt fyrir vaxandi olíunotkun frá 1930 , árið 1990 tæplega 45 ár og um 40 ár um aldmótin .
Allan þennan tíma hefur olíunotkun í heiminum farið vaxandi .
Ástæðan er stórkostlegar tækniframfarir í leit að og vinnslu á olíu .
Þessar tækniframfarir hafa meira að segja leitt til þess að vinnslukostnaður olíu hefur lítið hækkað , reiknað á föstu verðlagi , þrátt fyrir að auðunnustu olíulindirnar hafi sumar hverjar þorrið .
Af þessu má samt ekki draga þá ályktun að svona verði þetta um alla framtíð .
Raunkostnaður olíuvinnslu , þ.e. á föstu verðlagi , kann að hækka í framtíðinni eftir því sem vinnslan færist í ríkari mæli en hingað til út á reginhaf og heimskautasvæði .
Að því kann að koma að ódýrara verði að vinna olíu úr kolum , sem er tæknilega mögulegt , en úr jörðu .
Þekktar kolabirgðir í jörðu eru margfaldar á við þekktar olíubirgðir .
Þær endast í milli 200 og 300 ár með núverandi kolavinnslu .
Kolabirgðir eru illa þekktar í mörgum þróunarlöndum og þær kunna því að reynast mun meiri en nú er talið .
Þegar svo er komið að ódýrara er að vinna olíu úr kolum en beint úr jörðu leggst olíuvinnsla úr jörðu af enda þótt mikið sé þar enn eftir af olíu .
Gróðurhúsavandinn kann að hemja vöxtinn á notkun bæði olíu og kola nema það takist að þróa tækni til að orkan berist endanlegum notendum í formi vetnis og raforku sem unnið er úr eldsneyti með bindingu meðfylgjandi koltvísýrings í jörðu .
Að því er nú unnið en sú tækni sem til þess þarf er enn á þróunarstigi .
Í orkumálaályktun fundarins segir ennfremur : " Umgangast verður af framsýni og með ríku tilliti til verndunar umhverfis og náttúru þær auðlindir sem Íslendingar eiga í vatnsafli og jarðvarma .
" Undir þetta má vissulega taka enda hefur þetta verið gert hér á landi að undanförnu svo að til fyrirmyndar er .
Virkjanir bæði vatnsorku og jarðvarma eru nú vandlega undirbúnar , meðal annars með kostgæfni við mat á umhverfisáhrifum þeirra .
Vatnsaflsvikjanir endast mun lengur en sem nemur venjulegum afskriftartíma stofnfjárins .
Slíkar virkjanir verða afar verðmæt eign og skapa eigendum sínum trausta stöðu fjárhagslega .
Þegar lán vegna Kárahnjúkavirkjunar hafa verið greidd upp er Landsvirkjun með mannvirki þar sem nær 80 hundraðshlutar stofnkostnaðarins liggja í mannvirkjum neðanjarðar , í skjóli fyrir veðri og vindum , sem endast í aldir með eðlilegu viðhaldi en 20% eru í vélum og rafbúnaði sem endurnýja þarf á svo sem 40 ára fresti .
Enda þótt hefðbundnir núvirðisreikningar meti illa þennan ávinning munu komandi kynslóðir verða þakklátar fyrir þá framsýni sem felst í því að ráðast í slík mannvirki .
Sumar ályktanir flokksráðsfundarinn eru ekki í góðu samræmi innbyrðis .
Annarsvegar er bent á hættuna af gróðurhúsaáhrifunum frá orkuvinnslu úr eldsneyti .
Hinsvegar vill fundurinn fresta virkjunum í Þjórsá , sem eru þegar vel undirbúnar , þegar bæði gróðurhúsaváin og atvinnuástandið á Íslandi kalla þvert á móti á að þeim verði hraðað .
Nýir orkunotendur banka á dyr ; álframleiðendur og aðrir orkunotendur eins og aflþynnuverksmiðjan á Akureyri , gagnavinnslustöðvar á Suðurnesjum og ef til vill víðar .
Og einmitt nú kalla vinnufúsar hendur á vel launuð störf .
Höfundur er fv. orkumálastjóri .
