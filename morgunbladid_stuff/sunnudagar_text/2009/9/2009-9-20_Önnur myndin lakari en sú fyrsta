KVIKMYNDIN Stúlkan sem lék sér að eldinum , sem byggð er á samnefndri bók eftir Stieg Larsson í sk .
Millennium-þríleik , er lakari en fyrsta myndin í þríleiknum , Karlar sem hata konur , að því er fram kemur í dagblaðinu Politiken .
Í þríleiknum segir af rannsóknarblaðamanninum Mikael Blomkvist og hinni bráðsnjöllu Lisbeth Salander sem getur hakkað sig inn í hvaða tölvu sem er .
Saman leysa þau hin dularfyllstu glæpamál .
Framleiðendur kvikmyndarinnar fóru fram á það við danska fjölmiðla að þeir skrifuðu enga gagnrýni um myndina fram að frumsýningu , þó svo búið væri að halda margar forsýningar á henni tíu daga þar á undan með gríðarlegri aðsókn .
Kvikmyndagagnrýnandi Politiken hefur kveðið upp sinn dóm , segir Stúlkuna sem lék sér að eldinum ósvikinn krimma og mikið lagt í framleiðsluna en í samanburði við fyrstu myndina vanti eitthvað upp á , myndin hefji sig ekki upp yfir hina stöðluðu krimmaformúlu .
Mynd númer tvö sé ekki eins öflug og dramatísk og sú fyrsta .
Hún gefur myndinni þó fjórar stjörnur af sex mögulegum .
Þeir sem vilji sjá æsilega bílaeltingaleiki , ástaratlot tveggja kvenna og hefnd fái sinn skammt .
Kvikmyndin var frumsýnd í gær í Danmörku og segir Politiken gagnrýni annarra blaða í samræmi við sína .
Ekstra bladet telur myndina lakari en þá fyrstu en er þó sátt ; Kristeligt Dagblad ( Dagblað kristinna ? ) segir upplifunina svipaða því að fá jólapakka sem maður veit hvað inniheldur .
Christian Monggaard í Information er afar ósáttur og kallar myndina " uppblásna sjónvarpsmynd " og kollegi hans á MetroXpress / Cinemazones , Jacob Ludvigsen , segir myndina mun lakari en þá fyrstu .
Hvað sem þessum dómum líður verður aðsóknin án efa góð í Danmörku , líkt og hún hefur verið hingað til , og engin ástæða til að búast við öðru en góðri aðsókn hér á landi .
helgisnaer@mbl.is 