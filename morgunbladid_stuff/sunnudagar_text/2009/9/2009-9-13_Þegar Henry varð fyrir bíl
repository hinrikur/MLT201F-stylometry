Henry Hale Bliss var fyrsti Bandaríkjamaðurinn , sem lét lífið í bílslysi .
Þrettánda dag septembermánaðar árið 1899 steig hann af sporvagni í New York , á horni 74. strætis vestur og Central Park vestur og varð fyrir leigubíl .
Daginn eftir lést hann af sárum sínum .
Leigubílstjórinn var handtekinn og sakaður um manndráp , en síðar sýknaður á þeim grundvelli að um algjört óviljaverk hefði verið að ræða .
Þótt Bliss hafi verið fyrsti Bandaríkjamaðurinn , sem lést í bílslysi , þá höfðu orðið banaslys í bílaumferðinni í Evrópu .
Bridget Driscoll varð fyrir bíl í London þremur árum fyrr , árið 1896 .
Bíllinn var sýningarbíll fyrirtækisins Anglo-French Motor Carriage Company og þennan dag ók hann um götur til að leyfa borgarbúum að upplifa bílferð .
Vitni sögðu að honum hefði verið ekið allt of hratt .
Bílstjórinn sagðist hafa ekið löglega og ekki farið yfir 6,4 kílómetra hraða á klukkustund .
Farþeginn hélt því hins vegar fram að bílnum hefði verið breytt , svo hann kæmist hraðar .
Óháður ökumaður skoðaði bílinn og sagði hann ófæran um að aka hraðar en á 6,4 km hraða .
Málið var fellt niður , þar sem sýnt þótti að bílstjórinn hefði ekki ekið ógætilega .
Dánardómstjórinn lýsti þeirri von sinni , að slíkur atburður gerðist aldrei aftur .
Fyrsta banaslysið 1869 Allra fyrsta fórnarlamb hinna nýju farkosta var vísindakonan Mary Ward .
Hún var þekktur vísindamaður , á þeim tíma þegar konur áttu afskaplega erfitt uppdráttar innan vísindanna og gaf út bækur , m.a. um stjarnvísindi .
31. ágúst 1869 settist hún upp í gufuknúinn bíl , sem frændi hennar smíðaði .
Engum sögum fer af því hve miklum hraða sá bíll náði , en í einni beygjunni kastaðist Mary út , lenti undir öðru afturhjólinu og hálsbrotnaði .
rsv@mbl.is 