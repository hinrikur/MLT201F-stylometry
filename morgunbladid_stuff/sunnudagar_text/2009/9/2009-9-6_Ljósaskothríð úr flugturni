Eftir Snorra Snorrason Talsverður flugáhugi var hér á landi í stríðslok , enda mikil gróska í farþegaflugi innanlands bæði hjá Flugfélagi Íslands og hinu nýstofnaða félagi Loftleiðum .
Snemma sumars 1945 komust á laggirnar tveir flugskólar , annar á vegum Svifflugfélagsins en hinn nefndist Cumulus .
Þrír flugstjórar Flugfélagsins áttu og ráku þann skóla , en það voru Jóhannes R. Snorrason , Magnús Guðmundsson og Smári Karlsson .
Keyptar voru notaðar kanadískar Tiger Moth kennsluflugvélar og annaðist Kristján Mikaelsson flugmaður þessi kaup .
Um svipað leyti var stofnsettur flugskóli á Akureyri og var þar að verki eldhuginn Árni Bjarnason o.fl. Ráku Akureyringarnir tvær Tiger Moth kennsluflugvélar sem höfðu aðsetur á Melgerðismelum .
Var þessi flugvél því áberandi í kennsluflugi næstu árin .
Ég var starfsmaður flugskólans sumrin 1946 og 1947 , hringdi í nemendur , sá um bensínáfyllingu og þess háttar , og auðvitað byrjaði ég þá að læra flug .
Er mér alltaf hlýtt til míns gamla kennara og góða vinar alla tíð Antons G. Axelssonar , sem dreif mig í sólóflug í sept. 1946 .
Prófdómari minn var handhafi flugskírteinis nr. 1 , Sigurður Jónsson .
Ógleymanlegt er það augnablik eftir æfingaflug og tvær lendingar þegar Sigurður snéri sér við í framsætinu og spurði : " Viltu fara einn " ? ég svaraði ákveðið já .
Snemma árs 1947 var annar kennari kominn til flugskólans Cumulus .
Það var heiðursmaðurinn Jón Jónsson .
Þegar ég kom suður aftur frá Akureyri vorið 1947 sýndi ég Jóni sólóflugskírteini mitt og tók hann til við að kenna mér undir A-próf .
Brosandi hafði Jón sérstaklega gaman af að lesa yfir mér þau varnaðarorð sem prentuð voru aftan á þetta skírteini en þar stendur m.a. " að sýni handhafi þessa skírteinis kæruleysi eða glannaskap á flugi varði það missi flugleyfis um stundarsakir eða fyrir fullt og allt " .
Nokkrum árum síðar var ég aðstoðarflugmaður hjá Jóni á Katalina-flugbátum Flugfélagsins .
Nokkur nöfn eru minnisstæð úr hópi flugnema þessi ár , m.a. bræðurnir Jósep og Andri Heiðberg , Sigurður Egilsson , Oddur Guðmundsson , Ólafur Grímsson , Geir Baldursson , Sigurgeir Sigurdórsson og Sindri Sigurjónsson .
Sindri kom alltaf á skellinöðru út á flugvöll og á meðan hann var að fljúga lék ég mér á hjólinu .
Ágæt kennsluflugvél Tiger Moth tvíþekjan var sterkbyggð og afbragðs kennsluflugvél .
Breski flugherinn notaði hana til kennslu rétt upp úr 1930 og fram yfir stríð .
Um 9000 flugvélar voru smíðaðar af þessari gerð , m.a. í Kanada , en þaðan komu okkar flugvélar .
Þær voru lítið eitt frábrugðnar þeim bresku , þannig að plasthlíf var yfir báðum flugmönnum en þær bresku voru opnar .
Hjól var undir stélinu , en þær bresku voru með lítið skíði .
Og svo voru hemlar á hjólunum , en ekki á þeim bresku .
Mönnum þótti hins vegar Gipsy- hreyfillinn , sem skilaði 130 hestafla orku , harla viðhaldsfrekur .
Bensíntankurinn sem var á milli efri vængjanna tók um 19 bresk gallon , sem entist aðeins til rúmlega tveggja stunda flugs .
Stélhjólsflugvél Þeir sem lærðu á Tiger Moth fengu góða tilsögn í hvernig beita skyldi stýrum í hliðarvindi .
Það kom sér vel þegar menn fóru svo að fljúga Douglas DC-3 flugvélum .
Þar þurftu flugmenn aldeilis að beita stýrunum rétt bæði í lendingu og flugtaki , í sterkum hliðarvindi , til þess hreinlega að rjúka ekki út af flugbrautinni .
Ekki stóð vindurinn alltaf beint á braut , eins og það var kallað .
Vorum við vel undirbúnir t.d. í Vestmannaeyjafluginu , þar sem lengst af var aðeins ein flugbraut , og æði oft bæði hliðarvindur og misvindasamt .
Fann þýskan kafbát við Skotland Sagt er frá því í enskri bók um flugvélar að á stríðsárunum hafi Tiger Moth flugvél fundið þýskan kafbát við strönd Skotlands og komið skilaboðum til sjóhersins breska sem náði að sökkva kafbátnum .
Í einni af ágætum bókum Þórs Whitehead er mynd af Tiger Moth flugvél breska hersins sem brotlenti í kálgarði uppi við Elliðaár 1942 .
Herinn hefur þá verið með slíka flugvél hér .
Fram kemur í breskum bókum að flest allir flugmenn stríðsáranna hafi fengið sína fyrstu þjálfun á þessa tegund flugvéla .
Og nokkrir íslenskir flugmenn sem hófu nám í Bretlandi laust fyrir 1948 lærðu fyrstu handtökin á Tiger Moth , má þar nefna m.a. Brynjúlf Thorvaldsson , Björn Guðmundsson , Skúla Magnússon , Valberg Lárusson , Ingimar Ingimarsson , Garðar Gíslason , Örlyg Þorvaldsson og fl. Reykur og eldglæringar Kennsluflugvélar þessara ára voru án talstöðvarsambands við flugturninn .
Var notast við merki frá flugturninum til flugmanna með ljósalömpum .
Blikkandi grænt þýddi heimill akstur , stöðugt grænt heimilt flugtak eða lending , svo var það rauði lampinn sem táknaði allt öfugt við græna ljósið .
Stundum kom blikkandi hvítt sem táknaði að maður átti að aka til baka til sama staðar .
Alloft kom það fyrir að flugmenn sáu ekki ljósin og hófst þá mikil ljósaskothríð út um glugga flugturnsins .
Átti þetta sér einkum stað þegar tvær flugvélar voru samtímis á lokastefnu til lendingar á sömu braut .
Var þetta oft besta skemmtun á að horfa og ágæt tilbreyting þegar þessar rauðu reyksprengjur og eldglæringar komu í gríð og erg út um glugga flugturnsins .
Menn voru ekkert að spara skotin .
Man ég oft eftir slíkum atvikum .
Gat þá að líta Katalina-flugbát á lokastefnu til lendingar og Tiger Moth í krappri beygju frá flugbátnum , en hún hafði þá líka verið á leið til lendingar .
Flugumferðarstjóri á vakt veitti þá oftast flugmanni litlu vélarinnar ærlegt tiltal uppi í turni eftir lendingu og lenti ég í því eins og aðrir .
Engin varðveitt Engin af þeim mörgu Tiger Moth flugvélum sem hér voru árum saman var varðveitt .
Þeim var flestum fleygt eins og öðrum gömlum flugvélum , og er eiginlega óskiljanlegt að enginn skyldi finna upp á því snjallræði að varðveita þó ekki væri nema eina af þessum ágætu kennsluflugvélum .
Höfundur er fyrrverandi flugstjóri .
