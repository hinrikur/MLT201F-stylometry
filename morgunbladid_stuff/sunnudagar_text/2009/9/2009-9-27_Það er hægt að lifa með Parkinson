Eftir Freystein Jóhannsson freysteinn@mbl.is Parkinsonsamtökin voru stofnuð í desember 1983 og tók Snorri Már þar við formennsku í vor .
" Það hefur margur tekið við betra búi , " segir hann og brosir við .
" Sjóðir félagsins rýrnuðu um 85% í bankahruninu og við urðum að grípa til harkalegra aðgerða .
Við lokuðum skrifstofu félagsins og sögðum upp tveimur starfsmönnum , annar þeirra var félagsráðgjafi og annaðist tengsl við fólkið okkar og aðstandendur þess .
Það starf var sérstaklega þýðingarmikið því þeim sem greinast með Parkinson hættir til þunglyndis og einangrunar .
Það var því sárt að leggja það starf niður og eitt okkar meginkappsmál er að taka þann þráð upp aftur .
Nú er allt unnið í sjálfboðastarfi og viðburðir verða að vera sjálfbærir til þess að komast á dagskrá .
En okkur klæjar í lófana að koma fjármálunum á réttan kjöl og hefja öfluga starfsemi á ný .
Einn liður til þess eru styrktartónleikar í Fríkirkjunni 1. október .
" Nú eru um 600 manns greindir með Parkinson , þar af eru 240 félagar í Parkinsonsamtökum Íslands og auk þeirra um 220 aðstandendur .
" Af þessum tölum má sjá , að það eru margir greindir Parkinsonsjúklingar , sem við þurfum að ná til , því bæði geta þeir og aðstandendur þeirra styrkt samtökin og ekki síður geta þau sótt styrk og stuðning til samtakanna .
Það er athyglisvert að unga fólkið gefur sig ekki fram við okkur , í huga þeirra er Parkinson öldrunarsjúkdómur , en það er nú öðru nær .
Fólk greinist yngra og það er hægt að lifa með Parkinson .
Ef þú færð Parkinson um sjötugt , þá er auðvelt að tala um öldrunarsjúkdóm , en ef þú ert fertugur þá hefur þú eitthvað til að berjast við .
" – Einsog þú sjálfur ..
" Já , ég greindist með Parkinson fertugur , fyrir fimm árum .
Það eina sem Parkinson hefur tekið frá mér , er að ég get ekki skrifað lengur .
Að öðru leyti hugsa ég ekki um að ég sé með einhvern sjúkdóm .
Það eru til lyf sem halda sjúkdómnum niðri , en þau hvorki hægja á honum né stöðva hann .
Þar verðum við að grípa til okkar eigin ráða ; ég til dæmis hreyfi mig mikið , því Parkinson hægir á öllum hreyfingum , en teygjur og hreyfing gera mér gott .
Skrifstofa Parkinsonsamtakanna í Hátúni 10b er með opið hús sem við köllum " Nýliðavakt " alla miðvikudaga á milli klukkan 17 og 19 .
Þar höfum við verið að fá unga nýgreinda og aðstandendur þeirra , í rólegheit og spjall .
Reynsla okkar af þessum heimsóknum sýnir hvað það er mikils virði að ná til þessa hóps .
" Parkinsonsamtökin á Íslandi Tilgangur Parkinsonsamtakanna á Íslandi er að auka lífsgæði parkinsonsjúklinga og fjölskyldna þeirra með því að standa vörð um réttindi þeirra og hagsmuni , fræðslu- og útgáfustarfsemi um málefni þeirra , stuðla að rannsóknum og aukinni þekkingu á parkinsonsjúkdómnum og möguleikum á meðferð við honum , vera vettvangur fyrir parkinsonsjúklinga og aðstandendur þeirra til að koma saman og til gagnkvæms stuðnings .
Samtökin eru einnig vettvangur fyrir fólk með parkinsonskylda sjúkdóma og fjölskyldur þeirra .
Stórmál að halda sínu striki Þau eru með Parkinson .
En Bergþóra Vilhelmsdóttir og Runólfur Þór Runólfsson láta sjúkdóminn ekki brjóta sig niður , heldur takast á við hann og halda sínu striki .
Bergþóra : Ég vann sem sjúkraliði , þegar ég greindist fyrir þremur árum , þá var ég 42 ára .
Ég hafði fundið fyrir skjálfta í hægri handlegg , svo fékk ég brjósklos í bakið og sjúkraþjálfarinn spurði mig út í skjálftann .
Ég sagðist halda að þetta væri bara klemmd taug , en hann ráðlagði mér að láta líta á þetta .
Læknirinn minn flutti mér svo tíðindin af nærgætni .
Runólfur Þór : Ég er fæddur 1961 og nú eru þrjú ár síðan ég greindist með Parkinson .
Ég áttaði mig á því þegar ég var greindur , að ég var búinn að ganga með sjúkdóminn í mörg ár .
Puttarnir á vinstri hönd voru fastir og það heyrðist á mæli mínu , þegar ég var undir sem mestu álagi .
Mér datt þó Parkinsonsjúkdómurinn ekki í hug og ég hafði ekki eins nærgætinn lækni og Bergþóra .
Minn læknir sagði bara : Þú veizt væntanlega hvað er að þér .
Nei , sagði ég .
Þú ert með Parkinson sagði hann og rétti mér lyfseðil , gekk síðan burt .
Mér brá auðvitað svakalega , en gat þó hlaupið hann uppi og spurt hvort þetta væri arfgengur sjúkdómur .
Nei , sagði hann án þess að líta á mig og hvarf fyrir horn .
Það bjargaði mér að ég þekkti mann sem er með Parkinson og gat hringt í hann .
Íþróttir og jákvæðni Bergþóra : Mér fannst ég taka tíðindunum af greiningunni mjög vel , en auðvitað sóttu á mig grátköst og leiðindi meðan ég var að átta mig á hlutunum .
Mér fannst eiginlega verst að horfa upp á fjölskyldu mína ; manninn minn og syni okkar og móðir mín svaf ekki fyrir áhyggjum .
Hvað ert þú að vaka út af þessu , þegar ég sef einsog engill , sagði ég .
En ég skil hana svo sem þegar ég hugsa um drengina mína .
Það var ekkert auðvelt fyrir þá að taka þessum tíðindum , en í dag gengur þetta vel og þeir taka allir tillit til mín og hjálpa mér , þegar ég þarf þess með .
Runólfur Þór : Ég held að þessi sjúkdómur hafi ekki truflað mig nema fyrstu dagana .
Ég settist niður með fjölskyldunni og við fórum í gegnum dæmið og þeim létti mjög mikið að finna ekki neinn bilbug á mér .
Enda hélt ég mínu striki ; ég hélt áfram að vinna hjá Eimskip , stundaði golf , skotveiðar og skíði .
Golfið er alveg yndisleg íþrótt fyrir mig , hreyfingin og teygjurnar gera mér svo gott .
Ég forðast andlegt stress eftir mætti .
Mér hefur aldrei liðið eins vel og síðasta ár , eftir að ég fór að nota orkuplástrana .
Nú vakna ég verkjalaus , tek lyfin mín reglulega og svo gengur lífið sinn vanagang .
Bergþóra : Það er stórmál að halda sínu striki eftir greiningu .
Þetta eru auðvitað viðbrigði , því allar mínar hreyfingar eru hægari en áður .
En ég fer mitt á jákvæðninni .
Ég er líka á fullu að dreifa huganum og hugsa um að gera eitthvað skemmtilegt .
Samtökin eru sjálfsagt athvarf Læknirinn minn sagði , að ef mig langaði til þess að læra eitthvað nýtt , skyldi ég nota tækifærið , því enginn vissi hvað framtíðin bæri í skauti sér .
Nú er ég að læra blómaskreytingar og vinn í blómabúð aðra hverja helgi .
Mér fannst fyrst einsog allir viðskiptavinirnir horfðu svo sérkennilega á mig .
Þeir eru auðvitað að fylgjast með hristingnum á hægri handleggnum , hugsaði ég .
Svo nefndi ég þetta við eina konu og hún sagði : Ertu með Parkinson .
Ekki tók ég eftir því .
Ég var bara að horfa á hvernig þú vinnur skreytinguna .
Ég get allt sem mér sýnist .
Ég verð reyndar þreyttari , þegar ég fer yfir strikið og er þá bara einsog drusla í nokkra daga .
Ég held að maðurinn minn hafi meiri áhyggjur af uppátækjum mínum en ég .
En ég nenni ekki að vera sjúklingur fyrr en ég er orðin sjúklingur ! Það eru hvort sem er allir með sinn lífsfarangur .
Runólfur Þór : Parkinsonsjúkdómurinn hefur breytt viðhorfi mínu til lífsins .
Ég er ekki eins upptekinn af veraldlegum hlutum og gæði augnabliksins skipta mig meira máli .
Bergþóra : Já , já .
Sama hér .
Bergþóra : Þegar fólk hefur greinzt ætti það að snúa sér til Parkinsonsamtakanna .
Þau eru gott haldreipi fyrir fólk .
Mér þykir vænt um samtökin og vini mína þar .
Runólfur Þór : Fólk getur líka byrjað á því að fara á netið og kynna sér málið .
Og skoðað heimasíðu samtakanna .
Síðan ætti það að ganga í samtökin .
Bergþóra : Svo er ómetanlegt að komast á Reykjalund .
Ég hugsaði nú með mér fyrst að það væri bara fyrir sjúklinga en ekki mig .
En þetta er í raun stórkostlegt prógramm sem þeir eru með .
Verst að það stendur okkur aðeins einu sinni til boða .
