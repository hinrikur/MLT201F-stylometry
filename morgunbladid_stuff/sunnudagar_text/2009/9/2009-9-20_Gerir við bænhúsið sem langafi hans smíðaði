Eftir Pétur Blöndal pebl@mbl.is LAGT er upp með að ljúka að mestu viðgerð á bænhúsinu í Furufirði næsta sumar , en Guðmundur Ketill Guðfinnsson hefur unnið að því í nokkur ár .
" Í sumar löguðum við vesturgaflinn á bænhúsinu , eina gaflinn sem átti eftir að laga , gerðum við máttarviðina sem voru skemmdir og settum gamla bárujárnið á aftur , " segir hann .
" Efnið sem við notum inn í kirkjuna kom hinsvegar hálfum mánuði seinna frá Noregi en áætlað var og þegar átti að flytja það frá Norðurfirði var vitlaust veður , þannig að flutningurinn tafðist enn frekar .
En nú er timbrið komið undir þak í Reykjarfirði og verður geymt þar í vetur .
" Ætlunin er að koma bænhúsinu í upprunalegt horf , en langafi Ketils , Benedikt Hermannsson , sá um smíði hússins á sínum tíma .
" Ég byrjaði á verkinu fyrir aldamót , " segir Ketill .
" Ég hef fengið smástyrki frá húsafriðunarnefnd , timbur úr rekanum í Reykjarfirði og Furufirði , og áheit sóknarnefndar Furufjarðar .
En mér rennur líka blóðið til skyldunnar .
Langafi byrjaði að reisa bænhúsið árið 1897 og lauk við það árið 1899 , en skilyrði fyrir fjárframlagi var að verkinu lyki fyrir aldamót .
Það var hinsvegar ekki vígt fyrr en árið 1902 , því það samdist ekki við prestinn , sem vildi fá borgað fyrir að messa .
" Hann segir að Benedikt hafi fæðst árið 1845 og dáið árið 1918 í spænsku veikinni .
" Hann er jarðaður þarna og langamma líka .
Hún var miklu yngri kerlingin , þetta var hagstæður stuðull að því leyti , og ýmsir nú á tíðum hefðu kosið að hafa þetta svona .
Hún hét Ketilríður Jóhannesdóttir , fædd 1868 og dó árið 1948 .
" – Þannig að þú hefur félagsskap ? " Já , elskan mín , mér líkar prýðilega að vera þarna með þessum dauðu .
Þeir hafa ekkert ásótt mig .
" – Er kirkjan tilbúin að utan ? " Nei , nei , það vantar nýtt bárujárn á gaflinn sem við gerðum við í sumar og svo þarf að setja gluggana í suðurhliðina og vesturgaflinn .
Ég tók þá úr og geri við þá heima í Reykjarfirði .
" – Hvenær reiknarðu með að klára verkið ? " Við förum mjög langt með þetta næsta sumar , setjum gluggana í og panelinn , og málum að minnsta kosti eina umferð .
Ég held að það eigi alveg að hafast .
" – Svo þarf að flytja inn prestinn ? " Já , þeir eru ótrúlega viljugir að koma .
" – Það er af sem áður var ? " Já , þeim finnst nú sport í þessu núna að koma og messa .
Og svo má geta þess að ein af systrunum í Furufirði er að læra til prests .
" Hornstrandir | 22 