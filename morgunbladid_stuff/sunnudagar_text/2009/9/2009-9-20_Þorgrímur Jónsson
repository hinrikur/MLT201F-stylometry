Þorgrímur Jónsson tannlæknir fæddist á Kleppjárnsreykjum í Borgarfirði 2. janúar 1926 .
Hann andaðist á St .
Jósefsspítala laugardaginn 5. september .
Foreldrar hans voru Jón Bjarnason héraðslæknir , f. 7.10 .
1892 , d. 2.1. 1929 , og Anna Kristín Kristjana Þorgrímsdóttir húsfreyja f. 5.12 .
1894 , d. 13.2. 1994 .
Systkini Þorgríms eru Ingibjörg Birna , f. 1919 , d. 2003 , gift Pétri Péturssyni , f. 1918 , d. 2007 , Stefán , f. 1920 , d. 1971 , kvæntur Önnu Þorbjörgu Kristjánsdóttur , f. 1923 , d. 2000 , Jóhanna , f. 1922 , gift Lárusi Óskarssyni , f. 1919 , d. 1972 , Guðrún , f. 1923 , d. 1997 , gift Jónasi Árnasyni , f. 1923 , d. 1998 , Bjarni , f. 1927 , kvæntur Hólmfríði Önnu Árnadóttur , f. 1930 , Jóna Anna , f. 1929 , d. 1930 .
Þorgrímur kvæntist 2. júlí 1956 Huldu Jósefsdóttur , kennara og listhönnuði , f. 6.12 .
1930 .
Foreldrar hennar voru Jósep Ingvar Jakobsson , f. 17.6. 1905 , d. 15.5. 1942 , og Gróa Jónasdóttir , f. 14.1. 1905 , d. 17.9. 1975 .
Dóttir þeirra er Anna Þorgrímsdóttir tónlistarkennari , f. 1956 .
Þorgrímur ólst upp í Reykjavík frá þriggja ára aldri .
Hann varð stúdent frá MA 1947 , cand .
odont .
frá HÍ 1959 og stundaði framhaldsnám í periodonti og röntgenfræði við Björgvinjarháskóla í Noregi 1967-70 .
Rak tannlæknastofu í Þingholtsstræti 11 í samstarfi við Guðmund Árnason tannlækni frá 1960-66 og var tannlæknir hjá Gladsaxe Kommune í Kaupmannahöfn 1966-67 .
Þorgrímur rak eigin tannlæknastofu á Bókhlöðustíg 6a í Reykjavík 1970-96 .
Hann var kennari við tannlæknadeild HÍ 1973-75 og lektor frá 1975-78 .
Þorgrímur var tryggingatannlæknir hjá Tryggingastofnun ríkisins 1978 og skipaður tryggingayfirtannlæknir 1990 .
Lét af störfum hjá Tryggingastofnun 1996 .
Útför Þorgríms fór fram í kyrrþey 17. september .
Þorgrímur Jónsson , móðurbróðir minn , lést 5. september .
Hann var fæddur á Kleppjárnsreykjum 26. janúar 1926 , heitinn í höfuðið á móðurafa sínum .
Mér finnst Þorgrímur fegurst karlmannsnafna en kallaði hann þó alltaf Budda frænda .
Sjálfur var hann jafn fallegur og nafnið , og bæði góður og skemmtilegur eins og þau voru öll systkinin .
Myndin af móðurfjölskyldunni ljómar í minningunni og það gerir hún líka , myndin sem var tekin af ömmu og börnunum hennar sex árið 1938 .
Aldrei hef ég séð fegurri fjölskyldumynd , þótt ekki sjáist augnliturinn þar , brúnt og blátt til skiptis .
Fjölskyldan var samheldin og samverufús , að ekki sé nú minnst á fríðleikann og gáfurnar , fóru þar saman erfðir og uppeldi .
Mér eru í barnsminni sögurnar sem hún mamma mín sagði mér af bræðrum sínum litlum , sjálf var ég lítil þegar ég man þá fyrst .
Ekki man ég fyrstu jólin sem ég lifði en fyrsta jólakortið á ég enn , með mynd af jólasveini á skíðum .
Það er skrifað á Akureyri hinn 16. desember 1941 .
Frk .
Lilla Pétursdóttir , Ljósvallagötu 8 , Reykjavík .
Gleðileg jól ! Lilla mín , Buddi og Bjarni .
Buddi og Bjarni , það fylgdi þeim bræðrum jafnan fögnuður og gleði og oft dálítil stríðni .
Hrekkir þeirra skemmtu okkur öllum og svo takmarkalaus var ást mín og aðdáun að ég lærði aldrei af reynslunni heldur gerði hvað sem þeir báðu mig um enda lofuðu þeir alltaf að nú væri tilgangurinn góður og göfugur .
Ótti minn tveggja ára gamallar við ryksugu heimilisins var Budda sérstakt ánægjuefni , loforð hans um að kveikja ekki á henni ef ég settist bara einu sinni enn á hana voru einskis virði en þeim mun dýrmætari eru minningarnar um kæti hans og hlátur .
Ég lét hann líka sífellt gabba mig til að keppa við Önnu Lár í stökki yfir dívanpúða .
Hún flaug yfir eins og ský en ég náði aldrei að lyfta mér frá jörðu , alltaf jafn klossuð og hann alltaf jafn kátur með úrslitin .
Einu sinni fannst mér ég þó ná mér niðri á honum , þá vorum við tvö að spila marías .
Hann vann mig alltaf – með réttu eða röngu – og hló dátt að óförum mínum .
Þegar hann bað mig svo blíðlega um vatnsglas sá ég mér leik á borði og færði honum hitaveituvatn .
Stríðnin var alltaf góðrar ættar og mér leið ævinlega jafn vel í návist hans .
Af öllu sem hann gerði stafaði hlýju .
Myndirnar sem hann teiknaði bera henni augljóst vitni og því , hvílíkur listamaður hann var .
Ég á fjórar teikningar hans af jafn mörgum konum sem allar nutu væntumþykju hans , Gunnu ömmu , mömmu , mér og Siggu í Keflavík , gerðar þegar ég var barn og hann ungur maður .
Telpan sem hann teiknaði árið 1945 sefur vært á myndinni .
Ég vona að elskulegum frænda mínum verði hinsti svefninn jafn vær .
Ragnheiður Ásta Pétursdóttir .
Kær vinur er fallinn frá .
Mér er það bæði ljúft og skylt að minnast míns góða vinar .
Það er ekki hægt að minnast Þorgríms án þess að nefna hans góðu konu Huldu , en hún og móðir mín eru æskuvinkonur .
Þegar Þorgrímur og Hulda voru að flytja heim eftir nám erlendis júní 1968 lásu þau lát föður míns á forsíðu Morgunblaðsins í flugvélinni en hann lést af slysförum frá þremur ungum drengjum .
Frá þeim degi settu þau sig í samband við móður mína , reyndust henni og okkur bræðrunum afskaplega vel og fyrir það skal þakkað hér .
Ég minnist þess þegar Þorgrímur kom eitt sinn heim í hádeginu , meðan mamma var að vinna , til að finna okkur bræðurna og gefa okkur þorramat .
Þarna sat " kallinn " gaf okkur hákarl , súrsaðan hval , svið og hrútspunga og gaf sér góðan tíma , borðaði með okkur og talaði við okkur .
Eftir að ég fékk bílpróf jukust okkar samskipti mjög mikið , við vorum alltaf eitthvað að stússast saman , ef ekki á Bókhlöðustígnum þá á Hulduhólum , alltaf voru næg verkefni því Þorgrími þótti gaman að hafa eitthvað fyrir stafni .
Margt er að minnast frá þessum tíma og langar mig aðeins að segja frá því .
Eitt sinn hringdi Þorgrímur í mig á laugardagsmorgni og tilkynnti mér að jeppanum hans hefði verið stolið um nóttina að mig minnir frá Háteigsvegi .
Ertu búinn að tilkynna þetta til lögreglunnar ? spurði ég og játaði hann því .
Heyrðu , ég kem til þín og svo förum við saman og leitum að jeppanum því lögreglan gerir það ekki , sagði ég .
Ég kem til hans niður á Bókhlöðustíg en áður en við leggjum á stað segir hann við mig .
Óli , ég fór að hugsa um draum sem mig dreymdi í nótt þegar þú sagðir við mig að við skyldum leita að jeppanum og er ég búinn að ráða hann .
Jeppinn stendur við trébryggju .
Við af stað , fórum fyrst í Kópavog síðan í Hafnarjörð en að endingu fórum við út á Granda og viti menn , þar stóð jeppinn við Grandakaffi óskemmdur .
Lögreglan var látin vita og sagðist hún aldrei vita til þess að stolinn bíll hefði fundist á þennan hátt .
Ég minnist þess þegar ég strákurinn var fenginn til að vera " driver " í veiðitúr sem Þorgrímur fór í ásamt Bjarna , bróður sínum , og frænda sínum Kristjáni Stefánssyni .
Farið var um Borgarfjörðinn og Dalina , gist eina nótt Búðardal .
Það var okkur ógleymanleg stund þegar við sátum í morgunmatnum , Þorgrímur , Kristján og ég þegar við heyrðum í fjarska Bjarna syngja af mikillri innlifun " Er ég kem heim í Búðardal " nú Bjarni bróðir er þá vaknaður , sagði Þorgrímur og brosti sínu breiða brosi .
Ógleymanleg ferð .
Síðan leið tíminn , ég kvæntist , bjó erlendis , kom aftur heim en alltaf héldum við sambandi , þótt það hefði mátt vera meira seinni árin .
Ég minnist Þorgríms sem mjög góðs vinar með mikilli hlýju og bið honum Guðs blessunar og farsældar á nýrri vegferð .
Votta Huldu og Önnu mína innilegustu samúð .
Ólafur Bergmann .
Látinn er Þorgrímur Jónsson tannlæknir , mikill öðlingur og vinur minn til margra ára .
Leiðir okkar lágu fyrst saman í Björgvin í Noregi , þar sem ég stundaði líffræðinám og hann var í framhaldsnámi í periodonti , röntgenfræðum og þjálfun þeim tengdri á árunum 1967-1970 .
Okkar fjölskyldur náðu einkar vel saman og áttu margar góðar stundir þar og hér er við snerum aftur á heimaslóðirnar .
Þau Hulda tóku fjölskyldu minni vel og margar voru ferðirnar farnar milli heimila okkar og börn mín muna enn eftir góða , ljúfa tannlækninum .
Við héldum vinskap okkar allan tímann og oft heimsótti ég Þorgrím og gátum við löngum rætt um allt sem við höfðum upplifað saman og var margs að minnast .
Þorgrímur var einkar ljúfur maður , fastur fyrir og hafði góða þekkingu á mörgu , ekki bara sem að fagi hans sneri , heldur almennt og maður kom sjaldan að tómum kofanum .
Hann minntist oft á ferð sem við fórum í veiðikofa sem var ekki langt frá Os við Björgvin .
Við lögðum af stað í mikilli rigningu og gekk fremur erfiðlega að finna kofann , sem tókst að lokum þrátt fyrir myrkur og kalsaveður .
Kofinn var kaldur og gluggar óvenju litlir , en okkur tókst sæmilega að koma okkur fyrir .
Snemma morguns vaknaði ég og ætlaði að kveikja upp í ofninum .
Um leið og ég kveikti á eldspýtunni hrópaði Þotgrímur upp yfir sig : " Mikið er ég feginn að sjá þessa himnesku ljósglætu , ég vissi ekki hvar ég var staddur í þessu niðamyrkri .
" Það er bara svona með þetta blessaða líf okkar að enginn veit hvenær kallið kemur , en Þorgrímur átti langt og viðburðaríkt líf og kom ýmsu í verk á lífsleiðinni .
Ég þakka fyrir að hafa kynnst Þorgrími og fjölskyldu hans og þakka margar góðar stundir með þeim í gegnum árin .
Spámaðurinn Kahil Gibran segir : Ykkur hefur verið sagt að jörðin sé táradalur og vegna lífsleiða ykkar bergmálið þið það sem þreyttir menn hafa sagt .
Og ég segi að sannarlega sé lífið myrkur , nema til sé vilji og allur vilji er blindur , nema til sé þekking og öll verk eru fánýt án kærleika .
Þegar þið vinnið í anda kærleikans þá finnið þið sjálfa ykkur , hvert annað og guð .
Við hjónin vottum eiginkonu Þorgríms , Huldu , og dótturinni Önnu okkar dýpstu samúð við fráfall góðs drengs og guð styrki ykkur í sorginni .
Sólmundur og Astrid .
Það erfiðasta við að eldast er að sjá á bak vinum sínum .
Þeir skilja alltaf eftir sig skarð sem ekki verður fyllt af öðrum , því sérhver vinur er einstakur .
Það var Þorgrímur líka , einstakur vinur .
Hann tók við mér blautum á bak við eyrum beint úr skóla og átti sinn stóra þátt í að koma mér faglega til manns .
Það var oft mikið sving á hlutunum á Bókhlöðustígnum þar sem umtalsverður hluti þjóðarinnar fékk bót meina sinna og lærði að beita tannburstum og tannstönglum .
Húmorinn var aldrei fjarri , eins og þegar Þorgrímur að loknum miklum saumaskap á tannholdi , bauðst til að tylla tölu á jakka viðkomandi , hún var jú að detta af .
Hann var með alskemmtilegustu mönnum og því var það óhjákvæmilegt að við umgengjumst utan vinnutíma .
Við hófum veiðar saman sem endaði með því að við tókum ásamt öðrum á á leigu .
Hún var í konungsríki Þorgríms , Hörðudalnum .
Þar áttum við fleiri ánægjustundir saman en hægt er upp að telja , bæði ég og fjölskylda mín og við Þorgrímur .
Að vera með Þorgrími í Hörðudalnum var engu líkt .
Þetta var sveitin hans og þar var hann bæði konungur og auðmjúkur þegn .
Farið á bæi , heilsað upp á ábúendur þar sem einstök frásagnargleði og frásagnarhæfileiki Þorgríms fengu að njóta sín , setið um fisk með misjöfnum árangri eða bara notið þess að vera til innan um vini í vinalegu umhverfi .
Þorgrímur í eldhúsinu á Hrafnabjörgum , segjandi sögur , Lóa tiplar um kring með kaffi og kleinur , Magnús tístandi úr hlátri og slær sér á lær , Þorgrímur að kenna dóttur minni að keyra og bæði enda út í kálgarði .
Þá skellihló Þorgrímur .
Þó að samstarfi okkar lyki var enginn endir á vináttunni .
Við héldum uppteknum hætti og áfram þeim sið að fara reglulega út að borða og setjast síðan í stofuna á Bergstaðastrætinu og ræða málin yfir kaffi og koníaki og góðum vindli .
Þar voru mörg mál til lykta leidd og öll skiptu þau máli .
Dætur mínar voru ekki síður spenntar vegna þessara heimsókna því aldrei var vitað hvort Þorgrímur kæmi með koníak handa pabba eða Makkintoss handa þeim .
Hann var þeim heiðursafi og stóð sig vel í hlutverkinu .
Þorgrímur var þéttur á velli og þéttur í lund og kannski ekki allra , en þannig er það ævinlega með menn sem skara fram úr og skapa sér sérstöðu .
Þín verður sárt saknað á þessum bæ og megi förin á hinar eilífu veiðilendur verða hnökralaus .
Far vel .
Þinn vinur , Sigurður E. Rósarsson .
Þorgrímur Jónsson tannlæknir er allur .
Minningar streyma fram úr hugskoti við andlát vinar .
Allir sem Þorgrími kynntust geyma margvíslegar myndir af kynnum sínum við stórbrotinn hæfileikamann .
Eins er um þá sem hér heldur á penna .
Minningar mínar um Þorgrím tengjast að sjálfsögðu vináttu okkar Huldu , konu hans , sem er kær vinkona mín , en vart er hægt að minnast á annað hjónanna án þess að hins sé getið , svo sterk bönd tengdu þau ávallt .
Og minningarnar eru fallegar , hlýjar og bjartar .
Þær skína sem ljósgeisli inn í dimma daga í lífi mínu , þegar ég ásamt sonum mínum þremur syrgði sárt kæran ástvin , eiginmann og föður .
Aldrei reynir eins á vináttubönd og á slíkum stundum – aldrei er maðurinn jafn þurfandi fyrir umhyggju og kærleika sem þá .
Á þeim tíma sorgar og saknaðar gegndu þau Þorgrímur og Hulda stóru hlutverki í lífi okkar með því að hafa stöðugt samband við fjölskylduna , styðja við bakið á okkar með ráðum og dáð og sýna okkur umhyggju og elsku á margvíslegan hátt .
Þorgrímur lét sér mjög annt um drengina mína og sýndi námi þeirra og störfum áhuga og skilning , reyndist þeim sannur vinur .
Yngsta syni mínum reyndist hann einstök hjálparhella , hvatti hann óspart til listnáms þegar áhugi drengsins kom í ljós á því sviði .
Fyrsta málarastatífið kom frá Þorgrími og fyrsti alvöru litakassinn .
" Hann var minn velgjörðarmaður , " voru orð hans þegar hann frétti lát Þorgríms .
Í stuttu frí mínu frá heimilinu sinntu þau hjónin , Þorgrímur og Hulda , alls óbeðin drengjunum , komu í heimsóknir til þeirra , " til að fylgjast með líðan þeirra þegar mamma var ekki heima – hvort allt væri ekki í lagi – hvort þeir læsu ekki bænirnar sínar " – og þess háttar .
Minnisstæð eru mér orð eins þeirra er hann himinlifandi sagði mér frá : " Og svo kom Hulda eins og engill frá himnum með kjúkling handa okkur .
" Í þá daga var kjúklingur sjaldséður , svo sannarlega ekki á hvers manns borði .
Hugsunarsemi , umhyggja og væntumþykja , þessi dýrmætu gildi , sprottin af kærleikanum ; skipta þau ekki öllu máli í lífinu ? Ég er þeim hjónum , Þorgrími og Huldu , óendanlega þakklát fyrir þær dýrmætu gjafir sem þau gáfu okkur svo ríkulega á erfiðum tímum .
Ég minnist hugljúfs , tilfinningaríks gáfumanns , manns sem var frábær fagmaður og mikill listunnandi , manns sem var sannur vinur .
Ég gleðst yfir því að þrátt fyrir erfiða sjúkdómslegu hafi verið bjart yfir síðustu mánuðunum í lífi hans og hann notið einstakrar umhyggju og elsku konu sinnar og dóttur .
Ég kveð kæran vin og velgjörðarmann með einlægri þökk fyrir gengin samleiðarspor , og votta ástvinum hans mína innilegustu samúð .
Ólöf Ólafsdóttir .
Látinn er starfsbróðir , gamall vinur og félagi , Þorgrímur Jónsson .
Kynni okkar hófust fyrir 56 árum er við báðir hófum nám í tannlæknadeild HÍ .
Lengst af vorum við fjögur samferða í deildinni , þær Guðrún Gísladóttir , Sigrún Tryggvadóttir og við tveir .
Þetta var nokkuð sérstakt teymi , því Guðrún og Þorgrímur voru nokkuð eldri en við Sigrún .
Að loknu námi hófum við öll störf hér í borginni , en árið 1959 var Þorgrími gefinn kostur á að kaupa tannlækningastofu Pálma Möller í Þingholtsstræti 11 .
Hafði Pálmi þá rekið þar stofu frá árinu 1948 .
Fékk hann mig til liðsinnis við sig og voru kaupin gerð .
Með þessu hófst nýr kafli í samvinnu okkar sem stóð í 7 ár .
Er ég þakklátur Þorgrími fyrir að hafa fengið mig til liðs við sig , enda er ég búinn að vera starfandi þar síðan .
En einmitt í ár eru 50 ár frá opnun stofunnar okkar .
Á þessum árum var ekki auðvelt að afla fjár til hvers konar framkvæmda , auk stofukaupa þurfti að breyta og bæta húsnæðið , kaupa ný tæki og verkfæri .
En með sameiginlegu átaki tókst þetta .
Þessi fyrstu ár í baráttunni við Karíus og Baktus voru góð , ekki síst vegna okkar góða samstarfs .
Starfið var ólíkt skemmtilegra með félaga eins og Þorgrím sér við hlið .
Þorgrímur var hinn besti félagi , aflaði sér vinsælda með myndugri framkomu og ávallt var fagmennska , kímni og léttleiki í fyrirrúmi .
Minnist ég margra góðra stunda með honum bæði í leik og starfi , hann hafði einstaklega góða frásagnargáfu , fróður um flesta hluti og hrókur alls fagnaðar í hópi kollega og vina .
Tónlist , myndlist og reyndar allt sem tengdist listum var honum hugleikið .
Einnig dáðist ég að því hve gott hann átti með að umgangast börn og unglinga , enda hændust þau að honum .
Eftir að samvinnu okkar í Þingholtsstræti lauk , aflaði hann sér framhaldsmenntunar í Noregi , hóf síðan störf á eigin stofu á Bókhlöðustíg , en gegndi jafnframt starfi tryggingatannlæknis hjá TR .
Var starf Þorgríms hjá TR þó ekki auðvelt né öfundsvert .
Ég lærði margt af Þorgrími og minningin um góðan vin og félaga mun ávallt lifa .
Við hjónin vottum Huldu , Önnu og öllum ættingjum innilega samúð .
Guðmundur Árnason .
Við Þorgrímur Jónsson kynntumst í 2. bekk Menntaskólans á Akureyri haustið 1942 .
Urðum við fljótt góðir málvinir og áttum vel saman .
Vegna veikinda var reglubundið skólanám Þorgríms rofið í 5. bekk .
Las hann eftir það utanskóla , en lauk þó stúdentsprófi með okkur gömlum bekkjarsystkinum vorið 1947 .
Hann var alltaf einn af okkur , tryggur sambekkingur og góður félagi .
Við Þorgrímur drógumst hvor að öðrum fyrir það að ýmis áhugamál okkar voru lík , umhugsunarefnin svipuð .
Þetta var einhvers konar húmanismi , hneigð til að grúska í listum og bókmenntum , þótt hvorugur græfi sig fastan í þá gröf þegar frá leið .
Þegar út í lífið kom gekk hvor sína leið , starfsvettvangur gerólíkur og viðfangsefnin eftir því .
En hvenær sem við hittumst stopult síðar á ævinni og tókum tal saman , urðum við aftur ungir menntavinir og elskir að húmanískum hugsjónum ! Fljótt veitti ég því athygli , að Þorgrímur , 16 ára unglingur , " krakki " eins og nú er sagt – virtist þaullesinn í listasögu , einkum sögu sjónlista , málaralistar og húsagerðarlistar .
Með skynsamlegu tali sínu tókst honum að beina áhuga mínum fyrir alvöru að menningarsögu þjóðanna , a.m.k. hins vestræna heims , ofan á þá stjórnmálasögu sem linnulaust var troðið í okkur og ég var uppfullur af .
Ekki nóg með það , hann stakk því að mér og sannfærði mig um , að ný " myndlistarstefna " , módernismi , væri að ryðja sér til rúms á Íslandi , enda virt stefna erlendis , viðtekin í framsæknum listaheimi ! Orðið " módernismi " heyrði ég því fyrst af vörum jafnaldra míns , 16 ára gamals Reykvíkings , veturinn 1942-43 .
– Hitt er annað mál að módernismi er nú , 2009 , " saga blot " og bannsettur póstmódernismi kominn í staðinn , nema þetta sé allt sama tóbakið ! Þetta ræðum við Buddi , þegar við hittumst uppi í eilífðinni , spurninguna um " ismana " sem komu og fóru , koma og fara .
MA-stúdentar 1947 sakna vinar í stað þegar Þorgrímur Jónsson er fallinn frá .
Ástvinum hans eru færðar samúðarkveðjur gömlu bekkjarsystkinanna og samstúdentanna .
Ingvar Gíslason .
