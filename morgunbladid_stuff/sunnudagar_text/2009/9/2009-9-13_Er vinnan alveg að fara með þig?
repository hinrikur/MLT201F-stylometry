BLESSUNARLEGA hafa Íslendingar nokkuð jákvætt viðhorf til vinnu , og ólíkt því sem er nánast orðið að tísku vestanhafs heyrist fólk hér á landi sjaldan kvarta undan leiðindum og samskiptaörðugleikum í vinnunni .
Hinu er ekki hægt að neita að ekki eru allir vinnudagar jafnskemmtilegir , og jafnvel fólk í heimsins skemmtilegustu störfum rekur upp litla gleðistunu – jafnvel blístrar af kæti – þegar erfiðum vinnudegi lýkur og hægt er að hverfa inn í hlýjuna og notalegheitin heima .
En hvað má gera til að gera leiðinlegu vinnudagana bærilegri ? Fyrst má nefna að brjóta upp vinnudaginn með einhverju skemmtilegu .
Það þarf jafnvel ekki nema 5-10 mínútur til að skreppa út í næstu sjoppu eða bakarí og slappa af eitt augnablik á meðan kjamsað er á einhverju sætu og góðu .
Jafnvel bara að smjatta á bragðmiklu tyggjói eða mintum við vinnuna getur gert mikið til að hressa skilningarvitin og hlaða batteríin .
Fyndinn bakgrunnur á tölvuskjánum eða spaugilegt dagatal er nóg fyrir suma til að breyta skeifu í bros í dagsins önn .
Aðrir fyllast andagift með því að prýða básinn með útprentunum af sínum uppáhalds listaverkum , eða stilla upp mynd af ástvinum á skrifborðinu .
Svefn og næring Ef þreytan sækir á um miðjan vinnudag er kannski betra að taka örlítinn hænublund , frekar en reyna að böðlast í gegnum eftirmiðdaginn með níðþung augnalok .
Ef þreyta er viðvarandi vandamál er ekki úr vegi að skoða hvort bæta megi svefnvenjurnar , breyta mataræðinu til hins betra eða byrja að stunda holla hreyfingu og þannig auka kraftinn í kroppnum .
Að sitja auðum höndum er vís leið til að fara að leiðast vinnan .
Jafnþægilegt og það kann að hljóma í fyrstu er aðgerðaleysi leiðinlegt til lengdar .
Ef það er lítið að gera , þá býðst kjörið tækifæri til að gera betur og vera algjör fyrirmyndarstarfsmaður : alltaf má finna eitthvað sem þarf að laga , þrífa eða endurskipuleggja .
Svo má líka nota tímann í hugarflugsvinnu og reyna að finna upp á nýjum leiðum til að bæta skilvirkni , þjónustu og gæði .
Tíminn notaður vel En ekki eru öll verk jafn gefandi .
Mörgum þykir hvers kyns tímasóun í vinnunni nánast hægja á gangi tímans .
Hvernig væri að leita leiða til að fækka fundum og gera þá skilvirkari ? Skýr markmið , ströng tímamörk og símabann eru góð ráð til að ná sem mestu út úr fundartímanum .
Að skipuleggja vinnudaginn vel og forgangsraða verkefnum getur líka hjálpað til að nýta tímann betur , en ekki síst gefa notalega tilfinningu fyrir skilvirkni , árangri og mikilvægi þeirra verkefna sem verið er að fást við .
Leiða má líkur að því að algengasta orsökin fyrir leiðinlegum vinnudögum sé neikvætt hugarfar .
Stundum fylgir neikvæðnin manni að heiman , en stundum er eitthvað í umhverfinu sem stuðar .
Ef mótlætið og álagið ætlar allt um koll að keyra er gott að taka sér smástund til að rifja upp það góða í lífinu .
Sumum þykir gott ráð til að létta lundina að senda hlýleg skilaboð til þeirra sem þeim þykir vænt um .
Eins og skáldið sagði : ef þú smælar framan í heiminn , þá smælar heimurinn framan í þig .
Styrkur í erfiðleikunum Ekki láta mistökin buga þig og sjáðu mótlætið í stærra samhengi .
Enginn verður óbarinn biskup og allir lenda í því einhvern tíma að gera pínleg mistök í vinnunni .
Ef mistök og skammir verða til þess að draga þig niður , þá ertu við engu bættari .
Ef hins vegar þú lítur á erfiðleikana sem dýrmæta lexíu og tækifæri til að verða betri starfsmaður , þá fer þér strax að líða betur .
