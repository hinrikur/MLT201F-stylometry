Eftir Pétur Blöndal pebl@mbl.is Mikil frumsýningartörn á íslenskum kvikmyndum hófst með frumsýningu Reykjavík Whale Watching Massacre 3. september síðastliðinn .
Á næstu mánuðum stendur til að frumsýna á annan tug leikinna kvikmynda .
" Það skýrist meðal annars af því að síðasta leikna mynd á undan Reykjavík Whale Watching Massacre var Reykjavík Rotterdam í byrjun október , " segir Laufey Guðjónsdóttir , framkvæmdastjóri Kvikmyndamiðstöðvar Íslands .
Krossar fingur " Það er svo misjafnt hvernig framleiðsluferlið og fjármögnunin gengur fyrir sig .
The Good Heart hefur til dæmis verið í fjármögnun og undirbúningi í fimm ár .
En þetta er óvenju skrykkjótt núna .
Að jafnaði eru frumsýndar þrjár til fjórar leiknar myndir á ári og árið í fyrra var meðalár hvað það varðar .
Ég held að það sé ekki að breytast .
En það er verið að framleiða óvenju margar myndir núna , sem sumar verða í eftirvinnslu fram á sumar eða næsta haust .
Ég er hrædd um að þetta sé tilviljun fremur en regla .
" Þegar blaðamaður nær tali af henni síðastliðið föstudagskvöld er hún nýstigin út af frumsýningu A Good Heart á kvikmyndahátíðinni í Toronto .
" Henni var sérlega vel tekið , " segir hún .
" Hún er listilega vel gerð og tónlistin líka , sem gerð er af Degi Kára .
Þetta var almenn sýning , þéttsetinn 800 manna salur og myndinni var virkilega vel tekið .
Hún er ljúfsár og fyndin , hláturinn var einlægur og alveg yndisleg stemning .
" – Svo er það Sólskinsdrengurinn ? " Já , það er alþjóðleg frumsýning upp úr fimm [ á laugardag ] og töluverð eftirvænting .
Þau hafa verið í mörgum viðtölum og stórir dreifingaraðilar eru spenntir fyrir því að taka hana í almenna dreifingu .
Þannig að það er ýmislegt að gerast .
" – Hversu margar myndir verða frumsýndar fram að áramótum ? " Það eru ekki alveg niðurnegldir dagarnir , " svarar Laufey .
" Næsta mynd er Desember í leikstjórn Hilmars Oddssonar og svo koma Bjarnfreðarson og Mamma Gógó , sem verða frumsýndar um jólin eða undir lok ársins .
Sumarlandið er komið vel á veg í eftirvinnslu .
En það er svo margt sem getur komið upp á , þannig að það fastsetur enginn dagana fyrr en þeir sjá fyrir endann á því .
" – Stendur til að skera niður framlög til Kvikmyndamiðstöðvar ? " Það er ekkert sem við vitum með vissu , en það eru blikur á lofti .
Og ég held að það sé eins og hjá öllum .
Við vonum það besta .
Það er verið að vinna í fjárlagagerðinni og maður bara krossar fingur .
" Sætum lagi Dagur Kári var ánægður með viðtökur áhorfenda á frumsýningu The Good Heart á kvikmyndahátíðinni í Toronto á föstudagskvöld .
" Salurinn var vel með á nótunum .
Þetta er í fyrsta skipti sem ég sé myndina með áhorfendum og ég er ótrúlega ánægður með viðbrögðin .
" En það lýsir vel ástandinu í íslenskri kvikmyndagerð að hann segir óvíst hvenær myndin verði frumsýnd á Íslandi .
" Það verður að finna góða tímsetningu .
Það er ófremdarástand – átta eða tíu íslenskar kvikmyndir sem eru í biðröð .
Ég held að við ætlum að sæta lagi .
" Vor og sumar í kvikmyndum " Það er frábært að ári eftir að hrunið dundi yfir okkur , þá hefst íslenska kvikmyndasumarið , " segir Sjón , höfundur handritsins að Reykjavík Whale Watching Massacre , sem sýnd er í kvikmyndahúsum um þessar mundir .
" Það verða sjálfsagt frumsýndar sjö myndir í haust og fram að áramótum .
Ef til vill gerðist þetta um leið og menn hættu að bíða eftir peningum og fóru bara að gera myndirnar .
Ef menn halda að til sé peningur , þá bíða þeir oft eftir honum .
En nú er beitt þriðja heims aðferðinni .
Það blasir við að peningarnir eru hverfandi og þá er bara að duga eða drepast .
Ef þetta er eitthvað sem menn verða að koma frá sér , þá fara þeir af stað .
" Hann brosir .
" Það er makalaust skemmtilegt að nóg sé af íslenskum kvikmyndum .
Ég vona að Íslendingar þyrpist í bíó .
" – Og styðji íslenskt ? " Ekkert síður en lambakjöt eða bækur ! " Sjón vekur máls á því að þetta geti kallast íslenska kvikmyndasumarið .
Og segir löngu tímabært að viðurkenna að íslenska kvikmyndavorið hafi hafist með Morðsögu árið 1976 .
" Reynir Oddsson sýndi fram á að hægt var að gera íslenskar myndir í fullri lengd , " segir hann .
" Morðsaga er svört og gróf og í henni er í raun andstyggilegt sjónarhorn á mannlífið .
En þetta er miklu merkilegri og betri mynd en nokkur hefur viljað viðurkenna .
" Einhvern veginn þykir fínna að hefja kvikmyndavorið á Landi og sonum , að sögn Sjóns .
" Morðsaga er bastarðurinn sem enginn vill eiga nokkuð saman við að sælda í fjölskyldunni .
En Land og synir , þar er fjallað um sveit og borg , þar bregður fyrir hestum og lopapeysum , og ég býst við að Útflutningsráð vilji frekar miðla þeim boðskap en Morðsögu .
" En Sjón segir Morðsögu stórmerkilega .
" Reynir er undir áhrifum frá Claude Chabrol .
Myndin fjallar um stúlku sem myrðir stjúpa sinn eftir að hann hefur misnotað hana .
Þetta er alvöru íslenskur krimmi , líkið er falið í hrauninu og fléttan gengur upp .
Og það má segja um Reykjavík Whale Watching Massacre að hún byggir frekar á arfleifð Morðsögu , en hinu eiginlega íslenska kvikmyndavori .
" Sjón þagnar ábúðarfullur .
" Yess , " hrópar hann svo sigri hrósandi og setur hnefann á loft .
" Hinir útskúfuðu standa saman ! " Reykjavík Whale Watching Massacre Leikstjóri : Júlíus Kemp .
Framleiðendur : Ingvar Þórðarson , Júlíus Kemp og Gísli Gíslason .
Framleiðslufyrirtæki : Kvikmyndafélag Íslands .
Leikarar : Nae Yuki , Gunnar Hansen , Pihla Viitala , Helgi Björnsson , Stefán Jónsson , Guðrún Gísladóttir .
Frumsýnd : 3. september The Good Heart Leikstjóri : Dagur Kári Pétursson .
Framleiðendur : Skúli Malmquist og Þórir Snær Sigurjónsson .
Framleiðslufyrirtæki : Zik Zak kvikmyndir .
Leikarar : Brian Cox , Paul Dano , Isild le Besco Frumsýnd : 11. september ( Alþjóðlega kvikmyndahátíðin í Toronto ) .
Algjör Sveppi og leitin að Villa Leikstjóri : Bragi Þór Hinriksson .
Framleiðendur : Bragi Þór Hinriksson , Sverrir Þór Sverrisson .
Framleiðslufyrirtæki : Hreyfimyndasmiðjan ehf. Leikarar : Sverrir Þór Sverrisson , Vilhelm Anton Jónsson , Guðjón Davíð Karlsson , Ilmur Kristjánsdóttir , Ragnhildur Steinunn Jónsdóttir , Auðunn Blöndal og Egill Ólafsson .
Frumsýnd : 25. september 2009 .
Desember Leikstjóri : Hilmar Oddsson .
Framleiðendur : Anna María Karlsdóttir , Hrönn Kristinsdóttir .
Framleiðslufyrirtæki : Ljósband ehf. Leikarar : Tómas Lemarquis , Lovísa Elísabet Sigrúnardóttir , Laufey Elíasdóttir .
Frumsýnd : 6. nóvember 2009 .
Bjarnfreðarson Leikstjóri : Ragnar Bragason .
Framleiðendur : Magnús Viðar Sigurðsson , Kjartan Þór Þórðarson .
Framleiðslufyrirtæki : Sagafilm .
Leikarar : Jón Gnarr , Jörundur Ragnarsson , Pétur Jóhann Sigfússon , Ágústa Eva Erlendsdóttir .
Frumsýnd : Áætlað 26. desember .
Mamma Gógó Leikstjóri : Friðrik Þór Friðriksson .
Framleiðendur : Friðrik Þór Friðriksson , Guðrún Edda Þórhannesdóttir .
Framleiðslufyrirtæki : Hughrif .
Leikarar : Kristbjörg Kjeld , Hilmir Snær Guðnason , Gunnar Eyjólfsson , Margrét Vilhjálmsdóttir .
Frumsýnd : 26. desember 2009 .
Þetta reddast Leikstjóri : Börkur Gunnarsson .
Framleiðandi : Art For Food og Kvikmyndafélag Íslands .
Leikarar : Björn Thors , Jón Páll Eyjólfsson , Maríanna Clara Lúthersdóttir , Ingvar Sigurðsson , Guðrún Bjarnadóttir , Edda Björgvinsdóttir og Halldór Gylfason .
Frumsýnd : Í janúar .
Brim Leikstjóri : Árni Óli Ásgeirsson .
Framleiðendur : Skúli Fr .
Malmquist , Þórir Snær Sigurjónsson .
Framleiðslufyrirtæki : Zik Zak kvikmyndir .
Leikarar : Ingvar E. Sigurðsson , Nína Dögg Filippusdóttir , Víkingur Kristjánsson , Gísli Örn Garðarsson , Ólafur Egilsson , Ólafur Darri Ólafsson , Björn Hlynur Haraldsson .
Frumsýnd : Ekki staðfest .
Inhale Leikstjóri : Baltasar Kormákur .
Framleiðendur : Michelle Chydzik-Sowa , Nathalie Marciano Jennifer Kelly - minnihlutaframleiðsla .
Framleiðslufyrirtæki : 26 Films og Sögn ehf. Leikarar : Dermont Mulroney , Diane Kruger , Sam Shepard , Vincent Perez , Rosanna Arquette , Jordi Mollá .
Frumsýnd : Ekki staðfest .
Kurteist fólk Leikstjóri : Olaf de Fleur Framleiðendur : Kristín Andrea Þórðardóttir , Jóhann G. Jóhannsson , Guðni Páll Sæmundsson , Olaf de Fleur .
Framleiðslufyrirtæki : Poppoli Pictures .
Leikarar : Stefán Karl Stefánsson , Eggert Þorleifsson , Ágústa Eva Erlendsdóttir , Benedikt Erlingsson , Ragnhildur Steinunn Jónsdóttir , Harpa Arnardóttir , Ingvar E. Sigurðsson .
Frumsýnd : Ekki staðfest .
Rokland Leikstjóri : Marteinn St .
Þórsson .
Framleiðandi : Snorri Þórisson .
Framleiðslufyrirtæki : Pegasus Pictures .
Leikarar : Ólafur Darri Ólafsson , Elma Lísa Gunnarsdóttir .
Frumsýnd : Ekki staðfest .
Sumarlandið Leikstjóri : Grímur Hákonarson .
Framleiðendur : Agnes Johansen , Baltasar Kormákur .
Framleiðslufyrirtæki : Blueeyes Productions .
Leikarar : Kjartan Guðjónsson , Ólafía Hrönn Jónsdóttir .
Frumsýnd : Ekki staðfest .
Jóhannes Leikstjóri : Þorsteinn Gunnar Bjarnason .
Framleiðandi : Magnús Einarsson .
Framleiðslufyrirtæki : 100Ljón .
Leikarar : Þórhallur Sigurðsson , Stefán Karl Stefánsson , Sefán Hallur Stefánsson , Herdís Thorvaldsdóttir , Guðrún Ásmundsdóttir , Unnur Birna Vilhjálmsdóttir .
Frumsýnd : Ekki staðfest .
