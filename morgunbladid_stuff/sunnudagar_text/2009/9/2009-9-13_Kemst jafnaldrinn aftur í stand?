Kona nokkur í tyrkneska bænum Trabzon við Svartahaf verður að bíða milli vonar og ótta í átján mánuði til að komast að því hversu lengi henni verður gert að dúsa í fangelsi vegna brots gegn ástmanni sínum .
Forsaga málsins er sú að konunni rann í skap og skar jafnaldrann undan ástmanninum meðan hann svaf djúpum áfengissvefni .
Að því búnu fleygði hún kauða út um gluggann og upp á þak á næsta húsi .
Í ljósi aðstæðna verður að teljast með nokkrum ólíkindum að læknum hafi tekist að græða jafnaldrann á manninn .
Aðgerðin heppnaðist vel , að sögn lækna , en ekki skýrist endanlega fyrr en að hálfu öðru ári liðnu hvort jafnaldrinn mun geta þjónað tilgangi sínum .
Á meðan mun dómstóll í Trabzon bíða átekta með að kveða upp dóm yfir konunni .
Nái jafnaldrinn sér á strik á hún yfir höfði sér eins til þriggja ára fangelsi en verði hann örkumla mun hún þurfa að eyða a.m.k. átta árum í dýflissunni .
Þangað til niðurstaða liggur fyrir gengur konan laus .
Þegar dómari bað konuna að gera grein fyrir gjörðum sínum gaf hún þá skýringu að ástmaðurinn hefði gengið á bak orða sinna um að kvænast sér .
Þar fyrir utan hafði hann víst lagt á hana hendur og þvingað hana til að stunda vændi .
orri@mbl.is 