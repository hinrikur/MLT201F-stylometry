ÞEGAR hugmyndin að stofnun Klúbbsins Geysis var að þróast á árunum um og eftir 1996 voru úrræði til endurhæfingar geðsjúkra eftir veikindi og dvöl á geðdeildum mjög fábreytt .
Flest umræða fór fram fyrir luktum dyrum fordóma og ótta , hvort heldur var hjá fagaðilum , sjúklingunum sem þeir áttu að annast eða aðstandendum .
Þannig endurspeglaði samfélagið veruleika sem erfitt gat reynst að brjóta upp .
Hin síðari ár hefur þó orðið mikil breyting til batnaðar og öll umræða orðin opnari og réttindi þeirra sem stríða við geðræn veikindi metin til jafns við þá sem líkamleg veikindi hrjá .
Þar vegur kannski þyngst réttur hvers og eins til að taka ábyrgð á eigin lífi .
Að frjálsborinn einstaklingur hafi rödd og að á hann sé hlustað á hans eigin forsendum ; að geðræn veikindi séu ekki lokað hólf , heldur tækifæri sem hægt er að nýta til annarra og stærri sigra úti í samfélaginu .
Fjölmargir einstaklingar og hagsmunasamtök hafa unnið hér þarft og mikilvægt verk .
Ég held þó að á engan sé hallað að nefna frumkvöðla- og hugsjónastarf Önnu S. Valdemarsdóttur iðjuþjálfa við að bæta endurhæfingarmöguleika geðsjúkra , kynna og efla hugmyndafræði Fountain House á Íslandi og stofnun Klúbbsins Geysis árið 1997 .
Fljótlega myndaðist sterkur hópur félaga , hagsmunaaðila og aðstandenda sem vildu taka þátt í stefnumótun , svo að draumurinn gæti orðið að veruleika .
Í framhaldi af því tók klúbburinn til starfa af fullum krafti árið 1999 og afmæli Geysis því miðað við það ár .
Sá er hér skrifar hóf störf í Geysi haustið 2002 .
Þá voru mikil tímamót hjá klúbbnum , þegar hann flutti í varanlegt húsnæði í Skipholti 29 , en frá 1997 hafði hann verið í ótryggu húsnæði og flutt að minnsta kosti fjórum sinnum .
Það var fyrir atorku Kiwanishreyfingarinnar á Íslandi að landsöfnun hreyfingarinnar árið 2001 undir kjörorðinu – Gleymum ekki geðsjúkum – skyldi meðal annars helguð framtíðarlausn á húsnæðismálum Geysis .
Það er margs að minnast frá þessum tíma , en það sem hæst ber í mínum huga eru þeir frábæru félagar sem hafa sótt klúbbinn með það markmið að ná betri tökum á lífi sínu og sjúkdómum .
Þeir hafa unni mikið þrekvirki og óeigingjarnt starf og gert Geysi að því mikilvæga endurhæfingarúrræði sem hann er geðsjúkum í dag .
Félagar Geysis eru og eiga að vera það afl sem mótar og heldur utan um starfið .
Þar liggja ræturnar sem munu leiða Klúbbinn Geysi inn í farsæla framtíð .
Í dag , 6. september , eru 10 ár síðan Klúbburinn Geysir var stofnaður .
Til hamingju með daginn Geysisfélagar .
Sjá nánar : kgeysir.is og iccd.org Höfundur er verkefnastjóri í skrifstofudeild Klúbbsins Geysis 