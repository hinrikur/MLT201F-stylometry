Bandaríkjamenn velta því nú fyrir sér hvers vegna þekkt fólk lætur kurteisi lönd og leið og brestur á með reiðilestri og upphrópunum af minnsta tilefni .
Það er víðar en á Íslandi sem fólk tekur stórt upp í sig .
Í Bandaríkjunum hafa nokkur tilfelli undanfarið gefið mönnum tilefni til að furða sig á framkomu fólks .
Tónlistarmaðurinn Kanye West þótti gera sig að fífli þegar hann rauk upp á svið , reif hljóðnemann af sveitasöngkonunni Taylor Swift og lýsti því yfir að Beyoncé væri miklu betur komin að MTV-verðlaunum fyrir besta myndbandið .
Tennisstjarnan Serena Williams vakti litla lukku þegar hún sýndi óíþróttamannslega framkomu á opna bandaríska meistaramótinu um síðustu helgi .
Hún var ósátt við línuvörð og öskraði : " Ef ég gæti myndi ég troða þessum helv ...
bolta niður um helv ...
hálsinn á þér ! " hrópaði stjarnan og varð svo að hverfa á brott með skömm og sekt .
Þingmaðurinn Joe Wilson gat heldur ekki stillt skap sitt þegar Barack Obama forseti hélt ræðu í þinginu og hrópaði að hann færi með lygar .
Skortur á mannasiðum Blaðamaður Los Angeles Times , Robin Abcarian , velti þessum uppákomum fyrir sér í grein í blaði sínu á miðvikudag .
Hann segir almenning eðlilega furða sig á , hvers vegna þetta gerist .
Sumir telji þetta ekki einangruð tilvik , heldur vísbendingar um félagslega röskun .
Ýmsar skýringar hafa verið nefndar , t.d. að mannasiðir hafi verið á undanhaldi allt frá síðari hluta 7. áratugarins , þegar fólk reis upp gegn valdboði .
Frá þeim tíma hafi gripið um sig andúð á yfirvaldi og stofnunum .
Þessa sjái stað í samskiptum barna og foreldra , nemenda og kennara og hví skyldi slík hegðan ekki líka koma í ljós á tennisvellinum eða undir ræðu forsetans ? Aðrir segja reiðiköst aðeins varpa ljósi á þann einstakling sem undir býr og enn aðrir vilja tengja uppákomurnar við kynþáttamál .
Í tilviki Kanye þá vegna þess að hann hafi verið ósáttur við að hvíta sveitasöngkonan fékk verðlaunin en ekki hin svarta Beyoncé , Serena hin svarta var að keppa við hvíta konu , en línuvörðurinn var af asískum uppruna og hvíti þingmaðurinn gerði hróp að svarta forsetanum .
Nú sé hins vegar ekki viðunandi að sýna óvild sína í garð annars kynþáttar á opinn hátt , en hún brjótist þá út með þessum hætti í staðinn .
Svo eru þeir líka til , sem finna einfaldari skýringar , eins og sá viðmælandi Los Angeles Times , sem sagði að Kanye hefði ósköp einfaldlega viljað athygli .
Einn viðmælenda blaðsins bendir á , að opinberar persónur búi sér oft til ákveðna ímynd .
Stundum bresti áferðarfalleg myndin og ef fólk sé ekki ljúflingar að eðlisfari brjótist hið sanna sjálf fram með heldur leiðinlegum afleiðingum .
Ekki blasir alltaf við að skapköst af þessum toga hafi afleiðingar í för með sér , sem varla er til að halda aftur af fólki .
Reyndar þurfti Serena að borga háa sekt , en það kom ekki í veg fyrir að hún stigi á svið næsta kvöld og gerði grín að öllu saman .
Hún er enn fræg tennishetja , þrátt fyrir dónaskapinn .
Þingmaðurinn Joe Williams er ekki fordæmdur alls staðar fyrir hróp sín að forsetanum , þótt hann hafi fengið áminningu á þingi .
Þvert á móti , ýmsir íhaldssamir hópar hylla hann sem hetju og kosningasjóðir hans tútna út .
Einn viðmælenda Los Angeles Times segir raunar að Obama forseti hafi látið sér gullið tækifæri úr greipum renna .
Hann hafi verið í miðri ræðu um nauðsyn þess að ná breiðri sátt um heilbrigðismál , þegar Williams hrópaði á hann og í stað þess að láta sem ekkert væri hefði hann átt að biðja manninn , sem sakaði hann um lygar , um að standa upp , svo allir gætu séð hann .
Sú staðreynd að hann gerði það ekki gefi andstæðingunum ástæðu til að herða enn á dónalegri framkomu sinni .
Kanye West fékk reyndar að kenna á bálreiðum bloggurum fyrir framkomuna við sveitasöngkonuna .
Hann sá sitt óvænna og hefur nú beðist margfaldlega afsökunar .
Sumir efast þó um að honum sé eins leitt og hann lætur því dónaskapurinn kom honum þrátt fyrir allt í heimspressuna .
rsv@mbl.is 