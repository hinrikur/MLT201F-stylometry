HINN 28. ágúst 2009 , samþykkti Alþingi með 34 ( af 63 ) atkvæðum ábyrgð ríkissjóðs á nauðgunarsamningi vinstri manna , Steingríms Sigfússonar og Svavars Gestssonar , við félaga okkar í NATO .
Ýmsir fyrirvarar voru settir af Alþingi , fyrirvarar sem ég skil ekki , og maðurinn , sem á að borga , skilur ekki .
Þessir fyrirvarar skipta mig ekki máli .
Ég á ekki að borga , en afkomendur mínir eiga að borga .
Ég er ekki ánægður , en Jóhanna Sigurðardóttir er ánægð .
Konan , sem hefur talað máli litla mannsins í áratugi , er ánægð .
Hvar eru þeir núna ? Hvar eru mennirnir , sem stóðu saman , ( allir gegn engum ) í stóru málum þjóðarinnar , Jón Sigurðsson í sjálfstæðismálinu , Guðmundur Kærnested og sjómenn , Lúðvík Jósepsson , Matthías Bjarnason og Ólafur Jóhannesson í landhelgismálinu .
Birtast þeir nú í Steingrími og Jóhönnu ? Hvernig verður skrifað um Steingrím og Jóhönnu , þegar saga þjóðarinnar verður skrifuð af sagnfræðingum framtíðarinnar ? Hvar eru þeir núna ? Heyrist nú ekkert í sjálfskipuðum talsmönnum þjóðarinnar , sem nauðguðu réttarkerfi lýðveldisins til að hrekja löglega ríkisstjórn frá völdum , Hvar er nú trúbadorinn , sem narraði löghlýðna en vonsvikna borgara niður á Austurvöll til þess að standa við bakið á skríl ? Hvar er nú fundarstjórinn úr Háskólabíó , sem notaði vinnubrögð einræðisherra , þegar hann ákvað , hverjir skyldu hafa málfrelsi á fundunum og hverjir ekki ? Hvar er nú maðurinn , sem fór með gítar upp á Arnarhól til að syngja Davíð og samstarfsmenn hans út úr Seðlabankanum ? Hvar er nú " höfundur " þjóðarinnar , sem réðist að Geir Haarde þáverandi forsætisráðherra fyrir utan stjórnarráð lýðveldisins ? Ég hef áður spurt þessara spurninga .
Ég spyr enn .
Höfundur er lögmaður .
