HRUN íslenska bankakerfisins hefur m.a. leitt til þess að fólk hefur farið að spyrja áleitinna spurninga um opinbert stjórnkerfi hér á landi á fleiri sviðum en einungis þeim sem lúta að peningamálum .
Getur t.d. hugsast að á öðrum sviðum höfum við ekki heldur verið vakandi fyrir framþróun í þekkingu og stjórnunaraðferðum og séum þar álíka vanbúin til þess að mæta kröfum 21. aldarinnar og íslenska stjórnkerfið var að mæta bankahruninu ? Ýmislegt bendir til að margt mætti betur fara .
Í þessu sambandi hafa skipulagsmál verið talsvert til umræðu að undanförnu og ekki síst vegna úrskurðar samgönguráðuneytisins um að lög hafi verið brotin með samkomulagi Landsvirkjunar og Flóahrepps um greiðslu kostnaðar vegna skipulagsvinnu í hreppnum .
Nú kann einhver að spyrja hvort þetta skipti nokkru máli – en svarið við því er auðvitað já – þetta skiptir heilmiklu máli .
Ástæðan er auðvitað sú að í skipulagi er oftar en ekki verið að fjalla um mikla hagsmuni og því skiptir það höfuðmáli að þeir sérfræðingar sem bera faglega ábyrgð á skipulagi hafi hagsmuni almennings fyrst og fremst að leiðarljósi og séu algerlega óháðir einstökum hagsmunaaðilum .
Sama máli gegnir um umhverfismat .
Á þetta grundvallaratriði er lögð mikil áhersla af fagfélögum skipulagsfræðinga bæði austan hafs og vestan .
Til þess að standa straum af skipulagsvinnu hér á landi er líka innheimt sérstakt " skipulagsgjald " sem nemur 0,3% af stofnvirði allra nýbygginga á landinu og er þetta gjald forgangskrafa með lögveði í viðkomandi eign .
Fyrir þetta gjald ætti íslenskur almenningur að eiga heimtingu á faglega unnu skipulagi af óháðum aðila og geta treyst því að viðkomandi sérfræðingur eða sérfræðingar hefðu lágmarks menntun í skipulagsfræðum og starfsreynslu á þessu sviði .
Mikið vantar á að allt það " skipulag " sem hefur verið unnið á Íslandi fyrir opinbera aðila undanfarin ár standist þessar sjálfsögðu grundvallarkröfur .
Þar kemur margt til .
Margir sveitarstjórnarmenn virðast ekki gera sér neina grein fyrir mikilvægi þess að skipulagsaðilar sitji ekki öllum megin borðsins , hafi nægilega heildaryfirsýn eða gangi ekki erinda ákveðinna hagsmuna .
Með skipulagi er oftar en ekki verið að móta ákveðna stefnu sem getur haft afdrifaríkar afleiðingar fyrir fjölmarga aðila og fólk á heimtingu á að fá að sjá mismunandi þróunarkosti sem koma til greina og vita við hverjar afleiðingar mismunandi kostir hafa í för með sér áður en afdrifaríkar ákvaðranir eru teknar .
Oft er enginn greinarmunur heldur gerður á teikningu af húsi eða húsum og skipulagi sem er byggt á rannsóknum , greiningu á niðurstöðum , mati á mismunandi þróunarkostum og afleiðingum þeirra .
Venjulegu fólki finnst það líka undarleg stjórnviska að gefa nýtingarrétt með hægri hendinni en kaupa hann svo til baka með þeirri vinstri fyrir almannafé og svo mætti lengi telja .
Óljós framtíðarsýn gagnast hér skammt og þaðan af síður alþjóðlegar teiknisamkeppnir um " skipulag " eins og hafa verið haldnar hér víða um land undanfarin ár með misjöfnum árangri .
Þetta er meðal annars það sem erlendir sérfræðingar sem hafa fjallað um bankahrunið hafa verið að benda á .
– Við þurfum einfaldlega að móta ákveðna stefnu á fjölmörgum sviðum á raunhæfum , vitrænum grunni og henni fylgir óhjákvæmilega einhver skuldbinding .
Það er því fagnaðarefni að nú í haust hefur verið komið á laggirnar námsbraut í skipulagsfræðum til meistaraprófs í Landbúnaðarháskólanum á Hvanneyri .
Án efa á aukin þekking á þessu sviði eftir að skila miklum ávinningi í þjóðarbúið og verulega betri landnotkun , opinberri fjárfestingu og umhverfi en ella , ef rétt er á haldið .
Það er nefnilega alltaf almenningur sem endanlega þarf að borga bæði fyrir gott og lélegt skipulag .
Höfundur er arkitekt og skipulagsfræðingur .
