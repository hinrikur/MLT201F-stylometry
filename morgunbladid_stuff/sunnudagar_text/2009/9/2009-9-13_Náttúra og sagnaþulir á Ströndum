Eftir Pétur Blöndal pebl@mbl.is 1 .
Bátsferðin Nóttina fyrir siglinguna úr Norðurfirði er gist á Valgeirsstöðum , sæluhúsi Ferðafélags Íslands , tveggja hæða brakandi timburhúsi sem komið er til ára sinna .
Lesefni hússins er í þeim anda , gömul og velkt Úrvalsblöð , og má þar finna fróðleik á borð við þann að flestir karlmenn , eða 62,1% , líta á kynmök sem hvöt , en ekki þá mikilvægustu í lífinu , og vilja fremur gáfaða konu en kynþokkafulla .
Krossneslaugin er skottúr frá sæluhúsinu , en hún liggur ofan í fjörunni undir Krossnesfjalli og er tilfinningin nánast eins og að dýfa tánum í Norður-Atlantshafið .
Nema hlýrra .
Engin gæsla er við laugina en gestum treyst til að skilja eftir viðeigandi magn af klinki .
Í bítið er lagt frá bryggju og leiðin liggur meðfram Ströndum að Hornbjargsvita .
Það drýgir ferðina heilmikið að skipstjórinn Reimar Vilmundarson er heimamaður , hefur haldið til í Bolungarvík á hverju sumri frá tveggja ára aldri og þekkir hvern stein og hverja gjótu á Hornströndum .
Þegar hann ferjar ekki ferðamenn á bátnum er hann á grásleppu , eltir stórlúðu eða hákarl , bjargar ferðafólki úr háska eða tínir egg úr Hornbjarginu .
Svo fátt eitt sé nefnt .
Og segir sögur .
" Öllum er ráðlegast að gera hlé á göngunni í Smiðjuvík og drekka kaffi , " segir hann ábúðarfullur og lítur til lands .
" Annars sest staðardraugurinn á pokann – ferðalöngum til ama og erfiðis .
" Heimildirnar eru áreiðanlegar .
Vilmundur Reimarsson , faðir Reimars , var síðasti landpósturinn frá Hrafnfirði yfir í Látravík , sem var ein dagleið fram og til baka .
" Hann sagði drauginn aldrei hafa truflað sig í svefni , en að dyrnar hefðu nánast alltaf verið opnar að morgni , hvernig sem þeim var lokað , " segir Reimar .
" Sagan er sú að eftir að húsin hrundu hafi draugurinn leitað að einhverjum til að ergja og ef fólk stoppaði ekki í Smiðjuvík og drakk kaffi fékk það drauginn á pokann á göngunni upp úr víkinni .
" Þeim var ekki fisjað saman , gömlu ábúendunum á útkjálka Vestfjarða , og birtast þeir ljóslifandi í frásögn Reimars .
Hann segir að Vilmundur hafi oftast farið " hærri veg " , sem stundum var kallaður póstleiðin , en það gerðu menn til að stytta sér göngu ef þeir áttu erindi eða voru að fara á ball .
Þá þurftu menn ekki að fara ofan í allar víkurnar .
" Þetta voru allt þindarlausir menn .
Mesta byltingin var þegar gúmmístígvélin komu .
Þeir sögðu það , bæði Ragnar Jakobsson í Reykjarfiði og pabbi , því eftir það voru þeir alltaf þurrir á fótunum .
" Ragnar var lengi fyglingur í Hornbjargi og kleif þverhníptan hamarinn á stígvélunum .
En hann var ekkert að hreykja sér af því .
" Eina skiptið sem ég heyrði hann og pabba segja allt af létta um lífið á Ströndum var í jeppaferð að vetri til norður í Reykjarfirði , " segir Reimar brosandi .
" Þeir komust í koníaksflösku hjá okkur og þá fengum við skemmtilegustu sögur sem við höfðum nokkurn tíma heyrt .
Þeir vissu ekki af okkur , sátu og skiptust á sögum og við hlustuðum .
Það náðist upp úr þeim með einum lítra af koníaki ! " Fólk var óvant myndavélum á Hornströndum í þá daga .
" Það var áberandi þegar Oswald Knudsen gerði mikla heimildarmynd um bjargsig á Ströndum um miðja síðustu öld .
Þá stilltu heimamenn sér upp á Hornbjargi , fóru í sparistellingarnar , en áttuðu sig líklega ekki á því að þetta var hreyfimynd , því síðan gengu þeir til verka eins og myndatakan væri búin ! " Og það munaði minnstu að Vilmundur Reimarsson hafnaði í Stikluþætti .
" Þá lenti Ómar Ragnarsson á Frúnni í Hornvík , en flugvélin festist í sandinum og hann náði henni ekki á loft um kvöldið .
Þá gisti hann um borð hjá okkur , talaði við pabba og tók fyrstu mínúturnar af nýjum Stikluþætti um morguninn .
Ég var hálfgerður kvikmyndatökumaður og hann byrjaði á að segja : " Hér er ég nú staddur milli tveggja stærstu fuglabjarga í Evrópu og það er þar sem Vilmundur sleit barnsskónum .
" Svo tók hann stutt viðtal við pabba sitjandi á spýtu og sagði er hann kvaddi : " Ég kem næsta vetur .
" En það varð ekki , því pabbi fór í janúar .
" Sögustund Reimars lýkur eftir tveggja stunda siglingu .
Þá komum við að Hornbjargi í mesta blíðviðri .
Enginn varð sjóveikur í þetta sinn , enda spegilsléttur sjór , en þannig er það ekki alltaf .
" Það koma góðir dagar , " segir Reimar og brosir .
Og framrúðurnar á Sædísi eru að venju skolaðar í Blakkabás , fossinum Drífandi sem fellur fram af bjargbrúninni .
" Þegar veður leyfir , þá smellum við bátnum í sturtu , " segir Reimar .
Það er flaggað í Hornbjargsvita .
Það er einhver heima .
2 .
Hornbjargsviti Lífið á hjara veraldar var ekki fyrir neina aukvisa , eins og Jóhann Pétursson , sem var vitavörður í 24 ár á Hornbjargsvita , lýsti mæta vel í dagbókum sem lesa má úrdrætti úr í vitanum : " Ég þekki orðið veturinn lángan og stórhríðarsaman , þekki innilokunarkenndina , einangrunina , þekki hvernig skap manns getur þrúgast og þanist og eitrast tímum saman undir löngum nóttum og enn lengri stórhríðarveðrum , hvernig maður bíður áramótanna , tímans er sólin hækkar göngu sína á ný , hvernig maður skimar dag eftir dag eftir fyrsta glampa sólar á einhvern fjallstindinn , hvernig maður bíður vorsins , hlákunnar sem er undanfari vorsins , fyrstu vorferðarinnar , fuglanna í Bjargið : hversu maður þakkar guði hvern dag er gefst á reka , svo hægt sé að létta af sér innisetum .
" Ævar Sigdórsson og Una Lilja Eiríksdóttir , sem reka gistingu og greiðasölu á Hornbjargsvita , hafa hinsvegar vit á því að vera þar aðeins á sumrin .
Lífsbaráttan er öðruvísi þegar maður hefur miðnætursólina .
Svo mikil er ásóknin í gistingu að það er fullbókað og gönguhópur blaðamanns hreiðrar því um sig á tjaldstæðinu .
Þar er öll aðstaða til fyrirmyndar og búið að koma upp vöskum og klósettum í útihúsinu .
" Það er miklu fyrr bókað en áður , " segir Ævar .
" Slík forsjálni er ólík Íslendingum .
Þegar í júlíbyrjun vorum við komin með tvær bókanir fyrir næsta ár .
" En kannski er það tímabært fyrir Íslendinga að temja sér forsjálni .
Í það minnsta situr Una Lilja í brakandi blíðu á sólvermdum tröppunum og prjónar lopapeysu fyrir dóttur sína .
" Ég prjóna alltaf á aðra , " segir hún til skýringar .
En þegar þoka leggst yfir hleypur hún upp í Kýrskarðið .
" Þá sér í iljarnar á henni , enda er oftast sól þar , " segir Ævar .
" En veðráttan getur líka verið hörð .
Þetta er öfgafullur staður .
Og það kemur ekki bara fram í stjórnmálaskoðunum Óla komma .
" Þar skírskotar hann til Ólafs Þ. Jónssonar , síðasta vitavarðarins á Hornbjargi en honum má þakka að vistarverurnar í vitanum eru nefndar eftir borgum og landshlutum í Sovétríkjunum sálugu , þar á meðal Leníngrad , Stalíngrad og Síberíu .
Það vakti undrun blaðamanns þegar farsíminn hringdi á tjaldstæðinu , en hann hafði gleymt að skilja hann eftir á bryggjunni .
Og viti menn , á stöku bletti er maður í sambandi við umheiminn .
Ævar segir að viss sjarmi hafi farið af staðnum þegar farsímasambandið hafi komið í fyrra .
" Það var fyrir mistök að sendarnir náðu hingað – þeir töldu að svo yrði ekki .
Þetta voru mikil vonbrigði .
" Þannig tala hjónin sem búa í Mosfellsbæ á veturna .
" Við ferðuðumst hingað og fengum þá hugmynd að leigja húsið af ríkinu , " segir Una Lilja .
" Þetta hafði verið eyðibýli í tíu ár og við buðumst til að annast viðhald ef ríkið útvegaði efni .
Og fengum afnot af húsinu í staðinn .
" " Við vildum losna við sjónvarpið , segir Ævar .
" Þar er svo mikið bull .
Ég sakna þess ekki andartak sem sagt er í sjónvarpinu .
Fyrr fengi ég mér fótanuddtæki ! " Hornbjargsviti var byggður árið 1930 og fyrstu árin knúinn með gasi og gasþrýstingi , en árið 1960 var sett upp lítil vatnsvirkjun frá Noregi , sem var 45 ára gömul , og vitinn raflýstur .
Vitinn var svo rafvæddur með sólar- og vindorku árið 1995 og starf vitavarðar lagt niður .
Í vitanum eru seldir bolir með fallegri teikningu eftir dóttursoninn Dag Örn Fannarsson og Ævar er í einum slíkum .
" Dagur Örn gerði myndina fimm ára – svona sá hann vitann fyrir sér , " segir hann brosandi .
" Hann hefur oft siglt fyrir Horn og þekkir því staðinn vel .
" " Margir hafa spurt okkur hvaða auglýsingastofa hafi hannað þetta lógó , " segir Una og hlær .
Ævar og Una Lilja ráðleggja öllum ferðalöngum að vaka eftir sólsetrinu og víst er það stórbrotin sjón sem engan svíkur .
Ekki heldur manninn sem klöngrast niður að klettunum á nærbuxunum og klofar yfir leifar af gaddavírsgirðingu .
Þar finnur mannskepnan frelsið – við ysta haf .
3 .
Kálfatindar Fyrsta daginn gengur hópurinn upp á Kálfatinda frá Hornbjargsvita , en gangan tekur um átta til níu tíma , og er náttúran stórbrotin þennan spotta .
Þegar komið er á efsta hjalla í 534 metra hæð skýtur tófa upp kollinum og vappar í námunda við hópinn .
Það er algeng upplifun göngumanna á Hornströndum og alltaf kærkominn félagsskapur .
Jafnvel hraustustu menn sundlar er þeir horfa fram af bjarginu .
Og verður hugsað til Þorgeirs Hávarðssonar sem hékk í hvönninni fram af Hornbjargi , en vildi ekki kalla eftir hjálp fóstbróður síns , Þormóðar Kolbrúnarskálds .
Slíkur barlómur er ekki sæmandi hetjum .
Það var ekki fyrr en Þormóður hrópaði eftir honum , svo fuglar flugu af syllum , að heyrðist í Þorgeiri : " Láttu af að styggja fogla með ópum þínum .
" Þormóður spurði hvort hann hefði tínt mikið af hvönn og svaraði kappinn : " Eg ætla að eg hafi nógar , að þessi er uppi er eg held um .
" Eftir að Þormóður bjargaði Þorgeiri úr lífsháskanum varð færra með þeim .
Nú eru einu fuglarnir í bjarginu með vængi , einkum langvía , svartfugl , stuttnefja , mávur og rita .
Og tignarlegt er það .
Lamið af veðri og hafstraumum .
Þegar litið er um öxl hefur einn orð á því að ef Hornbjargið gefi eftir sé þetta búið – þá flæði sjórinn yfir Ísland .
Daginn eftir höldum við af stað í átt að Bolungarvík og gætum þess að taka nestisstund í Smiðjuvík .
Þar bjó Sigrún Guðmundsdóttir , sem talin er fyrirmyndin að Kristrúnu í Hamravík eftir Guðmund G. Hagalín .
Gangan sækist seint , þó að draugurinn sitji ekki á pokunum , því aftur og aftur er gengið niður í víkur og firði til þess eins að ganga upp aftur , yfir næsta fjallaskarð .
Á göngunni spyrja óvanir gjarnan hversu langt sé eftir .
En svarið er alltaf það sama : " 20 mínútur .
" Uns komið er í Bolungarvík .
4 .
Bolungarvík Í Heimabæ er notaleg gistiaðstaða og í næsta húsi , sem stendur við sjávarbakkann , býr fjölskylda Sigfríðar Hallgrímsdóttur á sumrin , ekkju Vilmundar Reimarssonar og móður Reimars skipstjóra .
Þetta kvöld eru þar Hildur Eiðsdóttir , kona Reimars , og Vilmundur , sonur hans , sem er ellefu ára og sér um ljósavélarnar á staðnum .
Hann stýrir raunar öllu í Bolungarvík nema sjávarföllum og gangi himintunglanna .
Vilmundur er vitaskuld nefndur eftir afa sínum , en afinn eftir Vilmundi landlækni .
" Það var af því að Vilmund landlækni bar að garði þegar hann var skírður eins og hálfs árs , " segir Sigfríður og skenkir blaðamanni kaffi .
" Það vildi svo til að presturinn í Grunnavík þurfti að jarða í Furufirði og var þá fenginn til að skíra í leiðinni .
Að vísu kunni hann ekki við að skíra og jarða sama daginn , þannig að skírnin fór fram morguninn eftir .
" – Ætli Vilmundur hefði annars verið skírður ? " Nei , ætli það ? " Ættin hefur búið mann fram af manni í Bolungarvík .
Finnbogi , langafi Vilmundar , fékk seleitrun er hann gerði að sel í víkinni og hafði ekkert bundið utan um sárið .
Fyrir vikið varð að taka höndina af á Ísafirði .
Þegar hann tók á móti Vilmundi landlækni og erlendum gesti sem var með í för vildu þeir láta sér nestið nægja en Finnbogi vildi endilega gefa þeim að borða og bauð þeim selshreifa upp úr súr .
" Sjaldan hef ég flotinu neitað , " sagði Vilmundur og gæddi sér á kræsingunum .
" Þeir reyndu svo að skýra það út með látbragði fyrir gestinum hvað þetta væri , að hreifi væri eins og hönd , og þegar honum varð litið á Finnboga , sem vantaði höndina á , þá labbaði hann frá og spjó , " segir Sigfríður og skellihlær .
Vilmundur Reimarsson fæddist í Bolungarvík 15. ágúst 1927 og bjó þar til ársins 1949 , en þá flutti hann í hina Bolungarvíkina .
" Ég er hinsvegar frá Dalvík og kom ekki hingað fyrr en árið 1970 , " segir Sigfríður .
" Ég kynntist Villa suður í Reykjavík .
" – Hvernig hittust þið ? " Bara á balli , eins og gerist og gengur hjá mörgum .
Ég var fráskilin með fjögur börn .
Stelpurnar sem unnu með mér á Grund buðu mér með sér á ball og þar kynntist ég Villa .
Og svo eignuðumst við tvö börn .
" Hún bætir við með sannfæringarkrafti : " Þetta er eins og paradís .
Ég kom fyrst til Bolungarvíkur labbandi sumarið 1972 og síðan hef ég verið heilluð .
Þetta er 37. sumarið sem ég kem hingað .
Yfirleitt kem ég um miðjan júní og fer um miðjan ágúst .
Fyrstu sumrin bjuggum við í tjaldi á meðan við vorum að byggja .
Það var ís um allt og strákarnir léku sér í sjónum , príluðu á ísjökunum og voru blautir upp fyrir haus .
" En í febrúar árið 1991 urðu þau fyrir óvæntu áfalli þegar húsið hvarf , sem þau áttu með nokkrum öðrum landeigendum .
" Húsið fauk á haf út með eldavél og öllu – það var ekkert eftir nema uppþvottagrind og einn stóll ! " Hún þagnar .
" Stærsta gerð af Sóló-eldavél var farin að sökkva ofan í túnið , engar lappir undir henni og hún var hátt í hundrað kíló – það þurfti tvo hrausta menn til að lyfta henni .
En það sást hvorki tangur né tetur af henni .
Undirstöðurnar á húsinu voru steyptar niður , en þær fóru líka , og meira að segja geymslan ofan í tóftinni , sem við höfðum sett á framþil með hurð .
" – Þetta hefur verið áfall ? " Þetta var hræðilegt áfall .
Þó að við kunnum vel við okkur á Naustunum , þá var þetta vinalegt hús , sem við héldum vel við og höfðum alltaf opið fyrir gesti og gangandi ; þar leið okkur vel .
Mér fannst hræðilegt að sjá á eftir því .
En þó má segja að það var þægilegra að lenda í Naustunum en í Seli , því þar er sandur í vörinni en ekki stórgrýtt fjara .
Villi gat lítið treyst á mig að toga bátinn upp eða niður .
Og þegar við fluttum í hitt húsið vildu allir koma og það varð að stækka húsið .
" Veðurfræðingur hefur leitt líkur að því að slegið hafi hviðu niður úr fjallinu og hreinsað hlíðina ; það kunni að hafa verið skarðahviður úr fjallaskarðinu fyrir ofan .
" Það var eins og stórvirkar vinnuvélar hefðu farið þarna um , " segir Sigfríður .
Í húsinu í Bolungarvík hangir kvæði eftir skáldkonuna Hallfríði Finnbogadóttur , föðursystur Vilmundar : Þar sem allt auðn áður var að því skulum hyggja .
Einhvern tíma aftur þar aðrir munu byggja .
Ávallt hvarflar hugur heim um hlýjan morgunroða ; fylgi guð og gæfan þeim sem götur aftur troða .
Hallfríður var gift Frímanni , vitaverði í Hornbjargsvita .
Hann var mikill hagleiksmaður , smíðaði báta , gula húsið á Horni , þar sem þau bjuggu , og stigann upp að vitanum .
" Hallfríður var fædd í hér í Bolungarvík – hún elskaði þennan stað , " segir Sigfríður .
" Hún dó 98 ára og þegar Reimar var sex ára kraup hann við hnén á henni og hlustaði á hana segja frá lífinu á Hornströndum og þylja upp öll örnefnin : Grænadý , Torfholt , Kýrvað , Mógrafirnar .
Hann þekkti hvern stein og hverja þúfu eftir frásögn Hallfríðar og tók ástfóstri við þennan stað .
Við fórum til Finnlands þegar hann var 16 ára , en hann fór aleinn hingað – vildi ekki fara utan .
Hann vildi bara vera á Hornströndum .
" – En hvað er það sem dregur fólk hingað ? " Kyrrðin og friðurinn og yndisleg náttúra .
Það er ekkert eins dásamlegt og að sofna við sjávarniðinn og fuglasönginn á kvöldin og vakna við hann á morgnana .
Náttúran er svo dásamleg , að fylgjast með því öllu , og svo refnum .
Þær koma á vorin tófurnar inn á þröskuldinn hjá mér og fá að éta .
Og svona er Villi litli líka , honum finnst gaman að leika sér og dunda með ömmu sinni .
" – Sumir vilja ekki sjá tófuna ? " Já , ég get ekki gert að því .
Mér þykir vænt um þetta fallega dýr .
Ég hafði lítið orðið vör við tófu , en eftir að ég kom á Hornstrandir finnst mér þetta yndislegt dýr og að enginn eigi að skjóta það .
Víst er það hvimleitt þar sem lömb eru , en hér er það villt í náttúrunni og gerir engum neitt .
" Hún þagnar .
" Og hér er fólk yfirleitt gestrisið .
Einu sinni vorum við Vilmundur á leið vestur .
Þá hringdi Jóhann Pétursson á Hornbjargsvita og bað okkur um að kippa með birgðum fyrir sig .
Við gerðum það , en ég sagðist sko ekki ætla úr bátnum með börnin .
Vilmundur sagðist þá rétt ætla að skjótast í land .
En eitthvað dróst að hann skilaði sér til baka og allt í einu fór fólk að streyma niður í fjöruna með borð og stóla .
Svo var slegið upp veislu fyrir okkur í fjörunni með lambalærum og öllu tilheyrandi .
Þannig var Jóhann .
" 5 .
Furufjörður Þegar fjarar er gengið fyrir Drangsnesið yfir í Furufjörð , sem er grasi gróinn fram í flæðarmál , túnin á kafi í hvönn , maríustakki , sóleyjum og súru .
Athyglisvert er að þrátt fyrir öll mannvirkin í Furufirði , þar á meðal brúna yfir móðuna miklu , þá hafa árnar ekki verið brúaðar .
Sitt sýnist hverjum um reisulegt bjálkahúsið , sem þar stendur , en gott er að eiga kyrrláta nestisstund við bænhúsið .
Þess er getið í Jarðabók Árna Magnússonar og Páls Vídalín frá árinu 1710 að Furufjörður hafi lagst í eyði " síðan bóluna " .
En að þar sé bænhús og embættað tvisvar á ári meðan byggt var .
En það bænhús hvarf með fólkinu og nýtt var ekki reist fyrr en undir aldamótin 1900 .
Var það fyrst og fremst til að komast hjá erfiðleikunum og kostnaðinum við að flytja þungar líkkistur af Ströndum að Stað í Grunnavík , sem tók marga daga og stundum neyddust menn til að skilja líkkisturnar eftir uppi á fjöllum svo vikum skiptir vegna hríðar og ófærðar .
Í kirkjugarðinum hvíla 37 einstaklingar svo vitað sé og eru leiði flestra þekkt .
Síðast var jarðað í garðinum sumarið árið 1949 þegar Guðný Alfífa Benediktsdóttir frá Reykjarfirði var lögð til hinstu hvílu .
En í garðinum hvílir meðal annars Elín Betanía Jónsdóttir , sem lést lýðveldisárið , en eitt af fósturbörnum hennar hét því fallega nafni Jóhanna Friðmey Líkafrónsdóttir Hrafnfjörð .
Þar er einnig sjórekinn útlendingur , en 24. ágúst árið 1941 voru sex sjórekin lík jarðsett í kirkjugarðinum .
Bretar komu síðar og sóttu fimm líkin , en þar sem sjötta líkið var ekki þeirra þjóðar var það skilið eftir .
Líkum er leitt að því , að það sé Frakki .
Frá bænhúsinu má virða fyrir sér útsýnið yfir Drangajökul og Jökulbunguna , sem hæst stendur .
Í Ferðabók Eggerts Ólafssonar og Bjarna Pálssonar segir um Furufjörð : " Annars óprýðir jökullinn byggðarlagið mikið , því að hann er ljótur tilsýndar , sums staðar kolsvartur , og hvarvetna gína við í honum grængolandi sprungur .
" Á milli jökulsins og Hattafjallanna liggur Skorarheiði yfir í Hrafnfjörð í Jökulfjörðum , þar sem Fjalla-Eyvindur hvílir .
En þangað liggur ekki leiðin þennan dag , heldur yfir í Reykjarfjörð .
6 .
Reykjarfjörður Í Reykjarfjörð gengur lengsti skriðjökullinn fram úr norðanverðum Drangajökli og frá honum kemur Reykjarfjarðarós .
Við ströndina er mikil heimasmíðuð sögunarverksmiðja , þar sem rekaviðurinn hefur verið nýttur í gegnum tíðina og engin furða að miklir völundarsmiðir hafi jafnan búið á þessum stað .
Boðið er upp á gistingu í nokkrum húsum á staðnum og sundlaugin freistar ferðalanga árið um kring .
Þjóðsögurnar eru gamlar og nýjar sem fólgnar eru í landslaginu ; ein er bundin við steininn þar sem Mick Jagger á að hafa vippað sér í land og pissað .
Það kom líka rithöfundur í Reykjarfjörð og skeit á hann kría .
Eftir það var hann kallaður drithöfundurinn .
Það fylgir sögunni að hann hafi aldrei skrifað bók .
Einn völundarsmiðurinn í Reykjarfirði er Ragnar Jakobsson , sem hefur þar sumarvist .
Jafnan þegar Sædís leggst að bryggju tekur Ragnar á móti nýjum ferðalöngum og horfir djarflega yfir gönguhópinn sem þar stendur .
Einn vandræðast með farsímann og Ragnar segir mildilega : " Það er farsímasamband alveg yst á nesinu , en það næst aðeins ef þú ert með annan fótinn ofan í sjónum .
" Þegar hann rekst á blaðamann rifjar hann upp að blaðaljósmyndari hafi hringt í sig þegar fjörurnar fylltust af grúti árið 1991 .
" Hann spurði hvernig vegurinn væri .
" Og spurður hvort hann vilji ekki skrafa yfir kaffibolla við blaðamann Morgunblaðsins svarar hann stuttlega : " Ég er ekki sjálfstæðismaður .
" Hann gengur þó smáspöl með blaðamanni meðfram rekafylltri fjörunni .
" Við söguðum 1.500 girðingarstaura á einu vori , " segir hann .
" Svo var farið að flytja inn timbur , því mikið var til af peningum í þjóðfélaginu .
En nú vilja þeir kaupa aftur – ég býst við að lítið sé til af peningum .
" Hann lítur íbygginn á blaðamann : " Hér bjuggu hálærðir menn án þess nokkurn tíma að hafa gengið í skóla , " segir hann .
" Þeir kunnu Íslendingasögurnar utanbókar , en lásu Biblíuna bara einu sinni – hættu þegar þeir voru hálfnaðir að lesa hana aftur .
" Ragnar segir sjóganginn meiri en var .
" Ölduhæðin þegar snjófljóðið skall á Flateyri var sex metrar .
Þá gekk sjórinn mjög hátt og fór bárujárnið af sögunarhúsinu , sem hafði staðið veðrið af sér árum saman .
Það skóf járnplöturnar úr einum gaflinum .
Það verður aftur stórstreymt 26. október .
" Fleira mælir hann ekki í eyru blaðamanns þann daginn .
Eftir að gönguhópurinn hefur komið upp tjöldum , baðað sig í sundlauginni og hlustað á kríurnar garga , þá eldar ofan í hann Sjöfn Guðmundsdóttir , sem jafnan er kölluð Lilla .
Járnskúlptúr stendur við reisulegt húsið , samansettur úr rússnesku hlustunardufli og hollensku veðurdufli .
" Þetta er drasl sem þeir úr Bolungarvík tróðu hérna upp , " segir Lilla kæruleysislega .
Það kjaftar á henni hver tuska , þó að Ragnar bóndi hennar hafi verið fámáll fyrr um daginn .
" Þeir spá norðaustan spýju , " segir hún og lítur til veðurs út um eldhúsgluggann .
" Það á alltaf að verða verra í dag en í gær .
Þannig er það dag eftir dag .
En það gengur sjaldnast eftir .
Ef það verður einhver sjóveikur í þessu þá fer hann aldrei á sjó á ævi sinni .
" Húsið er smíðað úr rekavið eins og öll önnur hús í Reykjarfirði nema eitt .
" Það er bjálkahús frá Húsasmiðjunni , " segir Lilla .
" Helvíti , það lekur og lekur með kvistum .
" Hér er eldhúsið og stofan sama vistarveran ; þar er lestarstöðin í húsinu og mannmargt á sumrin .
Einn veggurinn er úr fallegum við , sem kallast selja .
" Ragnar ætlaði að setja viðinn í girðingarstaura , en þeir vildu ekki saga þetta , karlarnir , " segir hún .
" Og kellingarnar vildu ekki þennan ógæfuvið í eldinn , hann brennur ekki heldur sviðnar og það kemur bara vond lykt af þessu .
En þetta er flottasti veggurinn í húsinu .
Hann gulnar ekki eins og furan .
Ég vildi sýna þeim hvað þetta er gott efni og notaði hann í stofuvegginn .
" Súpan er komin á borðið í pottinum .
Ein stúlkan hefur orð á því að hún sé heit .
" Þú ert verri en karlarnir ! " segir Lilla undrandi .
Hún bjó tvo vetur í Reykjarfirði eftir að hún og Ragnar hófu búskap árið 1957 , en þau fluttu til Bolungarvíkur árið 1959 .
Síðan hafa þau komið með farfuglunum á vorin .
" Ég segi gjarnan að Ragnar sé farinn að telja niður dagana um áramót , " segir hún .
" Og barnabarnið veit ekkert betra , sjö ára stelpa .
Hún komst ekki með í vor , því það er búið að lengja skólavistina og var með tárin í augunum þegar við fórum , sagði að krakkarnir væru bara að leika sér í skólanum og hefðu ekkert að gera .
" – Hvernig var að búa hér árið um kring ? " Það var rosalega tómlegt , " svarar hún .
" Ég er vön að búa á mannmörgu heimili .
Það kom einn gestur annan veturinn – það er ansi lítið .
Svo skrapp Ragnar að ná í póstinn og var í burtu tvo daga .
Og það var hálfsmánaðarlega .
" – Hvað ef eitthvað kom upp á – einhver fékk til dæmis botnlangakast ? " Það fékk aldrei neinn botnlangakast .
" – Kom þá aldrei neitt upp á ? " Bróðir Ragnars datt á ljáinn og það varð að flytja hann langa leið til læknis .
Annar bróðirinn fékk skot í augað , sem hljóp aftan úr byssunni .
" Svo nennir hún ekki að telja lengur .
Það tekur hálfan klukkutíma að fara á vélsleða frá Steingrímsfjarðarheiði í Reykjarfjörð , en það leggja margir ferðalagið á sig .
Enda rennur í sundlaugina allan veturinn .
" Hún er stundum köld og stundum heit , " segir Lilla .
" Það fer eftir veðri .
" Og það er ekki aðeins sundlaug og flugvöllur í Reykjarfirði .
Það stingur í augu að sjá skurðgröfu við hafnarbakkann .
" Sigurði Stefánssyni tengdasyni okkar leiddist svolítið þegar hann ók henni hingað – hann var þrjá daga á leiðinni , " segir Lilla .
" Hann keyrði yfir jökul , var sóttur á vélsleða á kvöldin og svaf hérna .
Grafan var notuð til að dýpka höfnina og líka til að grafa grunninn að húsum .
" Einn vekur máls á því að hafa séð hestaskít á leiðinni ? " Var það ekki úr bjarndýrinu bara ? " spyr Lilla hlæjandi .
– Hvað var þetta sem sást á Hornströndum í fyrra ? spyr blaðamaður forvitinn .
" Annaðhvort álftir eða bjarndýr sem flaug , " svarar Lilla .
" Það eru margir búnir að spyrja pabba hvar hann gróf dýrið , " segir Þorsteinn brosandi , sem liggur út af í stofusófanum og fylgist með .
Hann er sonur Sigurðar , sem vinnur á bátnum Sædísi og var fyrstur á staðinn eftir að tilkynnt var um ísbirni á Hornströndum í fyrrasumar .
Þrátt fyrir mikla leit sást aldrei votta fyrir ísbjörnum .
Og kannski er þetta eðlileg spurning , því hér um slóðir kunna menn að fara með skotvopn .
Friðland tófunnar endar í Furufirði .
Og vissara fyrir hana að hætta sér ekki lengra .
– Hvað skjótið þið ? " Skjótum ? Allt kvikt , " segir Lilla og setur matinn á borðið .
" Refinn , " segir ungi maðurinn .
" Við skutum rúmlega fimmtíu í fyrrasumar .
" " Tófan er fljót að tína ungana upp , " segir Lilla alvarleg í bragði .
" Einu sinni brá Ragnar sér frá í nokkra daga og þá voru hreiðrin horfin .
En við reynum að passa varpið fyrir tófunni , enda er mun meira fuglalíf hér en í friðlandinu .
Svo andskotast þær hérna á manni kríurnar ; þær eru svo vanþakklátar .
" " Þær gera engan greinarmun á þeim sem eiga heima hérna og þeim sem koma að , " kvartar strákurinn .
– Eða þeim sem vilja friða tófuna ? spyr blaðamaður .
" Það spurði einn hvort við skytum " aumingja tófuna " .
En þegar Ragnar skaut hana með kríuna í kjaftinum , hvor átti þá meiri rétt ? " spyr Lilla .
Á hverjum sunnudegi bakar hún pönnsur , nema hún baki vöfflur .
" Krakkarnir koma bara , " segir hún .
" En þær eru ekki góðar nema beint af pönnunni .
Svo set ég hafragraut í pönnsurnar , þá verða þær mýkri og það má borða sig saddan .
" – En kaffi ? " Það gera þær sem eru eldri en ég .
Þá urðu þær dekkri .
" – Mikið er þetta góð súpa ! " Já , þetta var eitthvað drasl úr einhverjum pakka – ég nennti ekki að gera annað .
" Það þarf ekki að vera flókið að búa til góðan mat .
Á fimmta degi er komið að ferðalokum .
Þegar Ragnari berst til eyrna að báturinn sé væntanlegur um eftirmiðdaginn að sækja hópinn , þá tautar hann fyrir munni sér : " Það ætti þá að vera vaknað .
" 