" Þó í nálægð gnæfi grátt grýti heljar vega .
Er í fjarska fagurblátt fjallið yndislega .
( N.N .
) HVER sá maður sem vill horfa á fegurð fjalls og njóta þeirrar tignar sem það veitir honum , hann tekur sér ekki stöðu fast við rætur fjallsins .
Það sama gildir um þann sem ætlar sér að taka myndir .
Gamalt máltæki segir : " Augun sjá síst það sem nefi er næst .
" Þegar við ökum hringveginn um okkar kæra land í björtu og fögru veðri sjáum við mörg nafnkunn og tignarleg fjöll , jafnvel þótt þau séu í margra kílómetra fjarlægð .
Ef við ökum veg sem liggur við rætur fjalls , njótum við ekki fegurðar fjallsins .
Hálendi Íslands heillar alla menn , bæði innlenda og erlenda .
Nú er því orðin mikil og vaxandi umferð víða um hálendið þó að þar séu vegleysur , en ég minni á , að allur utanvegaakstur er bannaður .
Þessi takmarkalausa umferð veldur það miklum spjöllum á voru landi , að við það verður ekki unað lengur .
Annaðhvort verður því að loka hálendinu fyrir umferð , eða leggja um það vegi áður en óbætanlegt tjón hlýst af .
Ef lagður yrði vegur um hálendið , sem væri jafnhár umhverfinu , myndi hann kosta brot af því sem upphækkaður vegur kostar .
Slíkur vegur yrði ekki áberandi í landslagi okkar fagra umhverfis , ef vel er frá öllu gengið .
Reyndir ökumenn vita vel að upphækkaðir vegir safna á sig snjó þegar vind hreyfir , en vegir sem eru jafnháir umhverfinu á sléttu landi draga ekki snjó til sín .
Vegur um hálendið , jafnhár umhverfinu , yrði sennilega fær mestan hluta ársins , og með tilkomu hans myndu leiðir milli landshluta styttast það mikið að hann mundi borga sig upp á stuttum tíma .
Stæði fyrir slíkan veg þyrfti að velja alveg sérstaklega , miðað við allar aðstæður .
Einnig með það í huga að sum landsvæði hreinsa af sér snjó , en önnur eru það sem er kallað " snjókista " .
Ef lagður yrði vegur þvert yfir hálendið , mætti sjá frá honum flest af því sem ferðamenn fýsir að sjá með eigin augum .
Við þá breytingu mundi utanvega-akstur snarlega minnka .
Stórkostlegur sparnaður yrði af slíkum vegi , bæði fyrir þjóðarbúið og einstaklingana því það mundi létta á þjóðvegi eitt , og flýta för manna .
Þetta mundi fljótlega opna allra augu fyrir þjóðhagslegum sparnaði og mikilli landvernd .
Þá yrðu líka allir ánægðir .
Nú er einmitt rétti tíminn að hefjast handa og ráðast í slíka fram- kvæmd .
Við eigum reynda og menntaða menn , einnig vélar og tæki til að vinna þetta verk o.s.frv. Vaxandi ferðamannastraumur skilur eftir fjársjóð , og það ásamt öðru gæti komið verkinu áleiðis .
ÓLAFUR RUNÓLFSSON bifreiðarstjóri .
Frá Ólafi Runólfssyni 