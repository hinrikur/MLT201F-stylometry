NOKKUR umræða hefur að undanförnu verið um starfsemi sjálfstætt rekinna grunnskóla ; m.a. í kjölfar fjölmiðlaumræðu þar sem þess misskilnings gætti að nemendur væru " valdir " inn í skólana eftir námsgetu þeirra og atgervi ; sumir væru aufúsugestir en öðrum væri hafnað vegna sérstöðu þeirra .
Eins kemur sífellt upp hin gamla og lífseiga goðsögn að fjárhagur foreldra ráði mestu um hverjir gangi í sjálfstætt rekna skóla og að fjárhagslegur ábati sé grunnur rekstursins .
Í slíkri umræðu falla þau mál í skuggann sem eru efst í huga okkar , forsvarsfólks sjálfstætt rekinna skóla .
Þar má helst nefna þær uppeldis- og menntunarhugsjónir sem skólarnir starfa að og eru kveikjan að tilvist þeirra .
Einnig gleymist að skólastarf sjálfstæðu skólanna er kærkomin viðbót við öfluga hverfisskóla sveitarfélaganna sem eykur bæði fjölbreytni og valkosti .
Þannig kjósa margir foreldrar að snúa sér til okkar þegar þeir telja sérkennslu þörf hjá barni sínu í þeirri ósk að heimilislegt andrúmsloft fámenns skóla í sjálfstæðum rekstri geti betur sveigt starfið að sérþörfum barnsins .
Reynsla okkar er að stjórnendur og kennarar sjálfstæðu skólanna skorist ekki undan slíkri ábyrgð ! Það er þvert á móti og þrátt fyrir þá staðreynd að við séum um margt vart samkeppnisfær við þau bjargráð sem stór hverfisskóli hefur þegar kemur að sértækum sérkennsluúrræðum .
Hins vegar er ekki því að leyna að rekstrarstaða sjálfstætt rekinna skóla sníður okkur oft þrengri stakk en við kjósum .
Það er aðeins hin síðustu ár sem rekstrargrundvöllurinn hefur verið styrktur ; þ.e. með nýjum grunnskólalögum í ráðherratíð Þorgerðar Katrínar var þeim tryggt að lágmarki 75% framlag miðað við meðalkostnað allra skóla á landinu , þ.e. kostnaður við kennslu , sérkennslu , húsnæði og allt annað sem til fellur .
Eftir sem áður þurfa sjálfstæðu skólarnir að brúa þau 25% sem upp á vantar , með innheimtu skólagjalda sem hrökkva ekki til – ekki síst í þessu árferði og því eru þeir reknir fyrir minna fjármagn en aðrir skólar .
Ekkert aukaframlag kemur til vegna sérkennslu einstakra nemenda nema fötlun þeirra sé með alvarlegasta móti .
Því er núverandi greiðslukerfi ekki sérkennslunemendum í hag þar sem sjálfstæðu skólarnir reyna að bjarga sér á aðeins 75% af því sem meðalnemandinn kostar .
Ánægjulegar undantekningar eru þó á þessari lágmarksreglu laganna .
Hafnarfjarðarbær hefur lagt skóla Hjallastefnunnar þar í bæ til húsnæði og búnað auk 75% framlagsins og því innheimtir Hjallastefnan ekki skólagjöld þar .
Garðabær hefur síðan gengið sveitarfélaga lengst til að tryggja jafnræði milli skóla svo og milli nemenda og fjölskyldna þeirra .
Þar hefur verið innleitt það einfalda kerfi að fé fylgir barni , hvaða skóli í sveitarfélaginu sem verður fyrir valinu .
Þar með fylgir sama upphæð öllum börnum ; 100% af kostnaði á landsvísu og ef meðalkostnaður Garðabæjar reynist lægri , fylgir sú tala nemandanum .
Fyrsti barnaskóli Hjallastefnunnar hefur frábæra reynslu af þessu fyrirkomulagi .
Engin skólagjöld eru innheimt af Garðbæingum og skólinn stendur straum af sérkennslu eins og öllu öðru skólastarfi .
Garðabæjarleiðin með 100% framlaginu er tvímælalaust einfaldasta leiðin til að jafna stöðu allra grunnskóla óháð rekstrarformi og til að bjóða fjölskyldum val óháð efnahag .
Höfundur er framkvæmdastjóri Hjallastefnunnar og formaður Samtaka sjálfstæðra skóla .
