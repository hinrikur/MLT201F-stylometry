Eftir Sigtrygg Sigtryggsson sisi@mbl.is RAGNA Árnadóttir dómsmálaráðherra telur ljóst að með sama hætti og setja hefur þurft verulegt fé í sakamálarannsóknir á aðdraganda bankahrunsins sé líklegt að bæta þurfi tímabundið í aðra þætti refsivörslukerfisins þegar fram í sækir .
Það eigi við um dómstólana og e.t.v. einnig Fangelsismálastofnun .
" Ég vil þó benda á að enn er ekki búið að gefa út fyrstu ákæruna og við erum ekki komin með skýra mynd af því hvert umfang þessara mála verður , " segir Ragna .
Fram hefur komið í fréttum að Dómstólaráð hafi vakið athygli ráðuneytisins á því að efla þurfi dómstólana er að því kemur að þeir þurfa að taka á málum sem upp koma vegna bankahrunsins .
" Auk mála sem koma frá sérstökum saksóknara í framtíðinni hefur Dómstólaráð vakið athygli ráðuneytisins á að von sé á verulegri fjölgun mála í kjölfar bankahrunsins , sem lýsir sér einkum nú í fjölgun einkamála ( þ.m.t. munnlega flutt mál ) og einnig bætist við málafjöldi vegna greiðsluaðlögunar , " segir Ragna .
Efla þarf sérþekkingu Hún segir að ráðuneytið fylgist náið með þróuninni og muni funda reglulega með Dómstólaráði til að fá upplýsingar um þróunina í fjölgun mála .
" Auk þess tel ég að Dómstólaráð og dómarar verði að vera vakandi fyrir því að efla sérþekkingu á efnahagsbrotum þannig að dómstólar séu undirbúnir þegar þar að kemur , " segir Ragna .
Dómsmálaráðuneytið glímir um þessar mundir eins og önnur ráðuneyti við að draga saman útgjöld .
Ragna segir að hér sé um mjög krefjandi verkefni að ræða , m.a. vegna þess hve laun eru mikill hluti af rekstrarútgjöldum stofnana ráðuneytisins og vegna þess að um þessar mundir reynir mjög á stofnanir réttarvörslukerfisins og ekki sér fyrir endann á því .
" Vinnan í ráðuneytinu hefur einkum lotið að því að reyna að búa svo um hnútana að starfsemi þessara stofnana standi af sér þennan niðurskurð útgjalda og er almennt ekki raunhæft að ræða um eflingu starfseminnar .
" Í hnotskurn » Rannsókn bankahrunsins er stærsta viðfangsefni sem íslenskir rannsakendur hafa fengist við .
