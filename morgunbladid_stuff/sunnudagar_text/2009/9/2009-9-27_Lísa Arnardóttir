Lísa Arnardóttir fæddist á Landspítalanum í Reykjavík 7. ágúst 1988 .
Hún lést á gjörgæsludeild Landspítalans 15. september sl. Útför Lísu var gerð frá Hafnarfjarðarkirkju 25. september sl. Ég aldrei hef lofað að brautin sé bein , né blómstígar gullskrýddir alla leið heim .
Ég get ekki lofað þér gleði án sorgar , á göngu til himinsins helgu borgar .
En ég hefi lofað þér aðstoð og styrk , og alltaf þér birtu þó leiðin sé myrk .
Mitt ljúfasta barn ég lofað þér hef , að leiða þig sjálfur hvert einasta skref .
( Staðf .
Hjálmar Jónsson ) Ég trúði því ekki þegar mér var tilkynnt að hún Lísa vinkona mín væri mjög veik á gjörgæsludeild og mikið varð ég sorgmædd þegar mér var sagt að hún væri dáin .
Lísa var yndisleg stelpa , með ótrúlega stórt skap , en líka stórt hjarta , og mjög skemmtileg , við áttum margar góðar stundir saman .
Við Lísa kynntumst vel árið 2006 , þá dvöldum við á sama heimili úti á landi , þar sem við tókumst á við vandamál okkar .
Þar urðum við alveg óaðskiljanlegar vinkonur , og þar var ýmislegt brallað , þremur árum áður hafði ég þó kynnst henni lítillega .
Amma Gyða og afi Jói tóku Lísu opnum örmum og alltaf þegar þau komu í heimsókn til mín voru þau alltaf að koma til hennar líka .
Lísa kom með okkur í sumarbústaðarferð fjölskyldunnar , og henni leið vel með fólkinu mínu , þá vorum við báðar í góðum málum .
Svo gistum við Lísa alltaf saman hjá ömmu og afa , þegar við fengum leyfi úr meðferðinni .
En okkur var þó ekki ætlað að verða samferða næstu árin .
Ég man eftir Lísu sem yndislegri stelpu sem átti allt gott skilið , ég sakna hennar mjög , en ég veit að hún er á góðum stað hjá Guði .
Elsku Lísa mín .
Ég er ævinlega þakklát fyrir að hafa kynnst þér og á alltaf eftir að muna eftir þér og vináttu okkar , vertu sæl .
Þín vinkona að eilífu , Þóra Björg .
Elsku Lísa .
Mikið rosalega fékk ég illt í hjartað þegar ég heyrði að þú værir að fara frá okkur , svona ung og með allt lífið framundan .
Ég er mikið búin að hugsa um tímana sem við áttum saman , sem voru alltof fáir .
Ég ætla að vera dugleg að segja henni Ölmu Rán frá þeim og sýna henni myndir af þér , þú varst alltaf svo falleg .
Hún er mikið búin að spá í hvar þú sért núna en hún veit að þú ert engill hjá guði og að þér líður vel núna .
Ég veit að nú er friður í hjartanu þínu .
Þei , þei og ró .
Þögn breiðist yfir allt .
Hnigin er sól í sjó .
Sof þú í blíðri ró .
Við höfum vakað nóg .
Værðar þú njóta skalt .
Þei , þei og ró .
Þögn breiðist yfir allt .
( Jóhann Jónsson ) Elsku Jóhanna , Örn , Stefán , Heiða og Óskar .
Ég bið guð að blessa ykkur á þessum erfiðu tímum .
Minningin um Lísu mun lifa í hjörtum okkar allra .
Bergdís Ingibergsdóttir .
Elsku Lísa Rosalega finnst okkur skrítið að setjast niður og þurfa að senda þér okkar síðustu kveðju .
Þegar okkur finnst svo stutt síðan að við vorum heima hjá þér í vesturbænum allan daginn að mála okkur og slétta hárið .
Enda komum við litlu öðru í verk með óþarfa áhyggjur af strákum og í hvaða fötum við ættum að vera þann daginn .
Þeim tíma munum við aldrei gleyma og er hann okkur dýrmætur .
Alltaf var stutt í brosið hjá þér og þú náðir oftar en ekki að snúa öllu upp í grín enda var kaldhæðnin aldrei langt undan .
Svoleiðis eigum við alltaf eftir að muna eftir þér .
Elsku Lísa , hvíldu í friði , við munum aldrei gleyma þér .
Hvers vegna gerist það að einhver sem á svo margt að lifa fyrir og lífið framundan og er hvers manns hugljúfi deyr svo ótímabært ? Sá sem guðirnir elska deyr ungur , lesum við í minningargreinum .
Er það einhver útskýring ? Hvers vegna finn ég til eftir allan þenna tíma og alla þessa sorg ? Gefur sársaukinn missinum tilgang og merkingu ? Sýnir hann mér hvað er gott og fagurt í lífi mínu ? Elsku Jóhanna , Stebbi , Heiða og aðrir aðstandendur .
Við vottum ykkur okkar dýpstu samúð .
Kveðja , Fjóla , Margrét og Tinna .
Ég kynntist Lísu þegar hún var 14 ára en þá bjó hún tímabundið á heimili mínu .
Fljótlega eftir að ég kynntist henni þá datt mér í hug ákveðin samlíking sem var þannig að hún minnti mig á lítinn kettling .
Þessi litli kettlingur var fallegur en hafði verið týndur og var orðinn svolítið hvekktur en innst inni langaði hann til að geta treyst manneskjunni sem hugsanlega ætlaði að gefa honum eitthvað gott .
Nú þegar sú staðreynd blasir við að Lísa hefur kvatt þennan heim langt fyrir aldur fram þá velti ég fyrir mér hvernig lífshlaupið hennar var .
Það er afskaplega misjafnt hvað fólki er gefið í vöggugjöf og ekki fer alltaf saman gæfa og gjörvuleiki .
En fljótlega gerði ég mér grein fyrir því að Lísa hafði hlotið margar góðar " vöggugjafir " , meðal annars mikla listræna hæfileika .
Þess vegna fór ég með hana á handverksnámskeið þar sem hún sýndi snilldartakta í sköpun og handbragði .
Veturinn sem hún bjó hjá mér veiktist hún af hlaupabólu .
Það var í desember og henni var ráðlagt að taka því rólega og halda sig heima fyrir í nokkuð marga daga .
Það þótti henni sjálfsagt mál þar sem henni var eðlilega umhugað um að fá ekki ör eftir bólurnar og svo hafði hún líka takmarkaðan áhuga á að láta sjá sig á almannafæri í þessu ástandi .
Mér datt þá í hug að setja upp nokkurs konar verkstæði þar sem hún gæti dundað sér við að útbúa jólaskreytingar .
Það var eins og við manninn mælt , hún gjörsamlega fór á kostum .
Hún sökkti sér ofan í það að skapa og bjó til margar skreytingar sem voru hver annarri fallegri .
Það var virkilega gaman að fylgjast með henni , það var eins og hún gleymdi sér þar sem hún framleiddi áreynslulaust hvert listaverkið á fætur öðru .
Á sama tímabili stakk ég upp á því að hún saumaði púða til að gefa í jólagjafir .
Það var aftur eins og við manninn mælt , hún bara framleiddi eins og hún hefði aldrei gert annað .
Það átti ekki fyrir Lísu að liggja að ganga hinn hefðbundna menntaveg heldur má segja að hún hafi tekið erfiða kúrsa í lífsins skóla .
Eitthvert máltæki segir að það sé í lagi að gera mistök ef maður bara læri af þeim .
Þar sem ég velti nú fyrir mér lífshlaupinu hennar Lísu þá hugsa ég hvað þarf til þess að fólk í þessu landi átti sig á því hversu mörg ungmenni falla í valinn langt um aldur fram af völdum vímuefna .
Hvers vegna byrjar ungt fólk að nota vímuefni , hvar á að byrja og hvenær ætlum við að byrja fyrir alvöru að byrgja brunnana ? Sú staðreynd að Lísa er farin á eftir að minna mig endalaust á það að betur má ef duga skal í þessum málum .
Eitt sinn þegar hún sat við eldhúsborðið hjá mér og var að teikna þá bað ég hana um að búa til mynd handa mér , sem hún og gerði .
Þessi mynd hefur allar götur síðan prýtt eldhúsið mitt en hún er af tígrisynju með ungann sinn á bakinu .
Þessi mynd á eftir að fylgja mér áfram eins og minningin um Lísu .
Móðir Lísu , Jóhönnu og fjölskyldu hennar sendum við okkar innilegustu samúðarkveðjur .
Kristín Helga Guðmundsdóttir og fjölskylda .
