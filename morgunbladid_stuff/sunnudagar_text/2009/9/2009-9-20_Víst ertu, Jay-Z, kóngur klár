Það bar til tíðinda í vikunni að nýjasta plata rapparans Jay-Z fór á toppinn á bandaríska breiðskífulistanum og sló þar við kónginum sjálfum , Elvis Presley – Elvis var fyrstur til að koma tíu breiðskífum á toppinn vestan hafs en nýja skífan , The Blueprint 3 , var ellefta plata Jay-Z sem kleif þann tind .
Næst á dagskrá er að leggja Bítlana sem komu nítján plötum á toppinn .
Tónlistarsaga Shawn Corey Carter , sem tók sér listamannsnafnið Jay-Z , er nánast samfelld sigurganga allt frá því hann sendi frá sér fyrstu breiðskífuna og sannast nú þar sem hann hefur velt sjálfum rokkkónginum af stalli .
Fátt benti þó til þess að piltur myndi ná svo langt , því hann ólst upp í fátækt í Bedford-Stuyvesant-hverfinu í Brooklyn , New York , og komst iðulega í kast við lögin sem unglingur , meðal annars fyrir að hafa skotið bróður sinn í öxlina tólf ára gamall , en bróðirinn ætlaði að stela af honum skartgripum .
Þess má geta að skartgripina keypti hann sér fyrir hagnað af kókaínsölu .
Carter hinn ungi var því efni í kraftmikinn glæpon , en tónlistin togaði líka í hann ; hann var mjög upptekinn af takti sem barn og þegar honum óx fiskur um hrygg lagðist hann í rímnasmíð meðfram dópsölunni .
Jay-Z og Jaz-O Sextán ára var Jay-Z farinn að rappa með félögum sínum , helst náunga sem notaði listamannsnafnið Jaz-O , en þeir voru um tíma í rímnaflokknum High Potent .
Jay-Z vann sig upp meðal rímnavina og var iðulega boðið að rappa með hinum og þessum þar til hann sendi frá sér fyrstu smáskífuna undir eigin nafni 1995 .
Henni var þokkalega tekið , en dugði ekki til að piltur fengi útgáfusamning svo hann ákvað að fara eigin leiðir ; 1986 stofnaði hann útgáfuna Roc-A-Fella Records við þriðja mann og samdi síðan við stórfyrirtæki um að dreifa skífunum .
Fyrsta platan , Reasonable Doubt , kom út sama ár og þótt hún hafi ekki selst ýkja vel hefur vegur hennar vaxið síðan og þess má geta að hún var á lista Rolling Stone yfir 500 bestu plötur tónlistarsögunnar .
Jay-Z þótti fyrirtækið sem dreifði skífunni ekki standa sig nema miðlungi vel og Roc-A-Fella Records færði sig um set , samdi við Def Jam .
Næsta plata , In My Lifetime , Vol .
1 , kom svo út 1987 og með sjálfan Puff Daddy , Sean Combs , sem heiðursútgáfustjóra .
In My Lifetime , Vol .
1 gerði það heldur betra en Reasonable Doubt – sú fór í 23. sæti á breiðskífulistanum , en In My Lifetime , Vol .
1 náði 3. sæti .
Sigurgangan hófst svo með næstu plötu , Vol .
2.. .
Hard Knock Life , því hún fór í efsta sætið líkt og allar plötur Jay-Z upp frá því .
Mestu um velgengnina réð smáskífan " Hard Knock Life ( Ghetto Anthem ) " sem studdist meðal annars við smekklegan bút úr samnefndu lagi ( þ.e. " Hard Knock Life " ) úr söngleiknum Annie .
Harðari og þyngri Eins og vill gjarnan vera gagnrýndu ýmsir Jay-Z í kjölfar metsöluskífunnar fyrir það að vera ekki nógu harður , fyrir að vera ekki uppruna sínum trúr og að hafa gengið af þeirri bókstafstrú sem segir að tónlist sé því betri sem færri hlusta á hana .
Hann gaf og gefur frat í slíkt jóss , en því verður að halda til haga að næsta skífa á eftir Vol .
3.. .
Life and Times of S. Carter var heldur harðari og þyngri en platan á undan og hafi einhver efast um tungulipurð kappans má segja að þær raddir hafi þagnað að mestu þótt alltaf séu einhverjir að núa honum því um nasir að hann sé að stæla Biggie Smalls ( fjölmörg dæmi um slíkt á netinu ) .
Þótt Jay-Z hafi aldrei beinlínis borið það af sér að vera meðal lærisveina Bigge Smalls tekur hann því jafnan illa þegar aðrir stela frá honum eða virðast stela frá honum eins og sannaðist á eftirminnilegan hátt í útgáfuteiti í New York þegar Jay-Z stakk annan og fékk fyrir skilorðsbundinn dóm .
Bless ...
og þó Eins og sjá má af fyrri plötum Jay-Z virðist hann eiga erfitt með að velja nöfn á þær og ekki leysist úr þeim vanda þegar platan The Dynasty : Roc La Familia kom út , því hún átti að verða safnskífa listamanna á vegum Roc-A-Fella-útgáfunnar en endaði sem sólóskífa Jay-Z á síðustu metrunum og fór beint á toppinn vestan hafs í október 2000 , nema hvað .
Svo fór og um næstu plötu , The Blueprint , sem kom út í september 2001 og svo The Blueprint ² : The Gift & the Curse , sem kom út ári síðar .
Heldur meiri fjölbreytni er í heitum á næstu þremur plötum , The Black Album , sem kom út 2003 , Kingdom Come , sem kom út 2006 , og American Gangster , sem kom út 2007 .
Allar fóru þær á toppinn vestan hafs .
Að hætta og ekki hætta Þess má geta að " svarta platan " , The Black Album , átti að vera kveðjuskífa Jay-Z ; hann raðaði á hana gestastjörnum ; Neptunes , Kanye West , Timbaland , Eminem og Rick Rubin , svo dæmi séu tekin og hélt mikla kveðjuhátíð Madison Square Garden-tónleikahöllinni í New York 25. nóvember 2003 .
Hann starfaði reyndar að tónlist eftir þetta , ætlaði að láta nægja að gefa aðra plötu út , en svo fór að hann sneri aftur í sviðsljósið með Kingdom Come og hefur ekki hótað því að hætta aftur eins og sjá má á The Blueprint 3 .
Árni Matthíasson 