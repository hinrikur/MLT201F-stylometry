LENGI hefur staðið til að virkja í neðanverðri Þjórsá .
Landeigendur seldu vatnsréttindi sín til Titanfélagsins , sem aftur seldi þau ríkinu sem á nú um 95% réttindanna .
Helstu kostir virkjana í neðri hluta Þjórsár eru m.a. þessir : – Hagkvæmnin byggist á núverandi miðlun ofar í ánni .
– Vatnsborð inntakslóna verður stöðugt .
– Inntakslón verða að stærstum hluta eða um 85% í farvegi árinnar .
– Ekki þarf að reisa nýjar háspennulínur .
– Flýta þarf brúargerð og vegabótum , sem koma íbúum og ferðamönnum til góða .
Landsvirkjun hefur á undanförnum árum unnið að undirbúningi þriggja virkjana í Þjórsá og umhverfismat hefur legið fyrir um hríð .
Fjögur sveitarfélög koma að málinu .
Tvö þeirra hafa afgreitt og fengið staðfest skipulag vegna fyrirhugaðra framkvæmda .
Skipulagsmál hinna tveggja eru á lokastigi og beðið er staðfestingar umhverfisráðherra .
Landsvirkjun hefur alla tíð kappkostað að vinna eftir settum lögum og reglum .
Afar mikilvægt er að stjórnvöld geri slíkt hið sama í sínum störfum og afgreiði skipulag viðkomandi sveitarfélaga með málefnalegum hætti , þótt virkjunaráformin séu vissulega umdeild .
Ástæðan fyrir því að ég nefni þetta sérstaklega er að flokksráðsfundur Vinstrihreyfingarinnar – græns framboðs , sem haldinn var 28.-29. ágúst á Hellu , ályktaði um þetta mál á þessa leið : " Í samræmi við stefnu Vinstrihreyfingarinnar – græns framboðs lýsir flokksráðsfundurinn sig andvígan fyrirliggjandi virkjunaráformum á þessu svæði og felur þingflokki og ráðherra VG að sjá til þess að ekki verði í þær ráðist .
" Að sjálfsögðu er eðlilegt að stjórnmálaflokkur hafi skoðun á því hvar eigi að virkja og hvar ekki .
Stjórnmálaflokkurinn verður hins vegar eins og aðrir að fara að lögum og reglum .
Í því ljósi leyfi ég mér að vona að í fyrrgreindri ályktun sé ekki verið að mælast til þess að ráðherrar fari út fyrir eðlilega stjórnsýslu til að koma í veg fyrir að skipulag sveitarfélaga verði samþykkt .
Samkvæmt stöðugleikasáttmála ríkisstjórnarinnar og aðila vinnumarkaðarins ætlar ríkisstjórnin á næstu vikum að greiða götu álvera í Helguvík og Straumsvík auk annarra fjárfestinga í meðalstórum iðnaðarkostum .
Ástæðan er sú að almennt er álitið að skynsamleg nýting orkulindanna geti flýtt fyrir endurreisn efnahagslífsins og bætt kjör þjóðarinnar .
Nú reynir á að vel takist til .
Höfundur er forstjóri Landsvirkjunar .
