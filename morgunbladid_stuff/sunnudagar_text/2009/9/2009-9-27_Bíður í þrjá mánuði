JUDE Law mun ekki sjá nýfædda dóttur sína fyrr en eftir þrjá mánuði .
Leikarinn tekur nú þátt í leikhúsuppfærslu á Hamlet á Broadway í New York og vinnuáætlun hans kemur í veg fyrir að hann geti heimsótt Sophiu , sem fæddist í Flórída á þriðjudaginn , fyrr en í lok árs .
" Jude hefur mikinn áhuga á að hitta Sophiu og mun örugglega hitta hana áður en hann snýr aftur til Bretlands , " sagði heimildarmaður við Daily Telegraph .
" Jude telur að ef hann færi strax til Flórída snerist það upp í fjölmiðlasirkus og hann vill ekki gera paparazzi-ljósmyndurum það til geðs .
" Móðir barnsins heitir Samantha Burke og átti í stuttu ástarsambandi við Law í kringum áramótin .
Talið er að Burke ætli að uppljóstra öllu um samband sitt og Law og selja myndir af barninu dýrum dómi til fjölmiðla .
Þegar hefur verið gengið frá þeirri peningaupphæð sem Law þarf að greiða Burke á hverju ári þar til Sophia nær 18 ára aldri en hún mun vera umtalsverð .
