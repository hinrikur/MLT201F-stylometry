Suðurríkjadísin Blanche DuBois kemur í heimsókn til systur sinnar Stellu og Stanleys Kowalskis eiginmanns hennar í fátækrahverfi New Orleans í leyfi frá starfi sínu sem enskukennari .
Stellu býður í grun að Blanche muni ekki líka við eiginmanninn .
Stanley er ofbeldishneigður rusti .
Á kvöldin situr hann með vinum sínum við spil og drykkju og Blanche misbýður lífernið .
Koma hennar veldur mikilli togstreitu á heimilinu , milli þeirra allra .
Upp úr sýður þegar Stanley kemst að því að Blanche er ekki sá engill sem hún kveðst vera og á skrautlega fortíð sem hún hefur reynt að fela .
Milli þeirra verður ofbeldisfullt uppgjör , sem endar með því að Blanche fær taugaáfall .
Eftir Bergþóru Jónsdóttur begga@mbl.is Til að komast til Stellu systur sinnar , sem býr á Elysian Fields Avenue í fátækrahverfinu Faubourg Marigny í New Orleans , þarf Blanche DuBois að taka sporvagn á leið sem kallast " Desire " eða Girnd .
Um leið vaknar spurningin um þessa örlagaríku ferð hennar og hvaða hlutverki girndin skiptir þar .
Hvers leitar Blanche og hvaðan kemur hún ? Andstæðurnar birtast okkur strax í nafngiftunum .
Nafnið Blanche þýðir sú hvíta , jafnvel sú hreina , og Blanche gefur sig einmitt út fyrir að vera ímynd dyggðar og siðprýði .
Elysian Fields er sá staður í grísku goðafræðinni þar sem sálir hinna dyggðum prýddu fá að hvíla , og táknrænt að Elysian Fields Avenue skuli einmitt vera endastöð Blanche með sporvagninum Girnd .
Þrátt fyrir fágaða ímyndina var það einmitt girndin sem ýtti Blanche af stað í þessa för .
Hún var nefnilega ekki í leyfi frá kennslu eins og hún hélt fram við systur sína , raunveruleikinn var allt annar .
Blanche DuBois var rekin frá kennslustörfum fyrir það að hafa tælt 17 ára pilt til lags við sig .
Á daginn kom að hún hafði tælt fleiri unga menn til samræðis .
Hún var gift , en maður hennar , Allan Grey , tók upp samband við annan karlmann áður en hann fyrirfór sér .
Líf Blanche er því í rúst þegar hún tekst á hendur girndarferðina til Elísuvalla .
Hún ætlar ekki að draga fortíðina með sér í þessa ferð og skapar sér ímynd hinnar dyggðugu .
Og brottfararstaðurinn , hann heitir Belle Reve sem útleggst Fagur draumur .
Í honum sér hún eigin fortíð Hjá Stellu og Stanley er það bara eitt sem skyggir á hennar fagra draum og það er ofbeldisfulli húsbóndinn .
Í honum sér hún einmitt það sem hún er að flýja ; grófa , skítuga greddu og hamslausar holdlegar fýsnir .
En hann er klókur og sér við lygavefnum ; gefur henni engin grið ; henni sem kemur inn á hans heimili og fordæmir .
Hún , sveitastúlkan frá Fagra-draumi , lifir í eigin tálmynd ; hann , pólski innflytjandinn , er sjálfsöruggur og lifir í óvægnum raunveruleika sinnar fátæklegu tilvistar .
Með afhjúpun sinni gerir hann Blanche að einni af þeim , hún er hvorki hvít né hrein , bara aumur plebbi eins og þau hin .
Í átökum þeirra nauðgar hann henni , og undirstrikar með því enn frekar að honum finnst hún hvorki yfir þau hin hafin né betri .
Eða var það eitthvað meira ? Gat ekki verið að Stanley girntist Blanche frá fyrsta degi , og að girndin hafi verið gagnkvæm .
Ef til vill .
En draumurinn fagri um eilífa sælu á Elísuvöllum er úti .
Marlon Brando þráði hlutverk Stanleys Það stóð aldrei til að Marlon Brando yrði í aðalhlutverki í frumuppfærslu Sporvagnsins Girndar .
Framleiðandinn , Irene Mayer Selznick , vildi ráða John Garfield í hlutverk Stanleys , en varð að sætta sig við Brando , sem var nánast óþekktur á þeim tíma .
Það var leikskáldið sjálft , Tennessee Williams , sem réð þar mestu .
Marlon Brando langaði gríðarlega í hlutverk Stanleys og lagði leið sína til að hitta leikskáldið , þar sem hann vissi að Tennessee Williams tók á móti leikurum til að prófa þá fyrir hlutverkið .
Brando las fyrir skáldið , og gerði það með slíkum tilþrifum að Williams varð hugfanginn .
Í leiðinni tók Brando að sér að dytta ögn að húsi skáldsins ; – og var ráðinn í hlutverk Stanleys .
Kvikmyndin sem Elia Kazan gerði eftir leikritinu var frumsýnd 1951 .
Vivien Leigh var þá í aðalhlutverki í stað Tandy , en aðrir leikarar voru þeir sömu og í sviðsuppfærslunni .
Vivien Leigh var ensk , en hafði gert garðinn frægan í Bandaríkjunum í túlkun sinni á Scarlett O ' Hara í stórmynd Victors Flemings , Á hverfanda hveli , þar sem hún lék á móti Clark Gable og hlaut óskar fyrir .
Hún hafði líka leikið Blanche DuBois þegar leikritið var fyrst sett upp í London .
Ástæðan fyrir því að Vivien Leigh var tekin framyfir Jessicu Tandy í hlutverk Blanche var sú að Leigh þótti frægari , og ekki þótti af veita , þar sem Marlon Brando var enn svo til óþekktur utan sviðsins .
Þótt Vivien Leigh fengi annan óskar fyrir hlutverk Blanche var það stjarna Marlons Brandos sem hæst reis í myndinni .
Á svipstundu varð nafn hans á allra vörum , hlutverk Stanleys Kowalskis gerði hann að stjörnu .
Hann fékk BAFTA-verðlaunin – og fleiri hlutverk .
Í meðförum Brandos var Stanley Kowalski ekki bara hrjúfur rusti .
Brando gæddi hann líka erótískum þokka og ungæðislegum og jafnvel viðkvæmnislegum sjarma .
Hann var ekki bara kominn í hóp stórleikara ; hann varð kyntákn og ímynd harðnaglans sem lét ekki segja sér fyrir verkum .
Tennessee Williams Tennessee Williams fæddist árið 1911 og lést 1983 .
Hann var fyrst og fremst þekktur fyrir leikrit sín , en gaf einnig út smásögur .
Sporvagninn Girnd var það verk hans sem vakti fyrst verulega athygli á honum og fyrir það fékk hann Pulitzerverðlaunin 1948 .
Önnur Pulitzerverðlaun fékk hann árið 1955 fyrir leikritið Köttur á heitu blikkþaki .
Fyrir Glerdýrin frá 1945 og Nótt eðlunnar frá 1961 fékk hann verðlaun leiklistargagnrýnenda í New York .
Leikritið Rose Tattoo frá 1952 fékk Tony-verðlaunin sem besta leikverk ársins .
Sporvagninn Girnd Leikritið Sporvagninn Girnd , frá árinu 1947 , er af mörgum talið eitt besta leikverk 20. aldar .
Höfundurinn , Tennessee Williams , lauk því árið 1947 , og það var frumsýnt í Ethel Barrymore-leikhúsinu á Broadway í desember sama ár og gekk stanslaust í tvö ár .
Í aðalhlutverkunum voru Marlon Brando , Jessica Tandy , Kim Hunter og Karl Malden en Elia Kazan leikstýrði .
Árið 1951 gerði Kazan kvikmynd byggða á leikritinu .
Sömu leikarar voru í aðalhlutverkum , nema Jessica Tandy , í hennar stað í kvikmyndinni kom Vivien Leigh .
Árið 1947 fékk Tennessee Williams Pulitzer-verðlaunin fyrir leikritið , og þegar kvikmyndin var frumsýnd var hún tilnefnd til ýmissa verðlauna og Vivien Leigh hlaut Óskarsverðlaunin fyrir leik sinn í aðalhlutverki .
Vissir þú að ...
Sporvagninn Girnd gerði Marlon Brando að kyntákni .
" Tísjörtið " – stuttermabolurinn sem Stanley Kowalski klæddist bæði á sviði og í mynd og áður hafði verið litið á sem hluta nærfatnaðar – varð samstundis tískuklæðnaður .
Lög um ritskoðun kvikmynda voru í gildi í Bandaríkjunum allt frá fjórða áratugnum fram til loka þess sjöunda .
Samkvæmt þeim voru 68 atriði í kvikmyndahandritinu klippt út .
Eitt af þeim var samkynhneigður eiginmaður Blanche DuBois .
Samkynhneigð mátti ekki tala um í bíómyndum .
Þá mátti heldur ekki koma fram of berlega að Stanley hefði nauðgað Blanche .
Áhorfendum var látið eftir að geta í eyðurnar .
Píanóleikarinn og tónskáldið André Prévin samdi óperu byggða á leikriti Tennessees Williams og var hún frumsýnd hjá San Francisco-óperunni árið 1995 .
Árið 1999 var óperan tekin upp aftur og þá var söngstjarnan Renée Fleming í hlutverki Blanche .
Árið 1952 var Sporvagninn Girnd settur upp sem ballett í Drottningarleikhúsinu í Montréal í Kanada .
Tónlistina samdi Alex North , sem hafði einnig samið tónlistina í kvikmyndina .
