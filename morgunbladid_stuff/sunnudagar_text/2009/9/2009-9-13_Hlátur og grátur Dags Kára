Á annan tug íslenskra leikinna kvikmynda verða frumsýndar á næstu mánuðum og lýsir rithöfundurinn Sjón því sem " íslenska kvikmyndasumrinu " .
Þar á meðal er The Good Heart eftir Dag Kára Pétursson , sem frumsýnd var á kvikmyndahátíðinni í Toronto á föstudagskvöld .
" Þetta var óneitanlega spennufall eftir þessa löngu fæðingu , " sagði Dagur Kári eftir frumsýninguna .
" Í raun eru átta ár síðan ég byrjaði að skrifa handritið og fimm ár sem ég hef ekki unnið við neitt annað .
" Óvíst er hvenær myndin verður frumsýnd hér á landi , en spurður við hverju megi búast svarar Dagur Kári : " Ég gerði bara þá bíómynd sem ég persónulega vildi helst sjá í bíó .
Mín formúla er þannig að ef maður hlær í 89 mínútur og grætur í eina mínútu , þá er það góð mynd .
Það er minn vegvísir .
Ég reyndi að minnsta kosti að gera mjög skemmtilega mynd .
" The Good Heart var frumsýnd samtímis á Deuville-hátíðinni í París , og síðan fer hún á Pusan-hátíðina í Suður-Kóreu .
" Svo geri ég ráð fyrir að hún hoppi upp á þessa hátíðahringekju , " segir Dagur Kári .
