BÆJARSTJÓRINN í sveitarfélaginu Ölfusi , Ólafur Áki Ragnarsson , fer mikinn í því að svara grein minni í Mbl. frá 27. ágúst í blaðinu þann 1. september .
Ekki verður hjá því komist að bregðast við þeim atriðum sem fram koma í svari bæjarstjórans .
Notuð er áfram sama tölusetning .
1 ) Liðin eru 8 ár frá því að hugmyndir voru uppi um virkjun í Grændal ( einnig nefndur Grensdalur ) , bæði er að áherslur hafa breyst mikið síðan sem betur fer og við erum líka reynslunni ríkari .
Virkjun í Grændal var hafnað á sínum tíma vegna þess að hún var ekki talin ásættanleg frá umhverfissjónarmiðum .
Í raun hefði sú virkjun orðið álíka langt frá þéttbýlinu í Hveragerði og Bitruvirkjun yrði en ekki nokkur hundruð metra eins og Ólafur segir .
Rétt er hins vegar að sveitarfélagamörk Hveragerðis eru mun nær í tilviki Grændalsins .
Syðstu borteigarnir við Bitruvirkjun yrðu í um 4 km fjarlægð frá þéttbýlinu , á hverjum þeirra nokkrar borholur með tilheyrandi útblæstri .
2 ) Umhverfismat Bitruvirkjunar gerir ekki ráð fyrir hreinsun eiturefna frá blásandi borholum en það var eitt aðaláhyggjuefni mitt þótt bæjarstjórinn reyni nú að snúa út úr því .
Slík hreinsun er reyndar illmöguleg eða allavega mjög dýr og mundi hún sennilega gera virkjunina óarðbæra .
Rétt er að árétta að útblæstri frá háhitaborholum er ekki hægt að líkja við " hveralykt " eins og bæjarstjórinn gerir þar sem loftið sem frá þeim kemur inniheldur verulegt magn eiturefna úr iðrum jarðar sem ekki eru í " hveralykt " .
Sú tilraunahreinsun sem bæjarstjórinn nefnir að farið verði í við Hellisheiðarvirkjun " eftir nokkrar vikur " er enn ekki hafin þrátt fyrir að talað hafi verið um hana í nokkur ár .
Sú hreinsun hefur heldur ekkert með blásandi borholur að gera heldur er henni ætlað að hreinsa útblástur frá sjálfri virkjuninni .
Á þessu er grundvallarmunur .
Ég ítreka líka og endurtek það sem bæjarstjórinn nefnir að um tilraunahreinsun yrði að ræða við Hellisheiðarvirkjun .
Við Hvergerðingar neitum að taka þátt í tilraunastarfsemi vegna Bitruvirkjunar og það gerir líka það útivistarfólk sem sækir svæðið heim .
Einnig má velta því fyrir sér hvers vegna rætt er um tilraunahreinsun fyrst aðferðin er " vel þekkt um allan heim " .
Hvers vegna er þá ekki fyrir löngu búið að hreinsa útblásturinn frá Hellisheiðarvirkjun sem mikið hefur verið kvartað yfir ? Í þessu sambandi má einnig rifja upp að niðurdæling þéttivatns frá Hellisheiðarvirkjun , sem að sögn er einnig alþekkt aðferð , átti að hefjast fyrir nokkrum árum en síðast þegar ég vissi til var hún ekki enn hafin og mengað vatn rann ennþá út á yfirborðið og gerir kannski enn .
3 ) Ekki þarf annað en að virða fyrir sér gufuútblásturinn frá Hellisheiðarvirkjun til að hræðast áhrif hans .
Það er vel ef takmarka á verulega þau áhrif og verður það þá vonandi gert við Hverahlíðarvirkjun og endurbætt við Hellisheiðarvirkjun .
Rannsóknir á grunnvatnsstraumum eru ekki 100% vísindi .
Ekki þarf annað en að horfa á kortin sem bæjarstjórinn bendir á til að sjá að ekki þarf miklar breytingar á grunnvatnsstraumum til að vatnsból Hveragerðis verði í verulegri hættu og slíkar breytingar geta auðveldlega orðið á svona virku jarðskjálftasvæði .
Bæjarstjórinn nefnir síðan ekki áhrif rennslis út á yfirborð , t.d. skolvatns við boranir og hvert það mengaða vatn fer .
4 ) Athugasemdir frá almenningi og þar með Hvergerðingum snúast um að það er ekki ásættanlegt að virkja við Bitru eða Ölkelduháls .
Virkjunarsvæðið er einfaldlega of nærri bæði byggð og náttúruperlum .
Engar þær lagfæringar sem gerðar hafa verið á áætlunum um Bitruvirkjun koma til með að breyta neinu um þessar athugasemdir .
Þetta atriði eitt og sér ætti raunar að duga til þess að velta Bitruvirkjun ekki meira fyrir sér .
Við verðum að setja okkur mörk í því hvar við nýtum land og orkulindir og hvar ekki .
Ósnortin svæði og náttúruperlur eru takmörkuð auðlind sem ekki á að ganga á nema að mjög vel athuguðu máli .
Sum svæði eiga að vera yfir það hafin að standa þurfi í sífelldu þrefi um varðveislu þeirra og Ölkelduhálsinn og nágrenni hans er eitt af þeim .
Ég vil því hvetja Alþingi og umhverfisráðherra til að vinna að því að lögum verði breytt hið allra fyrsta þannig að austanverð Hellisheiði verði alfarið friðuð fyrir hverskyns virkjanahugmyndum til allrar framtíðar .
Höfundur er verkfræðingur og forseti bæjarstjórnar Hveragerðis .
