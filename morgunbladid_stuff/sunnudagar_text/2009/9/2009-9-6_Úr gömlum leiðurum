14. september 1979 : " Íslenzk dagblöð eru afar viðkvæm fyrir verkföllum .
Þau þurfa á öllu sínu að halda til að standast verðbólgubálið .
Hver verkfallsdagur er endanlega tapaður .
En t.d. skipafélag í verkfalli hefur kost á að flytja þær vörur seinna , sem beðið hafa vegna verkfalls .
Markaður fyrir blöðin er auk þess miklu minni hér á landi en í öðrum nálægum löndum og hagnaðarvon ekki sambærileg við það , sem tíðkast í milljónaþjóðfélögum .
Auk þess er það beinlínis hagsmunamál ríkisins , að skorið sé á líftaug dagblaðanna .
Hér á landi hefur ríkið einkarétt á útvarpi og sjónvarpi og grætur sízt af öllu , ef samkeppni um auglýsingar og áskrifendur minnkar eða hverfur alveg .
" 10. september 1989 : " Á undanförnum áratugum hafa alltaf við og við komið fram raddir um , að óeðlilegt væri að greiða fólki með háar tekjur t.d. ellilífeyri .
Þessi sjónarmið komu fram bæði á viðreisnarárunum og síðar .
Alþýðuflokkurinn hefur jafnan snúizt hart gegn slíkum hugmyndum , þótt rökin fyrir þeim hafi verið sterk .
Sjónarmið Alþýðuflokksins hafa verið þau , að ef fólki væri mismunað við greiðslu bóta almannatrygginga eftir tekjum væri búið að breyta tryggingabótunum í eins konar ölmusu , sem þá væri óþolandi fyrir þiggjendur að taka við .
Þeir , sem hafa mælt með því að tengja greiðslu tryggingabóta við aðrar tekjur , hafa hins vegar bent á , að það væri óréttlátt , að fólk , sem hefði miklar tekjur , m.a. margföld eftirlaun úr opinberum sjóðum , fengi einnig ellilífeyri úr tryggingakerfinu .
Betra væri að nota það fé , sem sparaðist með þessum hætti til þess að hækka ellilífeyri til þeirra , sem minna hefðu .
Þetta eru m.a. þau rök , sem talsmenn Sjálfstæðisflokksins hafa fært fram , þegar þessi málefni hafa á annað borð komið til umræðu .
Hörð andstaða Alþýðuflokksins gegn hugmyndum af þessu tagi hefur hins vegar orðið til þess , að minna hefur verið um þetta rætt en ástæða væri til .
" 