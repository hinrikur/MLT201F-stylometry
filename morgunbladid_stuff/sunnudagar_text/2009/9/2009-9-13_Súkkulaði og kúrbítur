Eftir Árna Matthíasson arnim@mbl.is VÆNTANLEGA finnst fæstum að súkkulaði og kúrbítur fari vel saman , en það ræðst kannski af fordómum gagnvart súkkulaði .
Það kemur í það minnsta fram á vefsíðunni Chocolate & Zucchini , chocolateandzucchini.com , sem franski rithöfundurinn Clotilde Dusoulier heldur úti og hefur gert í sex ár .
Heilsa og sætindi Í kynningu á síðunni kemur fram að Dusoulier valdi yfirskriftina til að undirstrika að þó hún væri helst gefin fyrir heilsusamlegt fæði ( kúrbítur ) þá væri hún líka veik fyrir sætindum ( súkkulaði ) , en ekki vegna þess að hún hefði eldað þetta saman .
Það var svo til að auka ánægju hennar til muna þegar hún komst að því að til eru margar uppskriftir þar sem kúrbítur og súkkulaði mætast , til að mynda í svonefndri köku og kakó og kúrbítspasta .
Eins og getið er hrinti Dusoulier blogginu úr vör fyrir sex árum , nánar tiltekið í september 2003 , og hvað leiddi af öðru ; vefsíðan komst í blöðin , Dusoulier fór að skrifa greinar um mat og síðan bækur og fyrr en varði var áhugamálið orðið að atvinnu , en fram að því hafði hún starfað sem forritari , enda menntuð sem slík .
Margt fleira Á Chocolate & Zucchini er eðlilega grúi uppskrifta , enda vefurinn beinlínis ætlaður fyrir slíkt , og þær flokkaðar á viðeigandi hátt : Forréttir , hádegismatur , súpur , grænmetisréttir , salöt , aðalréttir , eftirréttir , kökur o.s.frv. , o.s.frv. Uppskriftirnar eru alls ríflega 650 svo af nógu er að taka , aukinheldur sem Dusoulier er sífellt að bæta við .
Ekki er þó bara hægt að lesa um mat á síðunni því þar er líka að finna ýmislegt ítarefni , til að mynda matreiðsluorðaskýringar og upplýsingar um matarmarkaði í París , en Dusoulier er frönsk og býr einmitt í París .
Einna skemmtilegast er þó að lesa bloggfærslur Dusoulier , sem hún skrifar nokkuð reglulega , en í þeim er hún alltaf að fjalla beint um mat og matargerð .
Sjá til að mynda færslu hennar frá því í byrjun ágúst þar sem hún rekur og greinir ýmis orðatiltæki sem Frökkum er gjarnt að grípa til : " Ménager la chèvre et le chou " þýðir þannig orðrétt að reynt sé að sætta geitina og kálið , en í raun að um sé að ræða fyrirbæri sem aldrei muni samrýmast – svona eins og súkkulaði og kúrbít ? 