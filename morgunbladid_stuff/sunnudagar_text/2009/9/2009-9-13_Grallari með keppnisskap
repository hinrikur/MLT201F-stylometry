Þau eru bæði í fremstu röð á sínu sviði ; hún í golfi og hann í reiðmennsku .
Reyndar á hún sinn hest og hann sínar golfkylfur en hitt er alvaran .
Ragnhildur og Sigurður Sigurðarbörn Sigurðarsonar , dýralæknis , og Halldóru Einarsdóttur hafa fengið hæfileikamikið og listrænt keppnisskap í vöggugjöf eins og reyndar líka bræður þeirra , Einar Sverrir og Sölvi , en sá fyrrnefndi hefur unnið Íslandsmeistaratitla í mótorkrossi og Sölvi er landsþekktur knapi og reiðkennari .
Eftir Freystein Jóhannsson freysteinn@mbl.is Ragnhildur : Mínar fyrstu minningar um Sigga eru hestaleikirnir okkar .
Það snerist allt um hesta hjá honum .
Við stigum á kústsköft og þeystum um og svo fengum við reiðtygi hjá pabba og settum hnakka og beizli á garðstólpana í Grafarholtinu .
Þá var nú gefið í ! Og þegar við eignuðumst hjól , þá urðum við óstöðvandi .
Siggi var voðalega góður við litlu systur sína fyrstu árin .
Taktu eftir að ég segi fyrstu árin .
Nei annars .
Í alvöru hefur hann alltaf verið mér mjög góður og ég gerði allt einsog hann vildi , kannski ekki alveg allt , en hann var hetjan mín .
Það kom reyndar tímabil þegar mér sárnaði mjög við hann .
Hann er stríðinn að eðlisfari og þegar við vorum komin í skóla tók hann upp á því að stríða mér , þetta var á því aldursskeiði , þegar ekki þótti fínt að strákar og stelpur væru vinir og hann lét það bitna á mér .
Mér sárnaði þetta því við vorum svo góðir vinir .
En svo hætti hann og þótt hann hafi ekki lagt stríðnina af hefur hann beint henni að öðrum en mér .
Hann byrjaði í golfi þegar hann var 13 ára og reyndi mikið að fá mig með sér .
Ég stóð það lengi vel af mér en svo féll ég og hef verið forfallinn golfari síðan .
Við spiluðum mikið saman systkinin .
Fyrstu orðin gobba , gobb Það er ekki hægt að finna mann með meira keppnisskap en Sigga .
Það er sagt að við systkinin höfum öll erft keppnisskap frá foreldrum okkar , en Siggi er öflugri í því en við hin .
Hann fer svo margt á viljanum og kemst þá lengra en hinir .
Einu sinni var hann að spila í unglingamóti , það var komin rigning og rok .
En Siggi vafði bara handklæði um gripin á kylfunum og vann mótið með yfirburðum .
Ég hef prófað að vefja handklæði um gripið en það er ekki sjens að spila golf þannig .
Hann komst í unglingalandsliðið í golfi , en svo varð hann að velja og þá urðu hestarnir ofan á .
Það kom mér ekki á óvart , það var aldrei spurning hvort hann yrði hestamaður eða ekki .
Mamma sagði að fyrstu orðin sem hann sagði hefðu ekki verið mamma , heldur gobba , gobb .
Ég held að innst inni hafi Sigga alltaf langað meira að hneggja en tala .
Reyndar er það svo að ef einhver kann að tala við hesta þá er það hann .
Hann er ofsalega einbeittur í því sem hann gerir og þess vegna getur hann verið svolítið viðutan .
En hvernig sem á það er litið , er hann fantasnillingur .
Hágrætur af hlátri Hann er ekkert að velta sér upp úr því sem honum finnst skipta litlu máli , en heldur vel utanum aðalatriðin .
Hann er léttur í lund og mikill húmoristi , sér alltaf spaugilegu hliðar málanna .
Við systkinin erum með ónýt táragöng og þegar við hlæjum leka tárin niður kinnarnar .
En Siggi slær okkur við í þessu sem öðru .
Hann hágrætur af hlátri .
Hann er mjög góð eftirherma , betri í látbragði en röddum , en nær mönnum ótrúlega vel og er oftar en ekki hrókur alls fagnaðar með eftirhermum sínum .
Og hann kann margar sögur og er snillingur að segja frá .
Ég er líka viss um að hann hefur sett saman vísu , þótt ég hafi ekki fengið að heyra neina hjá honum .
Við fengum náttúrlega bragfræðina beint í æð .
Svo er hann mikill prakkari .
Hann er svolítið hvatvís og framkvæmir þá hlutina oft einn , tveir og þrír .
Þess vegna gerir hann oft svona " úps " -hluti .
Með folald inn í svefnherbergi Ég man vel þegar Siggi fékk fyrsta hestinn .
Foreldrar okkar gáfu okkur meri og skyldi Siggi fá fyrsta folaldið og ég annað .
En folöldin urðu aldrei fleiri en eitt , Siggi eignaðist sinn Sleipni .
Þeir voru beztu vinir og Siggi svaf hjá honum úti á bletti .
Þegar Sleipnir varð eins árs , ég segi eins árs , fór Siggi með hann inn í hús og alla leið inn í svefnherbergi foreldra okkar .
Þar vakti hann mömmu og sagði að það væri kominn gestur að sækja afmæliskökuna sína .
Þeir félagar unnu þolreiðarkeppni , ég held tvisvar frekar en einu sinni .
Við höfum alltaf verið náin og trúnaðarvinir .
Það er ekki bara að við höfum alizt upp saman sem börn og unglingar , heldur bjuggum við í anzi mörg ár í sama húsi , þegar við vorum orðin fjölskyldufólk .
Það hefur í sjálfu sér ekkert breytzt þótt nú sé lengra í milli okkar en þegar við vorum bæði í Mosfellsbænum .
Það kemur oft fyrir að við hringjum hvort í annað þegar við höfum verið að hugsa um hitt og oft hef ég sent honum sms ; gangi þér vel , og hann þá rétt að fara inn á völlinn .
Hann fylgist líka vel með mér og þegar ég varð Íslandsmeistari 2005 mætti Siggi á svæðið og bókstaflega dró mig til sigurs .
Hann var svo frábær og hvetjandi .
Ef þú setur þetta niður færðu hnakk sagði hann til dæmis .
Hvort ég hafi fengið hnakkinn ? Það er í vinnslu .
Fluglaginn dugnaðarforkur Sigurður : Ég man ekki eftir okkur systkinunum öðru vísi en samrýmdum og samheldnum og þótt ég sé árinu eldri , þá hef ég alltaf litið á okkur sem jafnaldra .
Mamma kenndi okkur heima fyrst og þegar við fórum í skóla byrjuðum við í sama bekk og þetta hefur allt ýtt undir jafnræði með okkur .
Ég á það til að vera mjög stríðinn og tók það út á Ragnhildi til að byrja með , en hún þoldi stríðnina svo illa að ég hætti og hef síðan strítt flestum öðrum en henni .
Við lékum okkur mikið saman og margt af því var tengt hestum .
Ég man að pabbi átti tréklossa , sem Ragnhildur fór í og svo járnaði ég hana einsog hest .
Okkur fannst þetta mjög skemmtilegt , en pabbi var ekki hrifinn þegar hann fór næst í klossana , járnaða með skeifunum undir .
Hún hefur aldrei sleppt golfkylfunni Ragnhildur er fluglagin og gæti náð góðum árangri í hverju sem hún tekur sér fyrir hendur .
Þegar við vorum 9 , 10 ára vöknuðum við klukkan fimm á morgnana , fórum upp á golfvöll og tíndum þetta þúsund til 1500 bolta af 3ja hektara æfingasvæði og urðum að vera búin klukkan átta .
Þannig leiddumst við inn í golfið en við bjuggum við hliðina á golfvellinum .
Hún hellti sér út í golfið af fullum krafti og ég ýtti hestamennskunni til hliðar í ein 4 , 5 ár , en tók þá aftur upp hestaþráðinn .
Hún hefur hinsvegar aldrei sleppt golfkylfunni .
Ég get ekki sagt að hún hafi komið mér á óvart .
Hún varð Íslandsmeistari tiltölulega ung og hefur verið í fremstu röð síðan .
Hún á sinn hest , rauðskjóttan gæðing , sem heitir Dropi og ríður út , þegar hún finnur tíma frá golfinu .
Ragnhildur systir er fluggreind .
Hún er glaðlyndur dugnaðarforkur og hefur bullandi húmor .
Hún er vinmörg og vinsæl og margt listrænt í henni .
Og þótt ég viti ekki til þess er ég viss um að hún getur búið til vísu .
Sýður aldrei uppúr á milli okkar Ég man ekki til þess að Ragnhildur hefði í frammi einhver strákapör í minn garð , en efast hins vegar ekki um að hún geti klínt einhverjum skammarstrikum á mig ! Við höfum verið ákaflega náin alla tíð , kannski eitthvað hafi dregið úr sambandinu eftir að ég flutti hingað austur í Þjóðólfshaga , en við spjöllum heilmikið saman .
Bæði mamma og pabbi höfðu mikið keppnisskap , sem við systkinin höfum eflaust erft .
Móðuramma okkar var mjög listræn kona og kenndi í 40 ár án þess að missa einn dag úr .
Einu sinni veiktist hún illa og lét þá keyra sig inní skólastofu í rúminu og kenndi rúmliggjandi .
Ég gæti alveg trúað Ragnhildi til þess að taka upp á slíku .
Við Ragnhildur tölum eðlilega mikið um íþróttir .
Hún er náttúrlega innstillt á golfið og ég á hestamennskuna .
En einsog hún á sinn hest á ég mínar golfkylfur , reyndar inni í skáp .
Við erum svo sem ekki alltaf á sama máli , en það sýður aldrei upp úr á milli okkar .
Og það er enginn metingur milli okkar , við samgleðjumst hvort öðru þegar vel gengur .
Ég er viss um að þótt við kepptum bæði í sömu greininni myndi það ekki koma upp á milli okkar .
Við myndum bara einbeita okkur að því að vinna , en yrðum áfram sömu vinirnir , hvernig sem mál færu á keppnisvellinum .
Hvort ég þyrði í hana í golfi ? Já , það er alltaf gaman að fara í golf , hún myndi örugglega geta kennt mér eitthvað .
Sigurður Sigurðarson Hann er fæddur 6. janúar 1969 .
Eftir einn vetur við MS fór hann í bændaskólann á Hólum og útskrifaðist þaðan sem fiskeldisfræðingur með hestamennsku sem valgrein , en þá var ekki sérstök hestabraut á Hólum .
Eftir Hóla hefur Sigurður verið atvinnumaður í reiðmennsku og rekur nú hestamiðstöð í Þjóðólfshaga .
Hann hefur unnið til ótal verðlauna , margra Íslandsmeistaratitla og einu sinni orðið heimsmeistari , en einnig lent í 2. og 3. sæti á heimsmeistaramótum .
Hann er kvæntur Sigríði Arndísi Þórðardóttur , kennara og eiga þau tvo stráka saman , en hann tvö börn önnur og hún eitt .
Ragnhildur Sigurðardóttir Hún fæddist 21. júní 1970 .
Hún var í Menntaskólanum við Sund 1985-89 , útskrifaðist frá Kennaraháskóla Íslands vorið 1994 og útskrifaðist sem iPGA golfkennari vorið 2008 .
Hún kenndi við Árbæjarskóla 1996-2003 og hefur öðru hverju kennt í afleysingum við Árbæjarskóla og Lágafellsskóla síðan .
Hún starfar nú sem golfkennari hjá Golfklúbbi Reykjavíkur .
Á 27 ára golfferli hefur hún unnið fjölda golfmóta og 25 Íslandsmeistaratitla í unglinga- og fullorðisflokki og í sveitakeppni .
Hún hefur orðið Stigameistari Íslands 10 sinnum í yngri flokki og fullorðinsflokki .
Sambýlismaður hennar er Þorvarður Friðbjörnsson og eiga þau tvær dætur .
Siggi bróðir Árla morguns fer á fætur , fola beislar sér til skemmtunar .
Bróðir minn af gleði grætur gæðingsefna stenst ei freistingar .
RagSig Ragnhildur systir Ragnhildur í raunum góð , reynist allt á hvolfi .
Situr gæðing , semur ljóð , og sérstök hetja í golfi ! SigSig 