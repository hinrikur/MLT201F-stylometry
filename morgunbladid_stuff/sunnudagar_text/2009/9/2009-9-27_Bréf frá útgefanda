Fjúk og frost gekk alla nóttina .
Gó elris hundur alla þá nótt óþrotnum kjöftum og tögg allar jarðir með grimmum kuldatönnun .
" Þannig lýsir Fóstbræðrasaga því hvernig nístingskaldur vindurinn , elris hundur , gnauðaði alla nóttina og hlífði engu sem fyrir varð .
Í líkingu við þetta hefur ástandið verið í íslensku samfélagi undanfarið ár .
Óbærilegar byrðar verða lagðar á þjóðina umfram skyldu .
Fjölskyldur , einstaklingar og fyrirtæki riða til falls .
Í þessari hríð tóku nýir eigendur við Árvakri , útgáfufélagi Morgunblaðsins og mbl.is .
Þeir gerðu það í kjölfar auglýsingar og útboðs þar sem þeir áttu hæsta tilboð í félagið .
Allt fór þetta fram eftir vandlega tilgreindum reglum .
Þeirra tilboð var hæst og því var tekið eins og skilmálar kváðu á um .
Þetta er aleina ferlið frá hruni sem verið hefur " opið og gegnsætt " svo notuð séu tískuorð stjórnmálamanna sem í engu hafa farið eftir slíkum leikreglum eftir að Árvakur var seldur .
Þrátt fyrir þetta hafa eineltisfjölmiðlar klifað á því að afskrifaðar hafi verið milljarða skuldir fyrir núverandi eigendur , jafnvel hefur mátt skilja að kaupendunum hafi verið gefnir þessir milljarðar persónulega .
Kannski horfir það til skilningsauka að setja þetta fram í litlu dæmi svofellt : Ef 50 milljónir hvíla á fasteign sem er 20 milljóna króna virði og nýr kaupandi kaupir eignina á 20 milljónir , hafa honum þá verið gefnar 30 milljónir ? Hafa þær milljónir verið afskrifaðar " fyrir hann " ? Svarið er að sjálfsögðu nei .
Hann keypti eignina á réttu verði .
Hann varðar ekkert um þær skuldir sem á henni hvíldu .
Nær væri nú að þeir sem hafa haft þennan einlæga áhuga á Árvakri velti því fyrir sér hvernig því víki við að ástralski " auðjöfurinn " skuli horfinn af íslensku yfirborði .
Hann var sá eini sem bauð í Árvakur á móti núverandi eigendum í lokakaflanum .
Hann hugðist kaupa hér fasteignir ríkis og sveitarfélaga , tónlistarhús , orkufyrirtæki og svo eitt dagblað fyrst hann var kominn á annað borð .
Upplýsti svo að íbúðin hans í London dygði fyrir svona ellefu Moggum og hafði í hótunum um að elta þá uppi sem höfðu látið í ljós þá skoðun að eitthvað kynni nú að vera bogið við þetta allt saman .
Sannleikurinn er sá að það var ekki auðvelt verk að fá fjárfesta til að setja fé í endurreisn Morgunblaðsins enda erfiðir tímar og fyrirsjáanlegt að þungur róður væri framundan .
--- Undanfarna mánuði hafa eigendur og stjórnendur Árvakurs kynnt sér vandlega rekstur félagsins og framtíðarmöguleika þess .
Drjúgur tími hefur farið í þessa vinnu enda mikilvægt að til hennar sé vandað .
Fyrir liggur að dimmar blikur eru á lofti í fjölmiðlun í heiminum .
Þar eru líka mörg tækifæri .
Í sinni einföldustu mynd er aðstaðan sú að sníða þarf grunnrekstrinum , útgáfu Morgunblaðsins , hæfilegan stakk um leið og efla þarf vefmiðilinn , mbl.is .
Líta þarf á rekstur Árvakurs sem heild og láta þær einingar sem þar eru til og nýjar sem munu verða til mætast á þann hátt að hagkvæmt sé .
Þetta er ekki einfalt verk og um þetta snýst glíman einnig víða í útlöndum .
Stjórnendur Árvakurs ganga nú fram með því hugarfari einu að þetta muni takast .
--- Viðamiklar skipulagsbreytingar sem taka munu gildi á næstunni hafa nú verið kynntar .
Óhjákvæmilegt hefur reynst að grípa til umfangsmikilla og sársaukafullra uppsagna starfsfólks .
Þetta eru erfiðar ákvarðanir sem því miður er ekki hægt að víkja sér undan ef mögulegt á að vera að verja fyrirtækið og þau störf sem það veitir .
Starfsmenn Árvakurs hafa verið um 200 en verða nú um 160 .
Ekki er ætlunin að draga saman seglin í efnisumfjöllun og stærð Morgunblaðins .
Það hefur þegar verið gert að því marki að varasamt er að ganga lengra .
Á næstunni er ætlunin að gera þá breytingu til hagræðis á sunnudagsblaðinu að því verði dreift með laugardagsblaðinu .
Sunnudagsblaðið á þó umfram allt að vera efnismikið , fjölbreytt og eigulegt blað til að lesa yfir helgina .
--- Einn liður í skipulagsbreytingum og breyttum áherslum hjá Árvakri birtist með samkomulagi um starfslok Ólafs Stephensen ritstjóra og ráðningu tveggja nýrra ritstjóra , þeirra Haraldar Johannessen og Davíðs Oddssonar .
Frá því hefur verið greint að áherslumunur hafi verið milli eigenda og fráfarandi ritstjóra um rekstur og stefnu .
Og þá spyrja jafnvægislausir fjölmiðlar : Hvað felst í því nánar , um hvað var deilt ? Því verður ekki svarað af þeirri einföldu ástæðu að slíkt einfalt svar er ekki til .
Það var ekki deilt um neitt .
Það var almennur áherslumunur , nákvæmlega eins og sagt hefur verið .
Ekkert einstakt mál eða safn mála réð þessari niðurstöðu ritstjóra og eigenda blaðsins um starfslok ritstjórans .
Þannig er það til dæmis rangt að halda því fram að afstaða til Evrópusambandsaðildar hafi verið ástæðan .
Miklu frekar má líkja niðurstöðunni við það þegar landsliðið fær nýja þjálfara .
Hverjar verða leikaðferðir liðsins , hvernig skal sækja , hvenær verjast ? Á að leika harðan sóknarleik eða pakka í vörn ? Hér er ekki rætt um einstakar sendingar heldur allan leikinn í miklu stærra samhengi .
Það þarf hins vegar enginn að láta sér detta í hug að það eigi eingöngu að reyna sóknir upp hægri kantinn .
Á slíkum leik hefur enginn áhuga .
--- Við val á leiðtogum þarf að hafa hliðsjón af viðfangsefni þeirra og ekki síður aðstæðum .
Þeir kostir sem prýða nýju ritstjórana eru Morgunblaðinu og öðrum miðlum Árvakurs afar mikilvægir á þeim erfiða kafla sem félagið er nú .
Leiðtogahæfileikar Davíðs eru ótvíræðir .
Enginn stjórnmálaleiðtogi á síðustu árum hefur haft jafn gott lag á að setja fram skynsamlega sýn og tala jafn skýrt við þjóðina .
Jafnvel þeir sem hafa verið honum ósammála viðurkenna að þegar hann talar þá skilst það sem sagt er .
Fyrir fjölmiðla er þetta ómetanlegt .
Haraldur er reyndur blaðamaður og traustur ritstjóri .
Hann hefur haft einkar góð tök á rekstri Viðskiptablaðsins , sem hann hefur stýrt af fagmennsku .
Slík tök munu gagnast Árvakri vel .
--- Eignarhald á íslenskum fjölmiðlum er þröngt .
Fjölmiðlalögum sem Morgunblaðið studdi og ætlað var að tryggja dreifðara eignarhald var synjað staðfestingar .
Nú viðra sumir áhyggjur sínar af því hvernig fjölmiðlar muni fjalla um skýrslur sem birtast munu um bankahrunið .
Slíkar vangaveltur eru eðlilegar .
Í okkar litla samfélagi hafa margir tengst því á einhvern hátt , sem stjórnmálamenn , bankamenn , eigendur banka og fjölmiðla , skyldmenni .
Morgunblaðið hefur alla tíð lagt ofuráherslu á trúnaðarsamband sitt við lesendur og það traust sem ríkir milli blaðsins og þjóðarinnar .
Á langri vegferð hefur oft þurft að ganga fram með þeim hætti að ýmsir tengdir og nákomnir blaðinu hafa kunnað því illa .
Við slíkar aðstæður hefur skylda blaðsins við lesendur ævinlega ráðið för .
Þeir hafa getað treyst heiðarlegri , faglegri og sanngjarnri frásögn blaðsins , sama hverjir hafa átt í hlut .
Stjórnendum Morgunblaðsins er nú sem fyrr ljós sú góða regla sem hér hefur alltaf verið virt , að sama höndin eigi ekki bæði að skera og skapa .
