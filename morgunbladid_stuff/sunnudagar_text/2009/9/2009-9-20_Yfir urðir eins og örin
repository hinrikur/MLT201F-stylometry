Hann er frábær knattspyrnumaður .
Um það er engum blöðum að fletta .
Meiri áhöld eru um lundarfarið , eins og sparkelskir um víðan völl urðu vitni að um liðna helgi .
Að launum uppskar hann þriggja leikja keppnisbann sem gæti orðið enn lengra .
Emmanuel Adebayor , miðherji Manchester City , hefur sannarlega stolið senunni í ensku knattspyrnunni á fyrstu vikum leiktíðarinnar .
Eftir Orra Pál Ormarsson orri@mbl.is Enda þótt hann verði hundrað og fimmtíu ára mun Emmanuel Adebayor aldrei taka annan eins sprett .
Það var engu nær en sinnepi hefði verið sprautað upp í óæðri endann á honum .
Raunar má gera því skóna að ekkert spendýr hafi runnið slíkt skeið frá því klárinn Sörli forðaði Skúla gamla undan fári þungu um árið – og hann var ferfættur .
Glumruðu Skúla skeifurnar um eyru .
Eða eins og Grímur gamli Thomsen orðaði það í vísu : Rann hann yfir urðir eins og örin eða skjótur hvirfilbylur þjóti .
Ennþá sjást í hellum hófaförin , harðir fætur ruddu braut í grjóti .
Sörli var að forða húsbónda sínum undan fjandaflokki .
Hvað gekk Adebayor til ? Hann var að fagna marki fyrir hina nýju vinnuveitendur sína í ensku úrvalsdeildinni í knattspyrnu , Manchester City , gegn þeim gömlu , Arsenal , á Borgarleikvanginum í Manchester .
Eftir að hafa skallað knöttinn með tilþrifum í netið tók Adebayor á rás yfir völlinn endilangan , svo vindurinn sat eftir .
Skeiðinu lauk með því að hann rann nokkrar bíllengdir á hnjánum og staðnæmdist fyrir framan stuðningsmenn aðkomuliðsins .
Svo sem við var að búast froðufelldu þeir af bræði og allnokkrir spruttu upp úr sætum sínum , reiðubúnir að jafna sakirnar við Tógómanninn .
Óvígur her öryggisvarða skarst hins vegar af aðdáunarverðri fimi í leikinn og bjargaði lífi og limum .
Einn öryggisvörður varð fyrir hnjaski í látunum .
Gjörningnum lauk síðan með því að Kolo Touré , sem fór sömu leið og Adebayor í sumar , mætti löðursveittur á vettvang og dró félaga sinn spriklandi í burtu .
Skaðar ímynd knattspyrnunnar Ýmsum var brugðið , þeirra á meðal Richard Scudamore , framkvæmdastjóra úrvalsdeildarinnar .
Hann fordæmdi skrípalætin og sagði atvik af þessu tagi skaða ímynd úrvalsdeildarinnar og knattspyrnunnar í heild .
" Við viljum að fyrirsagnir blaðanna snúist um aðra og jákvæðari hluti , " sagði hann .
Adebayor var augljóslega taugaspenntur þennan dag og viðurkenndi eftir leikinn að tilfinningarnar hefðu borið sig ofurliði .
Hann baðst velvirðingar á fagninu .
Oft er von á uppákomum þegar leikmenn mæta sínum gömlu félögum en ástandið var óvenju eldfimt að þessu sinni enda verður seint sagt að aðdáendur Arsenal hafi borið Adebayor á höndum sér .
Það er gömul saga og ný að stuðningsmenn knattspyrnuliða móðgist – jafnvel heiftarlega – út í leikmenn þegar þeir ákveða að söðla um og leggi fæð á þá upp frá því .
Það sem gerir samband Adebayors við stuðningsmenn Arsenal óvenjulegt er sú staðreynd að hluti þeirra hafði þegar snúið við honum baki meðan hann skrýddist ennþá búningi félagsins .
Honum var raunar vel tekið þegar hann kom frá Mónakó í ársbyrjun 2006 og umsvifalaust gefið nafnið " Litli Kanu " vegna þess hvað hann er sláandi líkur Nígeríumanninum Nwankwo Kanu sem gerði garðinn frægan hjá Arsenal á árum áður .
Ekki líkaði Adebayor það illa enda er Kanu fyrirmynd hans á velli .
Kappinn fór heldur hægt af stað hjá Arsenal en sprakk út með látum veturinn 2007-08 og gerði þrjátíu mörk fyrir félagið – í öllum regnbogans litum .
Í manna minnum hafa aðeins tveir aðrir miðherjar Arsenal rofið þann múr , Ian Wright og Thierry Henry .
Eins og í fjósi Eigi að síður felldi lítill hópur stuðningsmanna félagsins sig ekki við Adebayor , þótti hann latur , auk þess sem hann hlýtur að hafa sett heimsmet í rangstæðum meðan hann var á Highbury og síðar Emirates-leikvanginum .
Sumarið 2008 var Adebayor þráfaldlega orðaður við erlend stórlið , svo sem AC Milan og Barcelona , en eftir japl , jaml og fuður ákvað hann að verða um kyrrt á Emirates .
Óvildarmönnum hans í röðum aðdáenda Arsenal fjölgaði til muna við þetta en það er jafnan illa séð þegar sparkendur gefa öðrum liðum undir fótinn .
Hluti vallargesta baulaði á hann strax í fyrsta leik um haustið og ýmsir voru áfram í kýrlíki allt fram á vorið .
Hvort sem það var af þeim sökum eða öðrum var Adebayor aðeins skugginn af sjálfum sér á liðnu tímabili .
Í ljósi þess sem á undan var gengið kom ekki sérstaklega á óvart að Adebayor skyldi vera seldur frá Arsenal í sumar .
Hitt var óvæntara að Manchester City skyldi verða fyrir valinu en fyrir lá að hinir nýríku blástakkar væru líklegir til að blanda sér í baráttuna við stórveldin fjögur um efstu sætin í úrvalsdeildinni .
Það er önnur saga .
Adebayor má eiga það að hann lýsti því aldrei opinberlega yfir að hann vildi fara frá Arsenal og þegar hann var genginn í raðir City fullyrti miðherjinn að frumkvæðið hefði komið frá félaginu .
Það væri í fjárþröng og því væri tilboð City , um 25 milljónir sterlingspunda , of gott til að hafna því .
Á Adebayor var að skilja að hann væri að gera Arsenal greiða .
Menn geta haft sína skoðun á þeirri túlkun en athygli vekur að Arsenal situr enn á sjóðnum sem hlóðst upp við söluna á Adebayor og Touré .
Þáttur stuðningsmannanna Farið hefur fé betra , sögðu stuðningsmenn Arsenal og fylgdu Adebayor úr hlaði með fúkyrðum .
Það var því deginum ljósara að upp úr gæti soðið þegar endurfundirnir fóru fram í Manchester um liðna helgi .
Hermt er að stuðningsmenn Arsenal , sem voru í miklum minnihluta á vellinum , hafi látið aursletturnar ganga yfir Adebayor þegar í upphitun fyrir leikinn .
Síst dró af þeim þegar leið á miðdegið .
Minnst af því sem þeir höfðu til málanna að leggja er tækt á prenti og hafa þeir m.a. verið sakaðir um kynþáttafordóma .
Harry Redknapp , knattspyrnustjóri Tottenham Hotspur , staldraði við þetta í vikunni .
Enda þótt hann bæri ekki blak af hegðun Adebayors sagði hann stuðningsmenn Arsenal ekki geta skorast undan sinni ábyrgð .
" Það er ekki auðvelt að leika knattspyrnu undir stöðugum svívirðingum .
" Það er líka önnur hlið á málinu .
Sýndi Adebayor ekki hinum nýju stuðningsmönnum sínum – sem hann hefur lofað í hástert – lítilsvirðingu með því að fagna markinu fyrir framan aðdáendur Arsenal ? Varð hatrið ástinni yfirsterkari ? Alltént var hnefaleikafrömuðinum Ricky Hatton , sem fylgir City að málum , ekki skemmt .
Hann gerir sér grein fyrir því að Adebayor troði illsakir við Arsenal en það réttlæti ekki framkomu af þessu tagi .
Varasamt geti verið að ögra áhorfendum á kappleikjum .
" Hann á skilið að fá skömm í hattinn , " segir Hatton .
Óuppgerðar sakir ? Adebayor var ekki bara með aðdáendur Arsenal á sálinni , heldur virtist hann einnig eiga óuppgerðar sakir við sína gömlu liðsfélaga .
Einhverjar tæklingar voru vafasamar – í báðar áttir .
Þannig gerði Nicklas Bendtner , miðherji Arsenal , tilraun til að búta Adebayor í tvennt í eigin vítateig – en missti marks .
Frægt var þegar Adebayor sló hann í leik á White Hart Lane í janúar 2008 svo sá á nösum .
Daginn eftir baðst hann velvirðingar á þeim verknaði en enginn velkist í vafa um að litlir kærleikar hafa verið með þeim félögum síðan .
Allt var þetta þó núningur og hjóm hjá broti Adebayors á Robin van Persie í síðari hálfleik .
Það leit hreint ekki vel út þegar Tógómaðurinn steig á andlit síns gamla félaga .
Ekki stóð á viðbrögðum frá van Persie .
Hann sendi frá sér yfirlýsingu fljótlega eftir leik þar sem hann harmaði " glórulaust og meinfýsið " brot Adebayors á sér .
Kvaðst Hollendingurinn ekki í nokkrum vafa um að Adebayor hefði ætlað að meiða sig .
Svona yfirlýsingar eiga sér fá fordæmi , allra síst þegar gamlir samherjar eiga í hlut .
Mark Clattenburg dómari sá ekki atvikið en lýsti því yfir eftir að hafa skoðað það á myndbandi að hann hefði vikið Adebayor af velli hefði hann séð það .
Enska knattspyrnusambandið ákærði leikmanninn í kjölfarið og að vel athuguðu máli ákvað City að taka ekki til varna .
Það þýðir að Adebayor fer sjálfkrafa í þriggja leikja bann fyrir brotið á van Persie .
Það kemur svo í ljós á næstu dögum hvort refsing hans verður þyngd vegna fagnsins .
Hundraðasti maðurinn Kómísk orðaskipti fóru fram milli knattspyrnustjóra félaganna , Marks Hughes og Arsène Wenger , í vikunni en sá fyrrnefndi er á því að engin illska hafi verið í broti Adebayors á van Persie .
Wenger er á öðru máli .
" Ef þið spyrjið hundrað menn munu 99 segja að brotið hafi verið mjög ljótt .
Hundraðasti maðurinn væri Mark Hughes , " sagði hann .
Wenger viðurkenndi að hann hefði verið " furðu lostinn og hneykslaður " á óvild leikmannsins í garð Arsenal .
Viðskipti Adebayors og van Persies hafa gefið vangaveltum þess efnis að sitthvað hafi verið rotið í herbúðum Arsenal á umliðnum misserum byr undir báða vængi .
Orðrómur hefur lengi verið um flokkadrætti og að " afríska klíkan " með Adebayor og Touré í broddi fylkingar hafi verið orðin heldur frek til fjörsins .
Þess vegna hafi þeir verið seldir .
Út spurðist á liðinni sparktíð að Touré yrti ekki á félaga sinn í vörninni , William Gallas .
Ekki virtist þó fara illa á með Adebayor og leikmönnum Arsenal , hvorki fyrir leik né eftir , og í leikhléi gátu þeir Cesc Fàbregas varla slitið hendurnar hvor af öðrum .
Kolo Touré kvartaði þó undan því eftir leikinn að Arsenal-menn hefðu sýnt Adebayor tómlæti .
Hlífði fjöri sjálfs sín miður Það er synd og skömm að Emmanuel Adebayor skuli nú fara í leikbann .
Hann hefur verið hamrammur í upphafi leiktíðar , skorað í öllum fjórum leikjum City til þessa .
Tógómaðurinn á samt örugglega eftir að reynast hinum heiðbláu drjúgur í vetur læri hann af reynslunni og hafi hemil á tilfinningum sínum .
Sörli var ekki til frásagnar eftir Skúlaskeiðið .
Klárinn hlífði fjöri sjálfs sín miður og með blóðga leggi , brostin lungu á bökkum Hvítár féll hann dauður niður .
Enda þótt Adebayor væri móður eftir sitt skeið , hélt hann velli .
Og varð ekki meint af – líkamlega .
Það gæti á hinn bóginn reynst þrautin þyngri að reisa orðsporið upp frá dauðum .
