Eftir Sigurð Boga Sævarsson sbs@mbl.is Við gefum sjómannaafsláttinn ekki baráttulaust eftir .
Hins vegar geri ég mér grein fyrir því að meðan staða ríkissjóðs er jafn þröng og raun ber vitni er allt undir .
Verið er að skera niður í heilbrigðisþjónustu , almannatryggingum , skólamálum og hvar sem við verður komið .
Við slíkar aðstæður hljóta sjónir manna að beinast líka að póstum eins og þeim afslætti á sköttum sem sjómenn njóta , " segir sjómaðurinn Björn Valur Gíslason , þingmaður VG og varaformaður fjárlaganefndar Alþingis .
Tvöföld varðstaða Sjómannaafsláttur hefur verið við lýði í ríf fjörutíu ár .
Var upphaflega komið á þegar illa gekk að manna fiskiskipaflotann .
Því varð að ráði að veita sjómönnum afslátt af sköttum svo starfsumhverfið væri fýsilegra .
Í tímans rás hefur oft verið rætt um að afnema beri þennan afslátt en sjómenn brugðist hart við slíku .
Segja að slíkt væri skerðing á kjörum sínum sem útgerðin yrði þá að bæta .
Útgerðarmenn hafa ekki tekið slíkt í mál og fyrir vikið hefur verið tvöföld varðstaða um fríðindin .
" Sjómenn hafa ágætar tekjur , til dæmis núna þegar gengi krónunnar er lágt og afurðaverð hátt .
Það er ljóst að hátekjuskattur mun hafa áhrif á laun margra sjómanna .
Ef afnám sjómannaafsláttar bættist við værum við einfaldlega að taka á okkur þyngri álögur en flestar aðrar stéttir , " segir Björn Valur sem jafnhliða þingmennsku situr í stjórn Félags íslenskra skipstjórnarmanna .
Talið er að ríkissjóður verði af 1,1 milljarði króna í tekjum á ári með skattaafslætti sjómanna .
Afslátturinn í ár er 987 krónur á dag , samkvæmt því sem fram kemur á vef ríkisskattstjóra .
Dagar sem veita rétt til sjómannaafsláttar eru þeir sem sjómenn eru lögskráðir í áhöfn skips .
Réttur til afsláttar er bundinn því að tekjur af sjómannsstörfum nemi minnst 30% af tekjuskattsstofni .
Afsláttur getur mest orðið jafnhár reiknuðum tekjuskatti af launum fyrir sjómannsstörf og í ár er hámarkið 24,10% af sjómannslaunum .
Ruggar á bæði borð " Mér þykir þingmaðurinn nálgast þetta mál af mikilli léttúð þar sem hann ruggar bátnum á bæði borð algjörlega að tilefnislausu , " segir útgerðarmaðurinn Sigurður Viggóson , framkvæmdastjóri Odda hf. á Patreksfirði .
" Sjómannaafsláttur hefur unnið sér hefð í skattkerfinu og þessi ívilnun er síst meiri en aðrar stéttir njóta .
Ef ríkið ætlar að ná fram sparnaði liggja aðrar leiðir beinna við , " segir Sigurður .
Honum þykja þessar bollaleggingar raunar slæmar fyrir útgerðina , sem lengi hafi verið haldið í herkví umræðna um uppstokkun á fiskveiðistjórnunarkerfinu , nú síðast með fyrningarleið .
Sú óvissa hafi fælt fjárfesta frá greininni og afnám skattaívilnana sjómanna sé til hins sama fallin .
Við núverandi aðstæður séu gjaldeyristekjur frá sjávarútveginum þjóðarbúinu lífsspursmál og mikilvægara en áður að greinin búi við örugg skilyrði .
S & S Hverjir fá sjómannafslátt ? Þeir sem stunda sjómennsku sem er gerð út af íslensku skipafélagi njóta afsláttarins til frádráttar reiknuðum tekjuskatti af launum .
Þeir sem njóta geta verið á fiskiskipum en einnig þeir sem eru lögskráðir á varðskip , rannsóknaskip , sanddæluskip , ferjur eða farskip .
Jafnframt eiga hlutaráðnir beitningarmenn rétt á sjómannaafslætti .
Hver er ívilnunin ? Fyrst var sjómannaafsláttur lagður á 1954 þegar erfitt var að manna fiskiskipaflotann .
Þá var ívilnunin hugsuð sem hvatning svo menn færu til sjós .
Skattaafsláttur til sjómanns sem er 200 daga á sjó á þessu ári verður 196 þús. krónur Hver eru sjónarmiðin ? Um sjómannaafslátt hefur lengi verið deilt og ganga sjónarmið þvert á flokkslínur .
Þegar upp hafa komið umræður um afnám hans hafa verkalýðsfélög mótmælt harðlega .
Pétur H. Blöndal þingmaður Sjálfstæðisflokks hefur verið andsnúinn afslættinum en aðrir samflokksmenn hafa nefnt helgan rétt .
