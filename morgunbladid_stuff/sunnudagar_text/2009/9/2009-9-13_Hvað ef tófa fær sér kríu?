Eftir Pétur Blöndal pebl@mbl.is Íslendingar eru fyrr á ferðinni að bóka ferðir á Hornstrandir en áður og næsta sumar er þegar að verða ansi bókað í gistingu í Reykjarfirði , að sögn Sjafnar Guðmundsdóttur , sem jafnan er kölluð Lilla .
Viðhorfið er ólíkt til tófunnar í friðlandinu í Bolungarvík og utan þess í Reykjarfirði , þar sem hún er skotin til að vernda mófuglana , en krían á varpland í miðri byggðinni .
" Tófan er fljót að tína ungana upp , " segir Lilla alvarleg í bragði .
" Einu sinni brá Ragnar sér frá í nokkra daga og þá voru hreiðrin horfin .
En við reynum að passa varpið fyrir tófunni , enda er mun meira fuglalíf hér en í friðlandinu .
Svo andskotast þær hérna á manni kríurnar ; þær eru svo vanþakklátar .
" " Þær gera engan greinarmun á þeim sem eiga heima hérna og þeim sem koma að , " kvartar dóttursonurinn Þorsteinn Sigurðsson .
– Eða þeim sem vilja friða tófuna ? spyr blaðamaður .
" Það spurði einn hvort við skytum " aumingja tófuna " .
En þegar Ragnar skaut hana með kríuna í kjaftinum , hvor átti þá meiri rétt ? " spyr Lilla .
Sigfríði Hallgrímsdóttur í Bolungarvík þykir tófan hinsvegar yndislegt dýr og að enginn eigi að skjóta það .
" Þær koma á vorin tófurnar inn á þröskuldinn hjá mér og fá að éta , " segir hún .
" Víst er það hvimleitt þar sem lömb eru , en hér er það villt í náttúrunni og gerir engum neitt .
" | 28-31 