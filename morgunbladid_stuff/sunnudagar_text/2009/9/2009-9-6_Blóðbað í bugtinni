Leikstjóri : Júlíus Kemp .
Aðalleikarar : Helgi Björnsson , Guðrún Gísladóttir , Stefán Jónsson , Gunnar Hansen , Pihla Vitala , Nae Yuuki , Miranda Hennessy , .
Útlitshönnun : Eggert Ketilsson .
Tónlist : Hilmar Örn Hilmarsson .
Hljóð : Árni Gústafsson .
Klipping : Sigurbjörg Jónsdóttir .
Kvikmyndatökustjóri : Jean-Noël Mustonen F.S.C .
Handrit : Sjón .
90 mín .
Ísland , Finnland , Bretland .
Kisi ehf. , Solarfilms Oy .
Kvikmyndafélag Íslands ehf. 2009 .
Í UPPHAFI er rétt að vefengja þá skilgreiningu sem haldið er á loft af bakhjörlum RWWM ( fjári gott nafn ) , að myndin sé fyrsti íslenski spennutryllirinn .
Ekkert er fjær sanni .
Upphaf " kvikmyndavorsins " hófst með spennumyndinni Morðsögu , síðan hafa þær verið nánast árlegur viðburður .
Köld slóð , Mýrin , Reykjavík Rotterdam , o.s.frv. RWWM er öllu frekar fyrsta " splatter " , eða blóðhrollurinn í íslensku kvikmyndaflórunni og ekki vonum seinna , þessi grein hefur notið furðu mikilla vinsælda frá því að hún stakk upp ófrýnilegum kollinum í einhverjum mæli á 7. áratugnum .
Samt sem áður er ekki um dæmigerða splattermynd að ræða ( á borð við Hostel , Saw , The Texas Chainsaw Massacre , Halloween og allar hinar subbulegu eftirhreytur þeirra ) .
Vissulega bregður fyrir suddalegum köflum þar sem blikar á flugbeitt axarkjagg og ofbeldi og kvalalosti taka völdin , en samt sem áður er RWWM í aðra röndina og engu síður groddaleg gamanmynd með talsverða áherslu á hina spaugilegu og kaldhæðnu hlið vandamálanna sem hópur ferðalanga víðs vegar að úr heiminum upplifir í því sem lagt var upp í sem venjulega hvalaskoðunarferð sem endar síðan í blóðdrifinni martröð .
RWWM hefst á klassísku miðbæjarfylliríi , síðan fyrir alvöru morguninn eftir niður við höfn , þar sem túrhestahópur bíður þess að hvalaskoðunarbátur taki hann upp og sigli út á flóann , á vit stórhvela .
Þetta er sundurleitur söfnuður , gegnsýrður af óvild , vantrausti og fordómum .
Hvalaskoðarar verða fyrir ýmiss konar áreiti , ekki síst frá vanheilum piltungi , sem myndast við að pranga inn á þá útskurðarverkum meðan beðið er bátsins .
Um síðir birtist fleyið , langt á eftir áætlun .
Eitthvað hefur farið úrskeiðis því óásjálegur manndrápsbolli hefur verið dubbaður upp í hlutverk skoðunarskipsins , en farþegunum er lofað glæstri hvalasýn og þeir drífa sig um borð .
Þar ræður ríkjum Pétur skipstjóri ( Gunnar Hansen út Texas Chainsaw Massa-cre ) .
Skyggni er slæmt , kapteinninn endar líf sitt hroðalega , eins og Raf Vallone í The Omen , og nokkrar slíkar vísanir hressa upp á atburðarásina .
Skoðunarferðin endar með ósköpum og obba ferðalanganna er bjargað um borð í gamallegt hvalveiðiskip .
Þar ræður ríkjum morðóð fjölskylda fyrrum hvalfangara sem hafa verið sviptir lífsafkomu sinni fyrir tilstuðlan erlendra hvalaverndunarsinna , sem fjölskyldan setur undir einn hatt .
Nú hugsar hún sér gott til glóðarinnar að ná fram hefndum á þessum slæpingjum .
Fordæðan , mamman ( Guðrún Gísladóttir ) og Tryggvi ( Helgi Björnsson ) , elsti sonurinn , stýra blóðbaðinu .
Hér er á ferðinni enn ein myndin byggð á sígildu hrollvekjuefni : Saklausu ferðamönnunum sem verða fórnarlömb geðveikrar , drápsglaðr-ar fjölskyldu .
Framan af er myndin á góðri siglingu , minnir jafnvel örlítið á snilldarmyndina Deliverance , á meðan óvitalegir túristarnir eru að koma sér af stað út í óvissuna , jafnvel gáfnaskerti piltungurinn til staðar , þó hann taki ekki upp banjóið .
Haldið er á vit framandi ævintýra á aflóga dalli í dumbungsveðri , fyrir stafni aðstæður sem þeir þekkja ekki hið minnsta .
Handritið lúrir á meinfýsnum athugasemdum farþeganna hver í garð annars , kynhneigð-ar- og kynþáttafordómum og ýktur femínismi svífur yfir mannskapnum í bátskriflinu .
RWWM nær sér á flug þegar hvalveiðifjölskyldan kemur á vettvang og er lengst af groddafengin skemmtun með blóðrauðum undirtóni .
Guðrún stelur myndinni sem kvendjöfullinn , fyrirmyndarmóðirin sem fylgir dyggilega auglýsinga-slagorðum " Bloody Mama : Family that slays together stays together " .
Þegar hún fær makleg málagjöld dettur botninn úr RWWM og lokakaflinn nær ekki að viðhalda óhugnaðarspennunni og meinfyndninni sem heldur henni gangandi lengst af .
Hluti vandans er sá að þegar hér er komið sögu er búið að koma öllum áhugaverðustu karakterunum fyrir kattarnef og áhorfandinn situr uppi með þá stöðluðu og framvindan verður grautarleg .
Leikhópurinn , með fjölskyldumeðlimina , Helga , Stefán og óborganlega Guðrúnu í fararbroddi , er hugvitsamlega samansettur af íslenskum og erlendum leikurum .
Kvikmyndatakan er óhefluð í anda myndarinnar og tónlist Hilmars stendur við bakið á blóðugum hillbillíum á hafi úti .
Handritið á sína góðu kafla , einkum þar sem fyndnin ræður ríkjum , en rennur smám saman út í þokuna í bugtinni .
Leikstjórnin er á svipuðum nótum , markvissust þegar gálgahúmorinn fær að njóta sín , hann hefði mátt ráða ferðinni .
saebjorn@heimsnet.is Sæbjörn Valdimarsson 