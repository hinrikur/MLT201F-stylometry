MARKMIÐ ráðstefnunnar er að ná samkomulagi um nýjan umhverfissáttmála .
Þessi ráðstefna er mjög mikilvæg og hefur áhrif á hvernig framtíðin lítur út fyrir allt líf á jörðu .
En eitt er hvað stórþjóðirnar velja að gera , sem er að sjálfsögðu mjög mikilvægt , en mikilvægast er þó hvað við hver og einn veljum að gera í umgengni okkar við hin náttúruríkin .
Þetta er nokkuð sem kemur okkur öllum við en hversu mikil áhrif getum við haft ? Við þurfum að skoða þetta út frá dýpri tilfinningu en við höfum gert áður .
Við skoðum oftast þessi umhverfismál út frá ógnun eða hræðslu um okkar líf hérna á jörðinni .
Mín skoðun er sú að sá áróður hefur ekki langvarandi áhrif , en þau eru nauðsynleg til að viðhalda góðri umgengni við dýrin og náttúruna langt inn í framtíðina .
Við þurfum í raun að æfa okkur á að verða meðvituð um mikilvægi alls lífs á jörðu .
Kærleikurinn er sterkasta aflið og þar held ég að sé best að byrja .
Í þessum pistli tek ég fyrir hvernig hægt er á mjög einfaldan hátt að að gera erfiða upplifun að fallegu augnabliki á milli manneskju og dýrs .
Einhverntíma á lífsleiðinni upplifum við flest að missa gæludýr .
Margir taka því eins og hverjum öðrum hlut , en mörgum okkar finnst það mjög erfitt .
Núna heyrum við um verri örlög margra dýra vegna erfiðleika hjá fólki , ástandið er þannig í heiminum að það er auðvelt að gleyma að þegar við tökum að okkur dýr þá fylgir því ábyrgð á meðan dýrið lifir .
Ábyrgðin getur legið í því að taka ákvörðun , ákvörðun um hvort dýrið eigi að lifa eða deyja .
Einu sinni átti ég hund , hún hét Iðunn og hún kom til okkar 1996 .
Hún náði að verða 12 ára .
Við héldum henni lifandi eins lengi og við gátum , en að lokum sáum við að við yrðum að taka ákvörðun um það hversu mikið hún ætti að þjást og hversu lengi .
Hún gat varla orðið gengið , lá bara á dýnu á gólfinu inni í stofunni og svaf .
Hún hafði svo miklar kvalir .
Hún hafði verið á verkjalyfjum og öllu því sem átti að hjálpa í nokkra mánuði , en það var hætt að virka .
Ákvörðunin var tekin og dýralæknirinn sem hún þekkti vel var pantaður heim .
Jens hafði verið læknirinn hennar í mörg ár .
Okkur fannst mikilvægt að þegar hún færi frá okkur , væri hún á stað sem hún þekkti og í kringum fólk sem hún þekkti .
Daginn sem Jens var væntanlegur , vorum við fjölskyldan saman komin , við sátum inni í stofu og án þess að við ræddum það hvert við annað , byrjuðum við hvert fyrir sig að hugleiða .
Ég get bara skrifað mína upplifun , en veit þó að ég var ekki ein um þá upplifun .
Ég upplifði í byrjun algjöran frið , og sátt .
Ég naut þeirrar tilfinningar sem var kærkomin eftir erfiða mánuði .
Ég einbeitti mér að Iðunni í huganum , sendi henni allt það þakklæti og kærleika sem ég hafði til hennar eftir þetta líf sem við höfðum haft saman .
Ég veit að orka fylgir hugsun .
Ég sá hana hvíla örugga í því sem var að gerast og mín skynjun var sú , að hún vissi og væri tilbúin .
Allt í einu fann ég að allt lýstist upp í kringum hana og ég heyrði eins og óm af tónum í stofunni .
Ég fann að ég náði sambandi við hana á annarri vídd sem var á allt öðru plani en ég hafði upplifað áður .
Ég skynjaði í kringum hana einhverskonar orku eða verur sem kannski er hægt að kalla engla , en ég vel að kalla þetta orku , full af kærleika sem var tilbúinn að taka á móti henni .
Þá var ég viss og sátt , því auðvitað fara dýrin í sitt himnaríki , eins og við förum á okkar stað .
Ég hélt tengingunni við Iðunni í langan tíma og ég fann að í þessari tengingu náðum við að kveðja hvor aðra .
Ég fann að hún var tilbúin til að fara og þá varð ég tilbúin til að sleppa .
Ég opnaði augun og leit á hina í fjölskyldunni og um leið skein sólin inn um gluggann og baðaði stofuna í ljósi .
Þetta var táknrænt .
Dýralæknirinn kom og gaf henni sprautu í hjartað og eftir smá stund var hún farin .
Ég vissi að það var tekið á móti henni í annarri vídd .
Þetta er í raun spurning um að við höfum virðingu fyrir því lífi sem er í kringum okkur .
Það gæti verið fyrsta skrefið til að bjarga jörðinni .
Höfundur er myndlistarmaður og skólastjóri við Myndlistaskólann Rammen í Köge í Danmörku .
