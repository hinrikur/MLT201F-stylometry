TÍU fyrirtæki tölvuleikjaframleiðenda hafa stofnað með sér ný samtök .
Þau kynntu starfsemi sína á föstudag í hugmyndahúsi háskólanna við Grandagarð undir merkjum Samtaka leikjaframleiðenda , það er IGI – Icelandic Gaming Industry .
Á Íslandi starfa um 300 manns við þróun , markaðssetningu og sölu á tölvuleikjum .
Mikill vöxtur hefur verið í þessum geira síðasta ár þrátt fyrir niðursveiflu í öðrum greinum .
Sameiginlegar tekjur leikjafyrirtækja í ár stefna í rúmlega 10 milljarða króna og flest leita þau að starfsfólki til að mæta aukinni eftirspurn .
Stærstu fyrirtækin eru CCP sem rekur EVE Online og hefur tvo aðra leiki í þróun , Betware sem þróar lausnir fyrir happdrætti og Gogogic sem smíðar iPhone og fjölspilunarleiki .
Auk þeirra eru smærri fyrirtæki í vexti .
Fyrirtækin sjá tækifæri til vaxtar á komandi árum .
Markmiðið er að árið 2013 verði starfandi á Íslandi tugir fyrirtækja í leikjaiðnaði með þúsundir starfsmanna .
IGI mun starfa sem starfsgreinahópur innan Samtaka iðnaðarins .
