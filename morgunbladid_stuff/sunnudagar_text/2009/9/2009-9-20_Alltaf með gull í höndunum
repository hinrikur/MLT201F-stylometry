Eftir Steinþór Guðbjartsson steinthor@mbl.is Í nýlegu húsi við Pósthússtræti er Magnús Steinþórsson gullsmíðameistari með aðstöðu , þar sem hann metur og kaupir gull af einstaklingum .
" Ég tek ekki við hverju sem er , hvorki þýfi , merkilegum gripum né gulli úr tönnum , " segir hann og leggur áherslu á að hann ráðleggi fólki hvað það eigi að gera við gullið sitt .
" Oft bendi ég því einfaldlega á að þetta selji það ekki vegna skemmtilegrar smíði eða einhvers annars .
Sumt handbragð verður einfaldlega að varðveita .
" Stundum heyrast frásagnir af því að gullsmíðameistarar hafi " stolið " handverki annarra og reynt að líkja eftir því .
Magnús segir að auðvitað séu ekki til ótakmarkaðar útfærslur af skartgripum og því verði margt líkt en tveir handgerðir hlutir verði samt aldrei eins .
" Þú færð aldrei tvo hluti eins í gamla handverkinu en steypa má marga eins hluti .
" Fólk vill losna við gullið sitt af margvíslegum ástæðum .
" Það var kona hjá mér um daginn sem sagði að enginn vildi gullskartgripi sína , börnin vildu ekki peningana sem hún fengi fyrir gullið og því ætlaði hún bara að eyða þeim í einhverja vitleysu , " segir Magnús .
Meistarinn er með sérstakt tæki sem greinir steina og sker úr um hvort um demanta sé að ræða eða ekki .
Á meðan Morgunblaðið kynnir sér starfsemina koma nokkrir viðskiptavinir og þar á meðal kona , sem biður Magnús um að meta verðgildi ýmissa hluta .
Að lokinni nákvæmri skoðun segir hann að hún fái 56.000 krónur fyrir gullarmband og 15% meira í Bretlandi .
Rússneskt dömuvindlaveski úr gulli , meira en 50 ára gamalt , reynist við skoðun vera 14 karata og samkvæmt verðskránni er það 176.000 króna virði .
" Það er ágætt verð á gulli um þessar mundir en það getur lækkað eins og annað , " segir Magnús .
Rólegt í demöntunum eftir hrun Magnús hefur marga fjöruna sopið og hefur verið óhræddur við að fara ótroðnar slóðir .
" Eftir hrunið hefur verið mjög rólegt í skartgripasölu , " segir hann um þá ákvörðun sína að fara út í að kaupa gull og bræða með endurvinnslu í huga .
Samfara þessari sölu rekur hann netfyrirtækið demantar.is ásamt Margréti Ragnarsdóttur , eiginkonu sinni , þar sem hann selur skartgripi , oftast sérsmíðaða demantsskartgripi , en viðskiptin eru fyrst og fremst í Bretlandi og Belgíu , þar sem fyrirtækið er skráð og þau eru með aðstöðu .
" Eftir að ríka fólkið hvarf í kjölfar hrunsins hægðist heldur betur um í demöntunum , " segir hann , en Magnús er meðeigandi verkstæðis í Antwerpen í Belgíu .
" Þetta er eitt fullkomnasta skartgripaverkstæði í Evrópu og þar er hægt að búa til allt sem viðskiptavinum dettur í hug , " heldur hann áfam .
Stendur upp og nær í nokkra gripi máli sínu til staðfestingar .
Gullið hefur loðað við Magnús frá því hann var í vörninni í gullaldarliði Breiðabliks í fótbolta .
Um svipað leyti fór hann að læra hjá föður sínum , Steinþóri Sæmundssyni gullsmíðameistara , og vann síðan hjá fyrirtæki hans og félaga hans , Steinþóri og Jóhannesi .
1973 stofnuðu bræðurnir Magnús og Sigurður eigið fyrirtæki , Gull og silfur , sem Sigurður rekur við Laugaveginn .
" Um 15 árum síðar keypti ég kastalann við Torquay á Englandi og hóf hótel- og veitingarekstur , " rifjar hann upp .
Á slóðum Agöthu Christie Hótel Torquay var til húsa í kastalanum sem Agatha Christie gerði ódauðlegan í sögum sínum , en hún fæddist í Torquay og ólst upp í nágrenni við þessa byggingu sem hafði svo mikil áhrif á hana .
Hún hafði líka áhrif á Magnús við fyrstu sýn .
" Ég hef alltaf verið tilbúinn að taka áhættu og þegar ég fór fyrst þarna suður eftir heillaðist ég af kastalanum og umhverfinu , fór í næsta banka og sló fyrir staðnum .
Ég byrjaði á því að fá mér Rolls-Royce-bifreið sem hluta af pakkanum , bauð bankastjóranum í bíltúr og hádegismat og hann féllst á að veita mér lánið í kjölfarið .
Ég lagði út frá því að ferðamenn vantaði á svæðið og ég gæti komið með Íslendinga og aðra Norðurlandabúa í kippum .
Skömmu fyrir aldamótin urðu breytingar á fjölskylduhögum og við seldum allt saman .
" Andi Agöthu Christie sveif yfir vötnunum , að sögn Magnúsar , og hann vildi virkja þennan anda en fékk ekki meðbyr hjá ráðamönnum .
" Ég vildi tengja nafn Torquay við nafn hennar og vekja þannig athygli á svæðinu en það var ekki skilningur á því hjá Bretunum .
Í Bandaríkjunum eru sérstakir Agatha Christie-klúbbar með tugi eða hundruð þúsunda meðlima og ég vildi höfða til þessa fólks og fá það í heimsókn .
Ég lagði þetta til við ferðamannaráðið og þeim þótti þetta fáránleg hugmynd .
" Magnús segir að hótelreksturinn hafi blásið miklu lífi í atvinnulífið á svæðinu .
" Þetta var allt steindautt þegar við komum , en með okkur komu reglulega stórir hópar af Íslendingum og þeir voru bestu kúnnarnir í búðunum .
Verslunareigendur létu mig alltaf vita af nýjum vörum og báðu mig um að skila því til íslensku gestanna að þeir fengju góðan afslátt .
Það var mikið um hópa , saumaklúbba , golfhópa og skipsáhafnir , og þeir hreinlega tæmdu búðirnar .
Leigubílstjórarnir höfðu líka mikið að gera og þegar við seldum og fórum var slegið upp mikilli veislu til að þakka okkur fyrir viðskiptin .
En nú er þetta farið í sama horf og það var áður en við fórum út í reksturinn .
" Eftir hótelreksturinn ákvað Magnús að sérhæfa sig í demöntum og fór til Antwerpen .
" Ég er eini Norðurlandabúinn sem er félagi í Demantaklúbbi Antwerpen , virtasta demantaklúbbi í heimi , en félagsmenn eru nánast eingöngu gyðingar , " segir hann .
" Gyðingar stjórna nánast öllum demantamarkaði heimsins og um 80 til 90% af öllum demöntum fara fyrst í gegnum Antwerpen .
Árlega sækja 500 manns um inngöngu í klúbbinn og fjórir eru teknir inn .
Börn og barnabörn félagsmanna ganga fyrir og því er nánast vonlaust að komast inn fyrir dyrnar .
Það sem bjargaði mér var að ég var í 50 manna úrtaki sem var valið til þess að fara í viðtöl .
Ég komst í gegnum fyrstu síuna og var þar með kominn í 15 manna hóp .
Annað viðtalið kom mér í fimm manna úrtak og þá var ég settur fyrir framan hóp eldri gyðinga , sem spurðu mig spjörunum úr .
Einn spurði hvers vegna þeir ættu að veita mér inngöngu í þennan fræga klúbb og ég sagði svarið einfalt .
Sárafáir heyrðu hvað ég sagði enda heyrnin farin að gefa sig hjá þeim .
" Hverju svaraði hann ? " spurði einhver .
" Hann sagði að svarið væri sáraeinfalt , " svaraði annar háum rómi .
Þá hækkaði ég róminn og sagði að þeir myndu aldrei fá eins hreint blóð og 100% víkingablóð .
Þetta féll í góðan jarðveg og mér var kippt inn .
" Demantafrumskógur Magnús segir afar mikilvægt fyrir sig að vera í þessum klúbbi .
Hann sé eini Íslendingurinn sem sérhæfi sig í demöntum og í þessum viðskiptum skipti miklu máli að geta selt stóra demanta , hvað sem viðskiptavinir girnist hverju sinni .
Það gengi illa án þess að vera í klúbbnum .
" Sem meðlimur hef ég líka aðgang að besta mögulega verði .
" Til nánari skýringar bendir Magnús á að verðið sé hreinn frumskógur , en ákveðin verðskrá gildi og eftir henni fari helstu demantasalar heims .
Demantar líti oft eins út vegna þess að þeir séu slípaðir eins .
Hins vegar séu þeir mjög misjafnir og séu flokkaðir eftir stærð , hreinleika , lit og öðru .
" Þú sérð varla mun á þessum tveimur demöntum en þeir eru mjög ólíkir og þar með verðið líka , " segir hann um leið og hann bendir á tvo ólíka demanta sem virðast vera eins .
Annar kostar um 650 þúsund krónur og hinn um þrjár milljónir .
" Það er auðvelt að láta mann kaupa hlut á röngu verði hafi maður ekki nauðsynlega þekkingu , " heldur hann áfram og viðurkennir að hann hafi svo sem verið plataður .
" Eftir að ég var kominn í klúbbinn tók ég eftir að verið var að bjóða hráa demanta til sölu og þá kom gamli Íslendingurinn upp í mér .
" Ég fer bara til Afríku og kaupi þetta sjálfur , " sagði ég við sjálfan mig .
Það eru mestu mistök sem ég hef gert .
Ég er alinn upp við heiðarleika og til þess að komast í klúbbinn þarf vottorðið að vera hreint en ég komst fljótt að ýmsu misjöfnu í Afríku .
Ég byrjaði á því að fara til Namibíu og þar stinga heimamenn í þessum bransa hreinlega úr þér augun .
Þeir eru rosalegir .
Ég sá nokkra steina sem stóðust allar kröfur og sölumaðurinn byrjaði að pakka þeim inn .
Ég fylgdist vandlega með en allt í einu brutust út slagsmál við hliðina á okkur og einn maður lenti á borðinu hjá okkur .
Ég leit af demöntunum augnablik og til þess var leikurinn gerður því þá skipti sölumaðurinn á pökkum og hélt áfram að pakka eins og ekkert hefði í skorist .
En auðvitað var þetta allt skipulagt og þessir menn eru alltaf fjórir eða fimm saman .
Ég hef nokkrum sinnum verið plataður en hef lært af reynslunni og treysti þessum sölumönnum ekki lengur .
Kvikmyndin Blood Diamond lýsir þessum skuggahliðum viðskiptanna vel .
Einu sinni hafði ég keypt steina og var með þá inni á hótelherbergi , hafði reyndar falið þá , þegar barið var að dyrum um klukkan 11 um kvöld .
Þetta var lögreglan sem hafði fengið vitneskju um söluna , sem hún sagði ólöglega , og heimtaði að fá steinana .
Ég afhenti þeim varninginn en þeir vildu meira og sögðust koma morguninn eftir með handtökuheimild .
Ég kannaði strax með flug og komst að því að vél færi frá Windhoek eftir klukkutíma .
Ég náði í bíl og keyrt var á um 200 kílómetra hraða , en fljótlega tókum við eftir því að okkur var veitt eftirför og skotið var á okkur .
Ég komst í vélina og slapp með skrekkinn , en á þessum tíma vissi ég ekki að ólöglegt er að versla með demanta í Namibíu og reyndar í Afríku nema hafa til þess sérstök leyfi .
" Afríka heillar Meðan við spjöllum saman hringir viðskiptamaður frá Lýðveldinu Kongó í Afríku .
" Þeir eru alltaf að reyna að selja mér gull , " segir Magnús eftir að hann hefur sagt viðkomandi að hann sé upptekinn og hringi seinna .
" Ég hef oft verið í höfuðborginni Kinshasa í Lýðveldinu Kongó .
Hún var byggð fyrir 300 til 500 þúsund manns en þar búa rúmlega níu milljónir og þar er um 70 til 80% atvinnuleysi .
Ferðamenn eru sjaldséðir og þegar ég kom þangað fyrst var ég eini hvíti maðurinn í vélinni .
Lögreglumenn með hríðskotabyssur tóku á móti mér og gerðu mér ljóst að það væru þeir sem réðu um leið og vegabréfið var tekið af mér .
Þarna eru drepnar þúsundir manna á ári , jafnvel tugþúsundir , en það þykja engar fréttir .
Ástæða þess að ég fer til Kóngó er að þar er ég að setja upp aðstöðu til þess að kaupa gull .
Það tekur tíma að fá öll leyfi en ég er að vinna í málinu .
Þetta er flókið kerfi og tímafrekur undirbúningur , en maður verður að gera allt á löglegan hátt því annars er voðinn vís .
" Peningar og viðskipti Meðan umræðan snýst um Afríku stendur ekki á sögunum hjá Magnúsi .
" Einu sinni hitti ég fjóra menn sem vildu selja mér gull í Kinshasa .
Þar eru tvö boðleg hótel og á öðru þeirra , sem ég bjó á , kostaði hálfur kjúklingur 100 dollara , meira en mánaðarlaun innfæddra .
Ég varð að bjóða fjórmenningunum í mat en fannst ótækt að eyða 400 dollurum í kjúkling handa þeim , um 50 þúsund krónum á núverandi gengi .
Því stakk ég upp á að fara eitthvað annað og nefndi pizzustað í nágrenninu .
Meðan við vorum að bíða eftir afgreiðslu tók ég eftir manni sem var að skera niður grænmeti .
Í sömu mund sá ég mús skjótast eftir gólfinu hjá honum og önnur fylgdi rétt á eftir .
Reyndar var allt morandi í músum þarna á þessum virta pizzustað .
Ég vakti athygli mannanna á þessu en mýsnar röskuðu ekki ró þeirra .
Allt í einu sá ég að maðurinn , sem var að skera sveppina í pizzurnar okkar , stökk skyndilega til hliðar og sprengdi eina músina .
Síðan tók hann hana upp og fleygði henni út í horn en hélt síðan áfram að skera sveppina .
Ég sleppti því að borða pizzu þetta kvöldið .
" Magnús og Margrét eiga hús á Flórída og eru nágrannar margra þekktra atvinnukylfinga .
Hann hefur kynnt þeim framleiðsluna og segir að þegar þeir eigi leið um Belgíu líti þeir gjarnan inn og kaupi skartgripi eftir sig .
" Þeir hafa verið góðir viðskiptamenn , " segir Magnús .
Brennivín á fastandi maga MAGNÚS Steinþórsson á margar skemmtilegar minningar frá Manor House Hotel .
" Einu sinni leigði íhaldsflokkurinn hótelið og John Mayor , þáverandi forsætisráðherra , mætti með fríðu föruneyti .
Þetta var á þeim tíma þegar Írarnir voru hvað harðastir við að sprengja í London og því var mjög öflug öryggisgæsla í kringum forsætisráðherrann .
Eftir einhvern fundinn komu ráðherrarnir inn á barinn og Mayor spurði mig hvað hann ætti að fá sér að drekka .
" Það er bara einn drykkur sem þið eigið að fá ykkur , strákar mínir , og það er Icelandic Black Death , " svaraði ég .
Ég var með nokkrar flöskur í frysti og hellti í glösin hjá þeim þessum þykka , ískalda vökva .
Ég fékk mér líka til að undirstrika orð mín og skálaði í botn .
Þeir voru ánægðir með drykkinn en sögðust ekki finna neinn mun og báðu um meira .
Svo fór að þeir fengu sér fjóra tvöfalda og þá vildi einn fara í bað .
Hann fór upp í herbergi sitt , skrúfaði frá vatninu í baðinu og ákvað að leggja sig á meðan baðið var að fyllast en sofnaði .
John Mayor var í herbergi á hæðinni fyrir neðan og þegar leið á nóttina fór að leka úr loftinu hjá honum .
Loftplötur losnuðu og duttu niður með miklum látum og öryggisverðirnir voru sannfærðir um að einhver hefði hent sprengjum inn í herbergi forsætisráðherrans .
Allt fylltist af lögreglumönnum , ég var rifinn á fætur og fljótlega komst ég að því hvað hafði gerst , en ríkisstjórnin bað ekki um meira íslenskt brennivín .
" Giftingarveislur voru tíðar á Manor House og man Magnús sérstaklega eftir einni .
" Ríkasti maðurinn í Torquay átti aðeins eina dóttur , " rifjar Magnús upp .
" Hún var hrifin af manni , sem faðir hennar kunni engan veginn við , en skoðun hans breytti því ekki að þau gengu í hjónaband .
Um 250 manns voru í veislunni og ekkert til sparað .
Þegar allir voru sestir niðri í sal átti þjónninn að kalla á brúðhjónin , sem áttu þá að ganga niður stigann og inn í salinn .
Brúðguminn vildi sýna tengdaföður sínum að hann væri meiri maður en hann héldi og ætlaði að flytja ræðu því til staðfestingar .
Hann var á tauginni og var búinn að marglesa ræðuna fyrir mig .
Ég reyndi að styðja hann og sagði að ræðan væri fín , hann þyrfti engu að breyta .
Hann bað mig um snafs og ég lét hann fá íslenskt brennivín .
Hann sagðist ekki finna nein áhrif og bað um annan .
Hann hafði ekkert borðað og ég sagði honum að það væri ekki gott fyrir hann að drekka meira og allra síst á fastandi maga .
Neitaði honum um drykk .
Þá sagðist hann ætla að kaupa annan og ég gæti ekki bannað honum það .
Ég varaði hann við en hann gaf sig ekki og svo fór að hann fékk sér nokkra snafsa , því gestirnir voru svo lengi að koma sér fyrir við borðin .
Loksins þegar þjónninn kom og sagði brúðhjónunum að nú gætu þau gengið niður í salinn var vinurinn orðinn frekar drukkinn .
Hann gekk að háborðinu , settist við hliðina á tengdaföður sínum og skömmu síðar missti hann höfuðið ofan í súpudiskinn .
Í kjölfarið var hann borinn í gegnum salinn og upp í brúðarsvítuna en fyrir vikið missti hann af veislunni .
Enn eitt dæmið um að nenn eiga að fara varlega og ekki drekka brennivín á fastandi maga .
" 