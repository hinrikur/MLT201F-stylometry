Eftir Helga Snæ Sigurðsson helgisnaer@mbl.is LEIKSTJÓRINN og framleiðandinn rúmenski , Bobby Paunescu , er á leiðinni til Íslands á Alþjóðlega kvikmyndahátíð í Reykjavík , RIFF .
Paunescu verður viðstaddur sýningu á kvikmynd sinni Francesca hinn 26. september nk. í Háskólabíói og situr fyrir svörum að henni lokinni .
Hann er bæði handritshöfundur og leikstjóri myndarinnar sem verður frumsýnd í dag á RIFF , kemur hingað glóðvolg af kvikmyndahátíðinni í Feneyjum .
Myndin segir af leikskólakennaranum Francescu sem dreymir um betra líf á Ítalíu með unnusta sínum Mita .
Ýmsir reyna að telja hana ofan af því að flytja en þegar ógæfa dynur yfir koma ýmsir sársaukafullir hlutir upp á yfirborðið og forgangsröðin breytist hjá henni .
Paunescu fæddist í Rúmeníu en ólst upp á Ítalíu fram til 10 ára aldurs .
Þá sneri hann aftur til Rúmeníu með foreldrum sínum .
Hann nam kvikmyndagerð í Lugano í Sviss og síðar við University of Southern California , USC .
Árið 2004 stofnaði hann kvikmyndafyrirtækið Mandragora með kollega sínum Cristi Puiu .
Hræðilegur glæpur Paunescu segir hugmyndina að handriti Francescu hafa kviknað í kjölfar umfjöllunar um hræðilegan glæp rúmensks manns á Ítalíu árið 2007 .
Maður þessi réðst á ítalska konu , rændi hana , nauðgaði og drap .
Mikið var fjallað um þennan glæp í ítölskum fjölmiðlum og létu ákveðnir , ítalskir stjórnmálamenn ljót orð falla í garð rúmenskra innflytjenda í kjölfarið , m.a. að þeir væru upp til hópa sígaunar og óþjóðalýður .
Einna verst voru ummæli Alessöndru Mussolini , barnabarns einræðisherrans , á þann veg að Rúmenum væri eðlislægt að nauðga og fremja glæpi .
Mussolini hefur nú krafist þess að samtal í Francescu verði klippt út , nánar tiltekið þau ummæli föður Francescu að Mussolini sé hóra sem vilji láta drepa alla Rúmena .
Mussolini hefur hótað lögsókn , verði framleiðendurnir ekki við tilmælum hennar og tókst að koma í veg fyrir einhverjar sýningar á myndinni á kvikmyndahátíðinni í Feneyjum og óvíst hvort myndin verður sýnd á Ítalíu almennt því borgarstjóri Verona hefur lögsótt Mandragora fyrir ummælin um Mussolini .
Verndardýrlingur innflytjenda Paunescu segir nafn Francescu vísa í ítalskan verndardýrling innflytjenda , Francescu Caprini , konu sem uppi var á 19. öld og fór í tugi ferða milli Ítalíu og Ameríku í því skyni að reisa kirkjur og leikskóla fyrir ítalska innflytjendur .
" Það sem mér fannst merkilegt , fyrir utan sögu þessarar konu , er að hún dó 22. september 1917 , sama dag og Rúmenum var veittur réttur til að flytja úr landi .
Áður var þeim það bannað , " segir Paunescu .
Kvikmyndin sé ekki um pólitík heldur ástandið í rúmensku samfélagi .
" Eitt af stærri vandamálunum sem rúmenskt samfélag glímir við er brottflutningur , " segir hann .
Flestir fari til Ítalíu .
" Í myndinni er fólk sem ann Ítalíu og telur hana fyrirheitna landið en einnig fólk , faðir Francescu í þessu tilfelli , sem er á móti því að fólk fari þangað .
Hann notar allt sem hann hefur séð og heyrt í sjónvarpi til að koma í veg fyrir að hún fari .
Það sem fer í taugarnar á mér við þessa pólitíkusa er að þeir eru að reyna að koma í veg fyrir sýningar á myndinni án þess að hafa séð hana .
Ítalir fögnuðu myndinni á hátíðinni í Feneyjum sem sýnir að myndin hallmælir ekki Ítölum , " segir Paunescu .
Sögð fegursta kona Rúmeníu Leikkonan Monica Birladeanu fer með hlutverk Fransescu en hún lék einnig í kvikmyndinni Dauði hr. Lazaraescu sem var sigurmynd keppnisflokksins Uppgötvun ársins á RIFF árið 2005 .
Birladeanu fæddist árið 1978 í Rúmeníu en hún hefur ekki eingöngu leikið í rúmönskum kvikmyndum heldur einnig í bandarískum sjónvarpsþáttum , m.a. Nip / Tuck og Lost .
Auk þess að vekja athygli fyrir leikhæfileika hefur hún vakið athygli fyrir útlitið ; karlaritið FHM kvað upp þann dóm árið 2003 að hún væri kynþokkafyllsta kona heims og kvennatímaritið Viva hefur einnig veitt fegurð hennar athygli og sagt hana fegurstu konu Rúmeníu .
Francesca verður sýnd þrisvar í Háskólabíói : í dag kl. 16 , 25. sept. kl. 18 og 26. sept. kl. 16 .
