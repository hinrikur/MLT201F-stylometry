Öldruðu ekkjunni Elsie Poncher tókst að selja grafhvelfingu eiginmanns sína á uppboðssíðunni EBay fyrir litlar 4,6 milljónir dollara , eða um 570 milljónir króna .
Eða svo hélt hún .
Í ljós kom að Japaninn sem bauð hæst átti alls ekki fyrir hvelfingunni .
Og næstu ellefu , sem lýst höfðu sig reiðubúna til að greiða litlu minna , eða 4,5 milljónir dollara , reyndust heldur ekki borgunarmenn .
Núna liggur EBay undir ámæli fyrir að hafa ekki kannað fjárhag áhugasamra betur .
Keypti af DiMaggio Grafhvelfingin , þar sem auðugi kaupsýslumaðurinn Richard Poncher hvílir , hefur það sér helst til ágætis að vera beint fyrir ofan grafhvelfingu sjálfrar Marilyn Monroe .
Poncher þessi ku hafa verið einlægur aðdáandi leikkonunnar .
Aðdáun hans tók raunar á sig heldur ósmekklega mynd þegar hann var lagður til hvílu , því þá var framfylgt þeirri ósk hans að hann yrði lagður á grúfu , svo hann yrði að eilífu ofan á Marilyn .
Hann mun hafa hótað ekkju sinni því , að hann myndi ganga aftur og ásækja hana til eilífðarnóns , yrði hún ekki við þeirri frómu ósk .
Poncher keypti grafhvelfinguna fyrir langa löngu af hafnaboltahetjunni Joe DiMaggio , fyrrum eiginmanni Marilyn .
Marilyn lést árið 1962 , fyrir 47 árum , en Poncher lifði 24 árum lengur .
81 árs gamall var hann loks lagður til hinstu hvílu hjá Marilyn .
Af fréttum að dæma virðist ekkjan þokkalega stöndug og hún býr í stórhýsi í ríkimannahverfinu Beverly Hills .
Á því húsi hvíla þó dálitlar skuldir , upp á tæpar 200 milljónir króna og þær vildi hún gjarnan losna við , svo börnin hennar gætu erft húsið skuldlaust .
Þess vegna datt henni það snjallræði í hug að selja grafhvelfinguna .
Poncher karlinn ætlaði hún að færa í aðra hvelfingu , við hlið þeirrar þar sem hann hvílir nú .
Sú var ætluð henni sjálfri , en hún kveðst vilja láta brenna sig og því hafi hún ekkert við hvelfinguna að gera .
Fátt er um auðar hvelfingar í grafhýsinu þar sem Marilyn hvílir .
Þó hefur komið fram í fréttum , að ein hvelfing er þar til sölu .
Seljandinn er kirkjugarðurinn sjálfur og hann vill fá rúmar 30 milljónir fyrir legstaðinn , sem er tveimur hvelfingum ofan við Marilyn og aðeins til vinstri .
Brást EBay ? Lögfræðingur Elsie Poncher er nú æfur út í EBay .
Hann segir að fulltrúar uppboðssíðunnar hafi fullvissað sig um að þeir könnuðu fjárhag þeirra , sem byðu í svo dýra hluti á síðunni .
Hins vegar hafi hann uppgötvað , eftir að í ljós kom að hver bjóðandi á fætur öðrum reyndist ekki borgunarmaður , að EBay hafi sannarlega ekki nýtt öll þau ráð , sem staðið hefðu til boða .
Ekkjan róleg Ekkjan er sjálf hin rólegasta .
Hún reiknaði að vísu með að geta selt hvelfinguna fyrir lágmarksupphæðina sem hún tiltók , eða hálfa milljón dollara , en segir að sér standi alveg á sama þótt þetta hafi ekki tekist .
Hún burðast því með húsnæðislánið sitt áfram , þótt sú byrði virðist ekkert síga sérstaklega í .
Það fylgir reyndar sögunni að hún sé enn reiðubúin að selja , fáist gott verð .
En þangað til hvílir Richard Poncher í návist Marilyn .
rsv@mbl.is 