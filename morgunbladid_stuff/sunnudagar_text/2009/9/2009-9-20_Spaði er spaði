ÉG HLUSTAÐI á bloggpistil Láru Hönnu í morgunútvarpinu í morgun ( 18/9 ) þar sem hún býsnast yfir tapi þjóðarinnar á eigin auðlindum og aðgerðarleysi íbúanna í þeim málum .
Mér datt í hug að hún skildi ekki alveg hver staðan væri og langar því að koma með annað sjónarhorn .
Svo virðist sem enginn þori að segja upphátt hvað það er sem við eigum við að etja og viðurkenna að spaði er spaði , en ekki tígull eða eitthvað annað .
Íslenska þjóðin er gjaldþrota .
Orkuveitan þarf að selja hlut sinn í HS orku , því annars getur hún ekki borgað skuldir sínar – sem hugsanlega var stofnað til þegar ráðist var í að byggja glerhöll í Ártúnsholtinu sem enginn veit hvaða tilgangi þjónar fyrir orkusölu öðrum en hugsanlega þeim að hækka orkuverð hjá almenningi .
Ríkið fær hvergi lánaða peninga til að kaupa hlutinn því enginn vill lána gjaldþrota aðila peninga til að bjarga eigin eignum og þess vegna lenda þær í höndunum á erlendum aðilum .
Við þurfum ekki annað en horfa í kringum okkur á fyrirtæki sem hafa farið í þrot frá því bankahrunið varð .
Enginn hefur viljað lána eigendunum peninga svo þeir gætu bjargað verðmætum sínum .
Verðmætin hafa verið seld á undirverði eða yfirtekin af ríkinu sem hefur oftar en ekki sett eignir fyrirtækisins á brunaútsölu í samkeppni við fyrirtæki sem enn eru að reyna af lifa af á kolbrengluðum markaði og allir hafa tapað .
Brunaútsölur og ný fyrirtæki stofnuð um eignir gjaldþrota fyrirtækja hafa undanfarið verið stundaðar mest af ríkinu , en í flestum tilvikum ráðast fjölmiðlar á einstaklinga sem beita sömu aðferðum til að bjarga því sem bjargað verður af þeirra eigin eignum .
Sem þjóð getum við hins vegar ekki breytt um kennitölu eða stofnað nýtt Ísland með allt sem við eigum eða teljum okkur eiga , hvort sem það eru orkuauðlindir á landi eða veiðiheimildir í sjó , því fiskinn getur enginn átt fyrr en hann hefur verið veiddur .
Því eru þessar auðlindir annaðhvort að falla í hendur þeim sem eiga peninga , geta fengið lánaða peninga til að kaupa viðkomandi auðlindir eða þeim sem eiga á fyrirtækin eða ríkið kröfur og geta í valdi þeirra lagt hald á eignir sem liggja að baki sem veð í gegnum bankakerfið sem nú er að falla í hendur erlendum aðilum að meiru eða minna leyti .
Fyrrum nýlenduherrar okkar , Norðmenn og Danir , hlakka yfir óförum okkar og leggja ekkert sérstaklega mikið á sig til að teygja fram frændþjóðaarminn og veita okkur stuðning .
Kannski vænta þeir þess að við leitum enn og aftur á náðir þeirra líkt og við gerðum á Sturlungaöld þegar við gátum ekki komið á friði í landinu .
Slíkar tillögur hafa komið upp í samfélaginu .
Nú byggist ófriðurinn á ófremdarástandi í efnahagsmálum þjóðarinnar og enginn vill viðurkenna að þessi menntaða og vel gefna þjóð hafi ekki kunnað fótum sínum forráð í fjármálum og því misst niður um sig buxurnar í þeim efnum .
Margir tóku þátt í Hrunadansinum , jafnvel þeir sem töldu sig sjá fyrir hvert hann leiddi .
Þó erum við nú sem þjóð að greiða veislukostnað svona hundrað aðila sem fóru offörum í að leika nýríka Nonna .
Ráðist er í að bjarga þremur bönkum þegar þjóðin þarfnast í mesta lagi eins ríkisrekins banka og á meðan " brennur Róm " .
Fyrirtæki og einstaklingar hafa frá því í október á síðasta ári verið frosnir í frjálsu falli .
Þeir vita að þeir eru að hrapa en hafa enga hugmynd um hversu langt hrapið er , hvort þeir lenda standandi eða liggjandi , hvort þeir slasast örlítið , bíða varanlegt tjón af eða missa jafnvel lífið .
Nú þegar á að opna frystikistuna og taka lánin sem hafa verið fryst frá bankahruni upp er hætta á að einstaklingar og fyrirtækirtæki fari unnvörpum í þrot því enginn getur greitt lán sem hafa stækkað um 200% eða meira , líkt og þeim hafi verið gefnir ofvaxtarhormónar sem líka hafa ráðist á vextina .
Ríkisstjórnin heldur samt blekkingaleiknum áfram og tekur að sér að leika fógetann í Hróa hetti .
Hún ætlar að innheimta meiri skatta og leggja meiri álögur á lýðinn sem segist ekki eiga neitt eftir ef hann greiði alla þessa skatta og álögur .
Fógetinn hlustar ekki á slíkt og segir að það sé hans starf að innheimta skatta .
Fátæktin er vandamál lýðsins .
Á meðan er haldið hér uppi ríkisreknu launa- og starfsmannakerfi sem hefur á engan hátt minnkað á undanförnu ári né tekið á sig launalækkanir eins og hinn almenni launamarkaður hefur þurft að gera .
Þrátt fyrir þá staðreynd að við séum gjaldþrota land er enn haldið áfram að reka ríkiskerfið eins og píramída á hvolfi , breiðastan efst og mjóstan neðst þar sem skatttekjur lýðsins eiga að streyma inn til að halda píramídanum á floti .
Er ekki tími til kominn að semja við ríkisstarfsmenn á sömu nótum og aðra launamenn .
Haldi fram sem horfir vaknar þessi eða næsta ríkisstjórn væntanlega upp við það einn góðan veðurdag að enginn er lengur eftir til að halda uppi ríkisrekstrinum og velferðarþjóðfélaginu , því gjaldþrota eða yfirskuldsett fyrirtæki og einstaklingar skila engu til þjóðarbúsins .
Þeir kosta það hins vegar mjög mikið ef þeir ná ekki að flýja land í leit að betra lífi annars staðar .
Höfundur er hótelrekandi .
