Eftir Ásgeir Ingvarsson asgeiri@mbl.is " STARFSMAÐUR sem upplifir vinnugleði er verðmætari starfsmaður .
Glaðir starfsmenn eru ekki aðeins hraustari heldur og síður líklegir til að vera frá vinnu en þeir sem eru vansælir í starfi , heldur hafa þeir betri þjónustulund , eru líklegri til að leita frumlegra nálgana í verkefnum sínum og gefa frá sér jákvæða strauma sem svo hafa áhrif á vinnugleði annarra .
" Þannig kynnir Steinunn I. Stefánsdóttir inntak námskeiðsins Vinnugleði – mín vinna , mitt viðhorf sem hún kennir hjá Endurmenntun Háskóla Íslands 15. september næstkomandi .
Mótum sjálf eigin líðan Íslendingar koma iðulega betur út en nágrannaþjóðirnar í könnunum sem mæla starfsánægju og lífshamingju en í ljósi erfiðra aðstæðna í þjóðfélaginu , neikvæðrar umræðu og mótbára segir Steinunn vert að gefa vinnugleðinni sérstakan gaum .
" Námskeiðið skoðar ekki aðeins mikilvægi þess að starfsmaður upplifi ánægju í starfi , heldur skoðar aðferðir sem við getum hvert og eitt notað til að hafa áhrif á eigin vinnugleði , " útskýrir Steinunn : " Vissulega hefur sjálft vinnuumhverfið og stjórnunaraðferðir yfirmanna , aðbúnaður og félagslegt umhverfi mikil áhrif á hvernig við upplifum vinnuna , en viðhorf okkar sjálfra og áherslur hafa ekki síður mikið að segja um hvernig okkur líður .
" Þrenns konar viðhorf til vinnu Að sögn Steinunnar má til einföldunar skipta viðhorfum fólks til vinnu í þrjá flokka , sem jafnvel má ganga svo langt að kalla þroskastig .
" Fyrst er það viðhorf að líta á vinnuna sem leið til að vinna fyrir salti í grautinn .
Að vinnan sé nauðsynleg og við sinnum henni einkum til að geta fullnægt stórum og smáum þörfum , " segir hún .
" Næst má telja viðhorf sem einblínir á sjálfsmynd okkar og starfið sem við gegnum : að leitast við að hafa ákveðinn titil eða stöðu sem síðan er uppspretta stolts og árangurstilfinningar – eða skorts þar á .
" Þriðja tegund viðhorfs til vinnunnar er svo sú að hugsa um vinnuna sem hugsjón eða köllun : " Það gildir þá einu hvort staðan heitir prestur , læknir , sölumaður eða ræstitæknir því í öllum störfum felst hlutverk sem hefur gildi og gagn fyrir viðskiptavini , skjólstæðinga og jafnvel allt samfélagið .
Þessi hugsunarháttur felst í að tileinka sér að gera sér grein fyrir mikilvægi þeirra verkefna sem fengist er við og gera sér grein fyrir þeirri ánægju og stolti sem öðlast má í hverju starfi : að minna okkur á að við erum að gera gagn og höfum áhrif , " segir Steinunn og minnir á að stjórnendur geti haft mikið um þessa upplifun að segja , en ekki síður við sjálf .
Stolt og gildi í öllum störfum Steinunn nefnir sem dæmi manneskju sem annast þrif : " Það er mikill munur á þeim hugsunarhætti að hugsa um starfið sem " skúringar " annars vegar og " að halda vinnustaðnum vistlegum og aðlaðandi " eða " halda hreinu umhverfi og koma í veg fyrir sýkingar á sjúkrahúsi " hins vegar .
Það eykur stolt og vellíðan að gera sér grein fyrir að um mikilvægt og gagnlegt hlutverk er að ræða og að aðstæður væru allt aðrar og verri ef ekki væri einhver sem sinnti þessu starfi .
" Neikvæðni er bráðsmitandi Eins og fyrr var getið skiptir vinnugleði starfsmanna ekki síst máli fyrir þær sakir að hún smitar út frá sér , en það gerir neikvæðnin sömuleiðis : " Jákvæðni er smitandi en neikvæðni er bráðsmitandi , " segir Steinunn .
" Það eru takmörk fyrir því hvað við getum fengist við mikla neikvæðni á einum vinnudegi .
Nýlegar rannsóknir gefa til kynna að fyrir hverja neikvæða upplifun þurfum við 3-5 jákvæðar upplifanir til að vega upp á móti þeirri neikvæðu .
Jafnvel smáir hlutir eins og að mæta fýlusvip á ganginum eða neikvæð líkamstjáning vinnufélaga getur dregið fólk niður .
Þannig að segja má að á móti einum fýlusvip þurfi mörg bros , eða á móti hverri neikvæðri athugasemd þurfi nokkrar uppbyggilegar .
" Jákvæðar stundir virkjaðar Með þetta í huga minnir Steinunn á mikilvægi jákvæðu augnablikanna , að við bæði tileinkum okkur uppbyggjandi framkomu og látum ekki jákvæða hluti fram hjá okkur fara : " Það snýst ekki bara um Pollýönnuleik , heldur raunsæi , jákvæðni og bjartsýni , og ákvörðun um að hafa ánægju af starfinu og gera starfið og vinnuaðstæður skemmtilegar frá degi til dags .
Við þurfum að taka eftir því jákvæða frekar en velta okkur upp úr því neikvæða .
Við þurfum að gera okkur grein fyrir því að á hverjum degi upplifum við mörg jákvæð augnablik til að vera þakklát fyrir , hvort sem það var hrós frá kollega , jákvæður endir á erfiðu samtali við viðskiptavin , eða hreinlega að hópurinn var samheldinn og samstilltur þennan dag , " segir hún .
" Um leið þurfum við að hafa í huga hvaða áhrif við höfum á fólkið í kringum okkur , og hvað verðskuldað hrós , vingjarnleg líkamstjáning eða jákvæð athygli getur gert fyrir samstarfsfólk okkar og um leið okkur sjálf .
" Í hnotskurn » Íslendingar koma iðulega betur út en aðrar þjóðir í rannsóknum sem mæla starfsánægju en þó má gera betur .
» Jafnt ytri þættir sem innri hafa áhrif á líðan okkar í vinnunni .
» Hægt er að tileinka sér betra viðhorf til vinnunnar og finna bæði stolt og tilgang í öllum störfum .
» Höfum líka áhrif á starfsánægju hvert annars með jákvæðri eða neikvæðri framkomu .
» Aukin starfsánægja eykur lífsgæði og gerir starfsmanninn mun verðmætari .
Nánari upplýsingar og skráning á www.endurmenntun.is 