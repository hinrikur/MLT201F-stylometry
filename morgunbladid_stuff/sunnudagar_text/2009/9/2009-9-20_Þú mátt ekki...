Það ættu að vera sjálfsögð mannréttindi að fá að eyða ævi sinni á þann hátt sem maður sjálfur kýs , svo lengi sem maður skaðar ekki aðra .
En jafnvel í mestu lýðræðisríkjum er þetta hægara sagt en gert .
Til er nokkuð sem heitir Ríkið og það vill ráða yfir þegnunum , siða þá til og segja þeim hvað þeim er fyrir bestu .
Það þarf að hafa vit fyrir þegnunum því þeir eru þeirrar gerðar að þeir eru sífellt að fara sér að voða .
Reykingamenn eru einn hópurinn sem þarf að hafa stöðugar gætur á .
Þessi hópur lætur sér aldrei nægilega segjast .
Hann heldur bara áfram að reykja eins og ekkert sé .
Sem er náttúrlega ekki gott .
Auðvitað veit þessi hópur að reykingar eru skaðlegar og reyndar eru alltaf einhverjir innan hans sem láta af ósiðnum en of margir halda áfram .
Þetta val er vitanlega litið hornauga af forsjárhyggjupostulum sem una sér dag hvern við að skima ofan í hvers manns kopp í leit að ósóma .
Þeir komast sannarlega í feitt þegar reykingamenn eiga í hlut .
Læknafélag Íslands hélt þing á dögunum og lagði fram tillögu um takmörkun á sölu tóbaks .
Í sjónvarpsfréttum birtist síðan einn forsvarsmanna þessa félags og sagði að stjórnmálaflokkar ættu að móta sér framsækna stefnu í þessum málum og gera upp við sig hvort þeir vildu að tóbak yrði til sölu í landinu .
Þetta er ekki gæfuleg hugmynd .
Það er ekki hlutverk þingmanna að ákveða hvernig fólk hagar lífi sínu , hvort það reykir sjö sígarettur á dag eða hámar í sig tíu kókosbollur .
Einstaklingarnir verða sjálfir að ráða þessu .
Reyndar eru flestir fremur tregir til að benda náunganum á að hann eigi við offituvandamál að stríða .
Það þykir ekki nærgætið .
Það þykir hins vegar sjálfsagt mál að nöldra í vinnufélaga sem stendur upp og fer út í reykingapásu .
Honum er iðulega bent á að hann sé að stytta líf sitt .
Hann fær því aðhald meðan fitubollan gengur laus .
Einstaklingur sem tekur meðvitaða ákvörðun um að hann ætli að lifa sjálfstæðu lífi og ekki láta stjórnast af boðum og bönnum hins opinbera , á erfiða baráttu fyrir höndum .
Forsjárhyggjupostularnir eru á hverju horni .
Þeir telja sig verða að fá að ráða af því þeir viti allt best .
Þeir eru með galopin augu og sjá villuráfandi sálir alls staðar .
Þeir vilja setja á sykurskatt svo sem fæstir verði feitir .
Þeir vilja banna ilmvatnsnotkun í opnum rýmum á vinnustöðum því lyktin er mögulega ekki við allra smekk .
Þeir fyllast skelfingu við tilhugsunina um að áfengi verði selt í kjörbúðum því þá verður þjóðin blindfull dag hvern .
Og þeir mega ekki sjá mann reykja jafnvel þótt honum líði vel við þá iðju .
Forsjárhyggjupostularnir gæta þess vandlega að svíkjast aldrei um á vaktinni því þeir vita mætavel að það er brýn nauðsyn að hafa vit fyrir öðrum .
kolbrun@mbl.is Kolbrún Bergþórsdóttir 