Víkverji er einlægur aðdáandi gamalla Hollywoodmynda .
Fátt finnst Víkverja notalegra en að sitja heima á síðkvöldum og horfa á þær .
Stundum hvarflar að Víkverja hvort fólk sé hætt að þekkja þessar gömlu stjörnur .
Jú , vitanlega þekkja allir Katherine Hepburn , Spencer Tracy , Humphrey Bogart og Bette Davis .
En hverjir þekkja til dæmis Carole Lombard og Jean Arthur svo Víkverji nefni tvær stórkostlegar leikkonur sem hann hefur mikið dálæti á .
Þær voru hreint unaðslegar gamanleikkonur , gátu þar allt .
Auk þess höfðu þær einstaklega geðugan persónuleika .
Á fjórða og fimmta áratugnum , uppáhalds kvikmyndatímabili Víkverja , voru gerðar í Hollywood kvikmyndir sem fjölluðu um sterkar konur .
Flinkar leikkonur fóru þar með aðalhlutverk og breiddu úr sér .
Í dag er hending ef gerð er Hollywoodkvikmynd þar sem konur fá að njóta sín .
Þær virðast hreinlega bara vera upp á punt .
Þegar Víkverji vill sjá flottar leikkonur njóta sín horfir hann á gamlar kvikmyndir .
Í gamla daga , það er að segja þegar Víkverji var miklu yngri en hann er í dag , voru þættirnir Sagnaþulurinn sýndir í sjónvarpi .
Þar var John Hurt í hlutverki sagnamanns sem sagði hundi sínum gömul ævintýri .
Þetta voru einstaklega fallegir þættir um hættur og ævintýri sem prinsar og prinsessur , alþýðustúlkur og alþýðupiltar lentu í .
Allt fór þó ætíð vel að lokum .
Það var mikil gleði í lífi Víkverja þegar hann eignaðist þessa gömlu þætti á DVD-mynddiski .
Það er einn af kostum tækninnar að það sem maður sá í gamla daga getur maður nú eignast án mikillar fyrirhafnar .
Það væri nú samt ekki illa til fundið hjá sjónvarpsstöðvum að endursýna efni eins og þetta fyrir yngri kynslóð áhorfenda .
Þetta er einstaklega þakklátt efni enda eru gæðin mikil .
