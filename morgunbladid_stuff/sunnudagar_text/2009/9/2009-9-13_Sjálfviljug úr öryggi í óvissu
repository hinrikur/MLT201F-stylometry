Hjónin Leifur Geir Hafsteinsson , dósent við Háskólann í Reykjavík , og Jónína Björg Bjarnadóttir , fyrrverandi sérfræðingur í fjármálaráðuneytinu , fólk með umtalsverðar fjárhagslegar skuldbindingar á bakinu , sneru við blaðinu , hættu í vinnunni og lögðu allt undir í rekstur lítils fjölskyldufyrirtækis með ótryggan rekstrargrundvöll .
Eftir Steinþór Guðbjartsson steinthor@mbl.is Sumarið 1995 gæddu Eyjamenn íslenska knattspyrnu nýju lífi með því að skemmta sjálfum sér og öðrum með látbragðsleik og dansi eftir hvert mark .
" Fögnin " smituðu út frá sér og eru víða hluti af leiknum , en sóknarmaðurinn Leifur Geir Hafsteinsson var einn af upphafsmönnum gleðilátanna hjá ÍBV .
Hann nýtti sér óspart knattspyrnuferilinn til að krydda tilveru sína og annarra og er enn við sama heygarðshornið , en að þessu sinni með eiginkonunni Jónínu Björgu Bjarnadóttur í gegnum ársgamalt fyrirtæki þeirra CrossFit Sport .
Rétt áður en yfirstandandi efnahagskreppa skall á ákváðu þau að freista þess að búa til það líf , sem þau hafði lengi dreymt um .
Líf þar sem fjölskyldan er í öndvegi og störf þeirra ganga út á að efla heilsu og lífsgæði hins almenna Íslendings með crossfit-líkamsræktarkerfinu .
Í hringiðunni Leifur Geir er með BS-próf í eðlisfræði og doktorspróf í vinnusálfræði .
Jónína Björg er viðskiptafræðingur með meistarapróf í markaðsrannsóknum .
Þau sneru heim frá framhaldsnámi í Bandaríkjunum 2004 , fjárfestu í hálfköruðu húsnæði og helltu sér út í hinn íslenska veruleika .
Á næstu fjórum árum fullbyggðu þau húsið til þess eins að selja það og kaupa annað stærra sem einnig var hálfkarað .
Þau giftu sig og eignuðust dótturina Hildi Svövu , gerðu sitt besta til að koma eldri dætrunum tveimur til manns og voru bæði í krefjandi störfum , hann dósent við viðskiptadeild Háskólans í Reykjavík og hún sérfræðingur í fjármálaráðuneytinu .
" Þegar við snerum heim úr námi vorum við ákveðin í að láta þennan ofurhraða , sem einkennir íslenska lífsbaráttu , ekki ná tökum á okkur og okkur fannst við í einlægni reyna að spyrna við fótum , " segir Leifur Geir .
" Það er þó svo að maður kemst ekki hjá því að verða fyrir verulegum áhrifum af því umhverfi sem maður hrærist í og þegar ég horfi til baka sé ég að við bjuggum okkur til líf þar sem allt of lítið pláss var fyrir það sem máli skiptir , hamingju og velferð fjölskyldunnar .
" Að sögn Leifs Geirs hefur lengi blundað í honum draumur um að eiga lítið fyrirtæki .
Helst fyrirtæki sem á einhvern hátt gengi út á að aðstoða venjulegt fólk við að bæta líf sitt á heilbrigðan og uppbyggilegan hátt .
" Ég hef lengi verið viðloðandi íþróttir og þjálfun og á árunum 2006 til 2008 safnaði ég í kringum mig litlum hópi úrvals fólks í Sporthúsinu sem tók þátt í þrekkeppnum saman .
Annir urðu til þess að lítið svigrúm gafst til annars en að láta sig dreyma , þar til í ársbyrjun 2008 að örlögin fóru að taka í taumana .
Þá var ég heima í feðraorlofi með Hildi Svövu að undirbúa hópinn minn fyrir keppni í Þrekmeistaranum .
Mitt í undirbúningnum , nákvæmlega á þeim tímapunkti sem mig vantaði að brjóta upp æfingamynstrið og vinna í að auka þrek hópsins , kynntist ég crossfit .
Það er skemmst frá því að segja að ég féll kylliflatur enda þessi líkamsrækt algjörlega í samræmi við áherslur mínar og lífsskoðanir .
Líkamsrækt , sem gengur út á það að auka getu fólks til lífstíðar en ekki að reyna að móta það samkvæmt útlitsstöðlum tískurita með skammtímaátaki .
Líkamsrækt , sem þjálfar líkamann sem heild en ekki að því er virðist summu ótengdra vöðvahópa .
Líkamsrækt , sem miðar að því að auka lífsgæði og heilbrigði fólks og gera það hæfara til þess að takast á við líkamlegar áskoranir daglegs lífs .
Ég hellti mér í lestur og lærði allt sem ég gat um crossfit á næstu mánuðum og ákvað í samráði við Jónínu að sækja mér þjálfararéttindi í crossfit fyrir haustið 2008 .
Í kjölfarið stofnuðum við fyrirtækið , handsmöluðum í tvo crossfit-hópa og lögðum af stað .
" Þrátt fyrir efnahagshrunið um mánuði síðar og litla sem enga markaðssetningu fjölgaði í æfingahópi Leifs Geirs jafnt og þétt .
En þótt veturinn væri að mörgu leyti gefandi og skemmtilegur reyndist hann hjónunum líka erfiður .
" Þetta var botnlaus vinna hjá okkur báðum , " rifjar Leifur Geir upp .
" Ég var hjá HR og í hlutastarfi sem ráðgjafi í mannauðsmálum hjá Hagvangi , fyrir utan þjálfunina .
Haustið 2008 hófst vinnudagurinn hvern einasta virka dag klukkan hálfsex á morgnana og lauk milli klukkan tíu og miðnættis á kvöldin eftir að búið var að undirbúa æfingar næsta dags , sinna innheimtu og svara tölvupóstum og öðru slíku .
Það gefur því auga leið að ég var til lítils gagns á heimilinu og heimilishaldið lenti því að miklu leyti á Jónínu , sem var afskaplega bagalegt því hún var sjálf undir miklu álagi í ráðuneytinu .
Enda tók þetta sinn toll .
Á endanum fór það svo að hún nánast örmagnaðist og þurfti á langri hvíld að halda þegar vetrinum loksins lauk .
" Á krossgötum Leifur Geir segir að þeim hafi verið ljóst að svona gæti þetta ekki gengið til lengdar , eitthvað yrði undan að láta .
Þau hafi því staðið frammi fyrir erfiðri ákvörðun .
Á aðra hönd hafi blasað við fjárhagslegt öryggi í kreppunni og fullvissa um að þau gætu staðið við fjárhagslegar skuldbindingar sínar .
Hinum megin hafi draumurinn um heilbrigðara og innihaldsríkara líf beðið .
" Ákvörðunin var alls ekki einföld , en það voru nokkru atriði sem réðu úrslitum .
Í fyrsta lagi er mér mjög minnisstætt eitt af mörgum samtölum okkar Jónínu í vetur , þar sem hún sagði einfaldlega við mig að ef allt færi á versta veg myndum við bara flytja úr húsinu okkar í litla íbúð og halda áfram að vera hamingjusöm .
Þetta snart mig mjög og fór langt með að sannfæra mig um að við værum að gera það eina rétta með því að halda okkar striki .
Þegar það svo bættist við að eigendur Sporthússins , bræðurnir Þröstur Jón og Ingi Páll Sigurðssynir , sem umbylt hafa allri aðstöðu í Sporthúsinu með dugnaði sínum og metnaði og hafa stutt dyggilega við bakið á okkur , buðu okkur að innrétta nýja crossfit-aðstöðu á heimsmælikvarða , varð ekki aftur snúið .
" Á þessari stundu hófst mikil endurskipulagning í lífi hjónanna .
Niðurstaðan varð sú að Jónína sagði upp í ráðuneytinu og Leifur Geir sótti um launalaust leyfi í HR en hélt áfram hlutastarfi sínu hjá Hagvangi .
Þau notuðu allt tiltækt sparifé til að fjárfesta í nauðsynlegum tækjum til crossfit-iðkunar , fluttu aðstöðuna í nýtt og glæsilegt húsnæði í Sporthúsinu og héldu á vit óvissunnar .
Lífið ævintýri Hjónin fagna ákvörðuninni rétt eins og Leifur Geir fagnaði með Eyjamönnum fyrir um hálfum öðrum áratug en í þessu sambandi má nefna að lag og texti stuðningsmannalags Eyjamanna , " Komdu fagnandi " , er hugarsmíð hans .
" Líf okkar þessa dagana er ævintýri líkast , " segir Leifur Geir .
" Þó að við séum ekki enn komin að sögulokum , þar sem prinsinn og prinsessan erfa konungsdæmið og lifa hamingjusöm til æviloka , er hver dagur þrunginn gleði og spennu .
Það er stórkostlegt að lífið snúist um það að láta draum okkar beggja rætast .
Á hverjum degi sjáum við þetta frábæra fólk , sem æfir hjá okkur , vaxa og dafna , ganga út úr tímum hnarreist og ná árangri sem það hafði jafnvel ekki látið sig dreyma um nokkrum vikum áður .
Annað atriði sem gleður okkur mjög er að æfingahópurinn þéttist og mótast sífellt betur .
Það verður stöðugt algengara að þeir sem æfa hjá okkur fái maka sína með sér og eins eru nokkur dæmi um að unglingar á miðju mótþróastigi finni glænýja tengingu við að öðru leyti " glataða " foreldra sína í gegnum það sameiginlega áhugamál sem crossfit er .
Slíkt er foreldrum náttúrlega ómetanlegt og styður fullkomlega þá sýn okkar að CrossFit Sport eigi að vera heilbrigt og uppbyggilegt samfélag fyrir alla fjölskylduna , þar sem fólk á öllum aldri finnur sér sameiginlegan farveg í krefjandi og skemmtilegri líkamsrækt .
" Crossfit er krefjandi Leifur Geir Hafsteinsson segir að markmiðið með crossfit sé að koma fólki í þannig form að það geti tekist á við hvað sem er .
Æfingum úr lyftingum , líkamsæfingum og þolæfingum er blandað saman á gjörólíkan hátt í hverjum tíma og þátttakandinn veit aldrei hvers konar æfingablanda bíður hans á næstu æfingu .
Leifur Geir segir að þetta fyrirkomulag komi í veg fyrir stöðnun , skapi eftirvæntingu hjá þátttakendum og valdi því að líkaminn bregðist hraðar og sterkar við en ef þjálfunin væri bundin í fastmótaða rútínu .
Þátttakendur hjá Crossfit Sport byrja á fjögurra vikna grunnnámskeiðum , 12 tímum alls , þar sem æfingar og rétt líkamsbeiting eru kennd .
Fólki er komið af stað með stigvaxandi álagi og mikil áhersla lögð á að laga álagið að getu og færni hvers og eins .
Leifur Geir bendir á að þetta reynist færum crossfit-þjálfurum auðvelt og geri fólki af báðum kynjum , í öllum aldurshópum og af ýmsum getustigum kleift að taka þátt í sama tímanum .
Leifur Geir leggur áherslu á að um sé að ræða raunverulega þjálfun til lengri tíma þar sem hver og einn fái einstaklingsmiðaða þjálfun .
" Markmiðið er að hver einasti þátttakandi geri líkamsrækt að órjúfanlegum hluta daglegs lífs , efli þannig heilbrigði sitt og geti notið lífsins til hins ýtrasta , " segir hann .
Reksturinn tengir fjölskylduna enn betur saman ÞAÐ þarf mikinn kjark til þess að segja upp öruggu starfi og halda út í óvissuna en ákvörðunin vafðist ekki fyrir hjónunum Jónínu Björgu Bjarnadóttur og Leifi Geir Hafsteinssyni .
" Eftir þennan mikla átakavetur í ýmsum skilningi vorum við bæði tilbúin að stokka lífið upp og byrja upp á nýtt , endurmeta hvað við vildum gera með lífið , " segir Jónína .
" Þegar öllu var á botninn hvolft snerist þetta einfaldlega um að fylgja hjartanu .
" Saman flestum stundum Það hjálpaði mjög til við ákvörðunina að rekstur líkamsræktarfyrirtækis tengdi fjölskylduna enn betur saman , að sögn Jónínu .
" Stelpurnar eru allar í þessu með okkur .
Stóru stelpurnar , Kristín Inga og Guðrún Linda ásamt Guðmundi Kára , kærasta Guðrúnar , eru öll mjög dugleg , bæði að æfa og hjálpa til , og litla skottið , Hildur Svava , leikur sér fyrst í barnagæslunni en kemur svo inn í salinn og tekur snúning í hringjunum .
Þessi nálægð og samvera gefur okkur öllum mjög mikið .
" Jónína segir að í raun hafi þau lagt lífið undir .
" Við helgum okkur þessu verkefni næstu árin og njótum þess meðan það varir .
Áður bjuggum við við það að vera á eilífum þeytingi og sjá unglingana lítið en nú erum við saman flestum stundum .
Við lifum þetta þannig saman sem fjölskylda og viljum að aðrir njóti þess sama .
Við leggjum því áherslu á að bjóða upp á sameiginlega fjölskyldutíma , að hjón geti stundað crossfit saman , mæðgur , feðgar , systkini , foreldrar og börn .
Æfingatímarnir eru hrein viðbót við þann knappa tíma sem flestar fjölskyldur hafa saman .
" Íþróttagrunnur Jónínu er lítill sem enginn .
" Ég hef aldrei verið í keppnisíþróttum en sem krakki var ég mikið á skíðum og á hestbaki .
Af og til hef ég verið " styrktarmeðlimur " í líkamsræktarstöð , borgað gjaldið en ekki fundið mig í neinu fyrr en ég fór að stunda crossfit í vetur sem leið .
Ástæðan er ekki síst sú að ég fann fljótlega mikinn mun á mér og ég finn fyrir sérstakri ánægju eftir hverja æfingu , einstakt " kick " sem ég hef aldrei fundið fyrir áður .
Nýr heimur hefur opnast fyrir mér og það auðveldaði mér að taka ákvörðun um að fara út á þessa braut .
" Hjónin stofnuðu fyrirtækið um miðjan september í fyrra , nokkrum dögum fyrir bankahrunið .
" Ég er svo fegin að við vorum farin af stað áður en hrunið varð , því ég efast um að við hefðum haft kjark til þess að byrja núna , ekki síst vegna þess að nær öll umræða snýst um að tala kjark úr fólki .
Samt held ég að ástandið hafi fengið almenning til þess að staldra við , líta inn á við og hlúa að fjölskyldunni og heilsunni .
" Hamingjan fyrir öllu Jónína segir að þau óttist ekki þá áhættu sem þau hafa tekið til að freista þess að láta drauminn rætast .
" Ég segi oft við sjálfa mig að þetta fari ekki verr en illa .
Það er ekki langt síðan við bjuggum í 50 fermetra húsnæði , sem kæmist fyrir í bílskúrnum okkar núna .
Við vorum hamingjusöm þá og það mun ekki breyta neinu þó að við þurfum að fara aftur í minna húsnæði .
Steypan skiptir ekki svo miklu máli þegar upp er staðið .
Það gefur okkur bara svo mikið að hafa börnin okkar með okkur í þessu .
Við vonum bara að þetta gangi nógu vel til þess að Hildur Svava fái að alast upp í þessu umhverfi vegna þess að ég get ekki ímyndað mér betri vettvang fyrir barn að alast upp í .
" 