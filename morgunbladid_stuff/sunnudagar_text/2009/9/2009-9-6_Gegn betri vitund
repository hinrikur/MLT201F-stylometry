RAGNAR Þór Ingólfsson heldur áfram að dylgja um málefni Lífeyrissjóðs verslunarmanna í grein sem Morgunblaðið birtir 4. september .
Hann hefur m.a. kvartað undan skorti á upplýsingum og farið fram á að sjóðurinn veiti upplýsingar umfram það sem sjóðsstjórninni er heimilt samkvæmt lögum .
Til að koma til móts við óskir Ragnars og annarra stjórnarmanna VR , eftir því sem lög leyfa , var haldinn upplýsingafundur með stjórn VR og stjórn LV þriðjudaginn 1. september .
Fundurinn var að mati flestra upplýsandi og gagnlegur .
Á þeim fundi var því m.a. haldið fram að LV hafi beitt sér fyrir því að gengið yrði að kröfum Bakkavararbræðra um áframhaldandi yfirráð yfir Exista .
Þessi fullyrðing er röng og þveröfug við raunveruleikann .
Ragnari og öðrum fundarmönnum var skýrt frá því ítrekað og með mjög afgerandi hætti .
Lífeyrissjóður verzlunarmanna hefur ekki beitt sér fyrir því að kröfum þeirra um áframhaldandi forráð félagsins væri mætt .
Sjóðurinn er með um einn hundraðshluta af heildarkröfum á hendur félaginu og er því lítill áhrifaaðili um framhaldið .
Það vald liggur að mestu hjá erlendum bönkum og hjá þrotabúum gömlu íslensku bankanna .
Engu að síður heldur Ragnar hinu gagnstæða fram í blaðagrein sem birtist þremur dögum eftir áðurnefndan fund Lífeyrissjóðs verzlunarmanna með stjórn VR , þar sem hann segir að sjóðurinn vilji : " ...
með öllum ráðum ganga til nauðasamninga við Bakkavararbræður um stjórn Existu ...
" Greinarhöfundur veit betur eftir fyrrgreindan fund en hann viðurkennir ekki staðreyndir ef þær falla ekki að hugmyndum hans um samsæri og undirmál .
Frá því ég tók við formennsku í Lífeyrissjóði verzlunarmanna fyrir rúmum 3 mánuðum hef ég ítrekað þurft að leiðrétta rangfærslur sem komið hafa fram um málefni sjóðsins .
Ég tel það ekkert eftir mér og mun halda því áfram eins lengi og þarf , því hlutverk stjórnarinnar er að gæta hagsmuna sjóðsins og allra sjóðsfélaganna og það gerum við þegar okkur þykir vegið að sjóðnum og þar með mikilvægum hagsmunum sjóðsfélaganna .
Höfundur er formaður stjórnar Lífeyrissjóðs verzlunarmanna .
