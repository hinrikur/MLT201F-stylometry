OPNUNARMYND Alþjóðlegrar kvikmynda-hátíðar í Reykjavík 2009 , RIFF , verður kanadíska verðlaunamyndin Ég drap mömmu mína eða J ' ai Tué Ma Mère .
Xavier Dolan leikstýrir , framleiðir , skrifar handritið og leikur aðalhlutverkið í þessari mynd .
Dolan er aðeins tvítugur og þykir afar hæfileikaríkur .
Myndin er byggð á hans eigin ævi og fjallar um samband samkynhneigðs unglings , Huberts , við móður sína , Chantale .
Á sama tíma og gjáin á milli þeirra stækkar ört taka þau að átta sig á því að þótt þau séu sennilega ófær um að búa saman geti þau ekki verið án hvort annars .
Fleiri kanadískar Xavier Dolan er kanadískur kvikmyndaleikstjóri og leikari , fæddur árið 1989 .
Hann byrjaði ungur að leika í kvikmyndum og sjónvarpsþáttum .
Ég drap mömmu mína er fyrsta mynd hans en hún vakti feiknalega athygli á kvikmyndahátíðinni í Cannes í vor .
Þar hlaut hún fyrstu verðlaun í Director ' s Fortnight flokknum ásamt því að hafa fengið SACD verðlaunin og C.I.C.A.E .
verðlaunin sömuleiðis .
Norðurlandafrumsýning myndarinnar verður á RIFF .
Opnunarmyndin er fjarri því sú eina frá Kanada sem sýnd verður á RIFF í ár .
Að þessu sinni mun hátíðin bjóða upp á mikið úrval nýrra kanadískra mynda , þar á meðal tvær heimildamyndir , en Kanadamenn standa mjög framarlega í þeirri grein kvikmyndalistar-innar .
Kanadískir kvikmyndagerðarmenn og -leikarar hafa leitað suður yfir landamærin til Bandaríkjanna eftir frægð og frama .
Nefna mætti leikstjóra á borð við David Cronenberg , Paul Haggis , Norman Jewison og James Cameron .
Sá síðastnefndi gerði mest sóttu mynd sögunnar , Titanic .
