Framboðið á vísindaskáldskap fyrir börn er mikið .
En hins vegar er erfitt að finna bækur um vísindalegar staðreyndir , sem skrifaðar eru með börn í huga , " sagði Lucy Hawking í viðtali við bandarísku fréttastofuna MSNBC árið 2007 .
Þá var nýkomin út ævintýrabókin Leynilykill Georgs að alheiminum , sem hún og faðir hennar skrifuðu saman og tók á ýmsum flóknum fyrirbærum , eins og svartholum í geimnum .
Faðir hennar er enginn annar en eðlisfræðingurinn og Nóbelsverðlaunahafinn heimsfrægi Stephen Hawking .
Þau feðgin hafa nú sent frá sér aðra bók um ævintýri Georgs og þar róa þau á sömu mið : Útskýra alls konar eðlisfræðileg fyrirbæri í geimnum rétt eins og aðrir höfundar skrifa um sumardvöl í sveit .
Nýja bókin heitir Fjársjóðsleit Georgs í geiminum ( George ' s Cosmic Treasure Hunt ) .
Þar koma svarthol líka við sögu , þessi skelfilegu fyrirbæri í geimnum , sem gleypa allt sem nærri þeim kemur , þar með talið ljós .
Svartur köttur í myrkri Lucy man vel eftir umræðum um svarthol úr bernsku , enda faðir hennar einn helsti sérfræðingurinn um það fyrirbæri .
Í viðtali við þýska dagblaðið Berliner Morgenpost kvaðst hún hins vegar aldrei hafa óttast svarthol þegar hún var lítil .
En faðir hennar hafi slegið í gegn í afmælisveislum , með frásögnum sínum .
" Allir vildu fá að heyra um þessi hryllilegu svarthol .
Þeir spurðu : Stephen , hvað gerist ef ég dett í svarthol ? Pabbi gat útskýrt þetta á undraverðan hátt , létt og skemmtilega .
Þegar hann sagði frá sátu allir krakkarnir í kringum hann , " sagði Lucy og sagði föður sinn m.a. hafa notað þá samlíkingu , að þegar horft væri í svarthol væri það eins og að horfa á svartan kött í niðdimmum kjallara .
Lucy fékk hugmyndina að bókaskrifunum um Georg og vísindin .
Þegar fyrri bókin hennar kom út var einhverfur sonur hennar 9 ára og nú þegar hann er orðinn 11 ára gamall er síðari bókin ekki í minna uppáhaldi .
Lucy segir hann oft koma með hugmyndir að frásögnum um Georg og ævintýri hans ; raunar leggi öll fjölskyldan sitt af mörkum , þótt hún semji sögurnar .
Náið samstarf Heilsu Stephen Hawking fer mjög hrakandi .
Hann getur ekki tjáð sig með tali og er bundinn hjólastól .
Tölvu sinni stýrir hann með augnhreyfingum og vöðvum í öðrum kjálkanum .
Það hefur hins vegar ekki hindrað hann í að vinna að bókinni .
" Við höfum aldrei starfað eins náið saman og við gerðum þegar þessi bók var rituð , " segir Lucy í Berliner Morgenpost .
" Hann gerði mikið að gamni sínu , við eyddum miklum tíma saman , töluðum mikið saman og þróuðum hugmyndir í bókina .
Þetta var mjög öflugur tími .
Við veltum mjög fyrir okkur hvaða vísindakenningar féllu vel að barnabók .
Hvað væri hægt að gera og hvað væri of mikið af því góða .
Ég var áreiðanlega sú síðasta í fjölskyldunni , sem faðir minn reiknaði með að kæmi nærri vísindum á einhvern hátt .
" Lucy starfar sem blaðamaður .
Hún segist alltaf hafa viljað skrifa um föður sinn og afrek hans , á sama tíma og hún hafi viljað skrifa fyrir son sinn .
Hún kveðst telja föður sinn mjög ánægðan með að hún hafi sýnt þennan áhuga á honum og verkum hans .
Töfrarnir snúa aftur Á meðan Lucy spann söguþráðinn velti Stephen fyrir sér hvernig hægt væri að útskýra flókna eðlisfræði á einfaldan hátt .
Stundum þótti honum dóttirin fara fullglannalega í einfaldanir og þá varð hún að umskrifa textann .
Því þetta er enginn vísindaskáldskapur , heldur ævintýri sem styðst við raunveruleg vísindi .
" Börn hafa áhuga á geimnum , plánetunum , Vetrarbrautinni , " segir Lucy .
" Þegar ég vildi fræðast um þetta sem krakki var engar bækur að finna .
Ég varð að spyrja pabba eða bræður mína .
Bækurnar okkar pabba eru líka fyrir kennara og bókasöfn og fyrir foreldra , sem geta þá fræðst með börnunum sínum .
Kannski eru geimferðir ekki eins heillandi fyrir krakka núna eins og þær voru á sjöunda áratugnum , þegar kapphlaupið um að komast til tunglsins var í algleymingi .
En geimáætlanir eru enn við lýði , menn ætla sér aftur til tunglsins og setja þar upp nýlendu .
Og þeir vilja lengra , eins og til Mars .
Töfrarnir munu vitja okkar aftur .
" Georg í geimnum Aðalsöguhetjan í bókum Lucyar og Stephens Hawkings er Georg , en fyrirmynd hans er eldri bróðir Lucyar .
Í næsta húsi við hann býr Eiríkur , mesti vísindamaður heims , og ekki erfitt að sjá hver er fyrirmynd hans .
Foreldrar Georgs eru á móti vísindum og tækni og telja slík fyrirbæri ábyrg fyrir flestu því sem miður fer í heiminum .
Georg er hins vegar áhugasamur um vísindi , forvitinn og með gott ímyndunarafl , svo honum veitist létt að skilja útskýringar vísindamannsins mikla .
Eiríkur vísindamaður á dóttur , Önnu , og ofurtölvuna Cosmos .
Þar með er allt klárt fyrir ævintýri í geimnum .
rsv@mbl.is 