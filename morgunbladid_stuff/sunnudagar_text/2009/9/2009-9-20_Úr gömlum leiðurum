23. september 1979 : " Lífsreynsla flóttafólksins frá Víet Nam er átakanleg .
Af viðtölum við það finnum við , að það er þakklátt fyrir það eitt að fá að halda lífi og hafa fast land undir fótum , þar sem því er frjálst að brjóta sér leið – jafnvel þótt þetta land sé víðs fjarri ættarslóðum og umhverfið allt svo framandi að það hlýtur að kosta verulegt átak að breyta svo hugsunarhætti sínum og lífsháttum að geta samlagazt því .
Samt er þetta fólk alls hugar fegið og hlakkar til að takast á við þá erfiðleika , sem hljóta að mæta því .
En það kemur líka fram , að hugsun þess dvelur hjá ættingjunum sem urðu eftir , og draumur þess er að geta rétt þeim hjálparhönd .
Umfram allt gerir það sér þó vonir um að sjá ættjörð sína á ný sem frjálst land .
" 24. september 1989 : " Helzta röksemd Þorsteins Pálssonar fyrir því að hafna sölu veiðileyfa eða auðlindaskatti var sú , að það mundi leiða til aukinna ríkisafskipta og miðstýringar .
Þessi röksemd kemur satt bezt að segja mjög á óvart .
Er hægt að hugsa sér meiri miðstýringu og ríkisafskipi í sjávarútvegsmálum en núverandi kvótakerfi ? Er hægt að tala um sölu veiðileyfa t.d. á frjálsum markaði sem miðstýringu og ríkisafskipti ? Þessi röksemdafærsla þarfnast nánari skýringar .
Í ræðu sinni hafnaði formaður Sjálfstæðisflokksins öllum umræðum um forréttindahópa og lénsherra vegna núverandi kvótakerfis .
Morgunblaðið hlýtur að vera ósammála Þorsteini Pálssyni um þetta .
Það fer ekkert á milli mála , að fiskimiðin eru sameign þjóðarinnar , enda tekur Þorsteinn Pálsson undir það sjónarmið .
Á hinn bóginn er ljóst , að með núverandi kerfi hefur ákveðnum hópi manna verið veittur einkaréttur til þess að nýta þessa auðlind – án þess að greiða fyrir þau réttindi – og þá hefur að sjálfsögðu orðið til forréttindahópur eða lénsherrar – orð , sem vissulega má nota í þessu sambandi .
" 