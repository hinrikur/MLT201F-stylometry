Kristveig Björnsdóttir fæddist 29. mars 1926 á Víkingavatni í Kelduhverfi .
Hún lést á líknardeild Landspítala á Landakoti laugardaginn 29. ágúst sl. Útför Kristveigar fór fram frá Langholtskirkju 11. september sl. Elsku amma mín Nú hefur þú fengið hvíldina sem þú varst búin að þrá svo lengi .
Við sitjum eftir með söknuð í hjarta en á sama tíma þakklæti fyrir það að þú fékkst friðsælt andlát á fallegum degi , umvafin ástvinum þínum .
Ég er búin að sitja og hugsa til baka enda margar minningar sem fara í gegnum hugann .
Allt fram á mín fullorðinsár var ómissandi partur af áramótunum að vera hjá ömmu í Safamýrinni , borða góðan mat , skjóta upp flugeldum og njóta þess að vera saman .
Það hætti svo þegar hún veiktist fyrst fyrir nokkrum árum en við héldum alltaf í hefðina að hittast , bara heima hjá mömmu og pabba í Dúfnahólunum í staðinn .
Sumarbústaðurinn í Mosfellsbænum var stór hluti af lífi ömmu og þau voru ófá skiptin sem við fjölskyldan hittumst þar , borðuðum saman og fórum í sundlaugina .
Amma var dugleg að fara upp eftir og vinna í garðinum og ég veit að það tók mikið á hana að geta það ekki lengur eftir að hún veiktist fyrst árið 2004 .
Á meðan ég bjó úti í Bandaríkjunum á árunum 1999-2008 var ég dugleg að hringja og spjalla við ömmu .
Einnig var það alltaf mitt fyrsta verk þegar ég kom í heimsókn til Íslands að fara í Safamýrina .
Ég er þakklát fyrir það að hafa verið flutt heim , getað verið nálægt og heimsótt ömmu oftar þetta síðasta ár .
Amma var glæsileg kona , alltaf vel til höfð og fín .
Þegar hún var á gjörgæslu , fárveik , árið 2006 fékk hún leyfi til að hafa öndunarvélina gegnum gat á hálsinum til þess að geta verið með tennurnar sínar og varalituð .
Hjúkrunarkonurnar á gjörgæslunni höfðu á orði að þær hefðu aldrei áður þurft að varalita sjúklingana , en skemmtu sér vel yfir því .
Þetta var amma mín í hnotskurn .
Við hittumst og spjölluðum saman í síðasta sinn fjórum dögum fyrir andlátið .
Þá var hún ótrúlega hress miðað við hversu veik hún var orðin , gekk um gangana eins og herforingi og spjallaði lengi við mig þrátt fyrir að vera að miklu leyti búin að týna röddinni vegna veikindanna .
Takk fyrir allt , elsku amma mín .
Þín er sárt saknað en ég veit að þú ert á góðum stað , komin í kór englanna .
Guð geymi þig .
Þín nafna , Kristveig .
Það er fallegur laugardagsmorgun , sól skín og heiður himinn .
Það er eins og hún amma mín hafi valið daginn til að kveðja þetta jarðneska líf .
Amma hafði beðið eftir þessum degi , södd lífdaga og nú rann hann upp fyrir hana .
En hún skilur okkur hin eigingjörnu sem vildum hafa hana lengur hjá okkur með sár í hjartanu , því söknuðurinn er mikill .
Þegar ég hugsa til baka sé ég ömmu , þessa litlu snaggaralegu konu þeytast á milli blómabeða að reyta arfa uppi í sumó , hugsa um matjurtagarðinn sinn , hlaupandi um berjalönd og tína hvern lítrann á fætur öðrum af bláberjum , prjónandi ullarsokka sem ég átti alltaf nóg af sem barn , eða glæsilega til fara á jólum , afmælum eða öðrum stórviðburðum .
Amma var nefnilega alltaf vel til höfð .
Aldrei mátti vanta varalitinn eða að hárið liti vel út , þetta fallega hvíta hár .
Hjá ömmu fann maður alltaf fyrir ást og væntumþykju og alltaf fann maður hve velkominn maður var hjá henni , meira að segja þegar Leiðarljósið var í gangi .
Amma kenndi mér margt á lífið og eitt af því er að fara vel með hlutina , nýtni , aldrei mátti neitt fara til spillis .
Einnig kenndi hún mér mikilvægi þess að fyrirgefa .
Trúin var oft ofarlega í huga hjá ömmu .
Sem barn voru bænirnar fyrir svefninn ómissandi , þeim mátti ekki sleppa fannst manni ef amma var til staðar .
Ég fékk 24 yndisleg ár með henni ömmu sem ég er svo þakklátur fyrir að hafa fengið .
Bragi litli ömmustrákur , sem fæddist fyrir 7 árum og langömmubörnin þrjú voru ekki svo heppin að fá þetta langan tíma með þér .
Ég mun gera mitt besta í að segja þeim allt sem ég get af þér , svo þau muni þekkja þig og viti hversu yndisleg þú varst .
En núna ertu loksins aftur sameinuð afa Jóhanni og Ástu systur þinni , þeim sem þú hefur saknað svo mikið .
Nú vil ég kveðja þig , amma mín , með bæninni sem þú fórst alltaf með fyrir mig þegar ég var lítill og í mínum huga er bænin þín .
Ég mun sakna þín .
Nú legg ég augun aftur , ó , Guð , þinn náðarkraftur mín veri vörn í nótt .
Æ , virst mig að þér taka , mér yfir láttu vaka þinn engil , svo ég sofi rótt .
( Sveinbjörn Egilsson .
) Baldvin Már .
Lífsgöngu Kristveigar tengdamóður minnar er lokið .
Kristveig var orðin sjötug þegar ég hitti hana fyrst , en hún var þá hætt að vinna utan heimilis og bjó ein eins og hún hafði reyndar gert lengi .
Hún var glæsileg kona , ávallt vel tilhöfð og hélt sér vel á allan hátt .
Hún var létt í bragði , hugsaði vel um heilsuna , fór allra sinna ferða á eigin bíl og stundaði sundlaugarnar daglega .
Fyrir henni var það grundvallarmál að hreyfa sig reglulega til að eiga möguleika á betri heilsu á ævikvöldinu .
Hún átti fallegt heimili og sumarbústaðurinn í Mosfellssveit var hennar griðastaður þar sem hún dvaldi löngum stundum í garðinum sínum við ræktun skrautblóma og matjurta , auk þess sem hún naut þess að fara í " laugina " og slaka á .
Hjá Kristveigu var snyrtimennska í hávegum höfð og henni féll sjaldnast verk úr hendi .
Hún var hreinskilin og sagði gjarnan sína meiningu .
Líf hennar hafði ekki alltaf verið auðvelt og hefur það án efa mótað viðhorf hennar til margra hluta síðar á ævinni .
Hún hélt mikilli tryggð við sitt fólk og fylgdist vel með sínum nánustu .
Velferð fjölskyldunnar skipti hana miklu máli , hún ræktaði garðinn sinn vel í þeim efnum enda var samheldnin mikil .
Það var frábært að kynnast þeim öllum og finna hvernig við Birna vorum frá fyrsta degi boðin velkomin inn í þennan stóra og nána hóp .
Hjá þeim höfðu skapast ýmsar hefðir sem urðu hluti af okkar lífi , t.d. ferðir í sumarbústaðinn , berjaferðir á haustin , sameiginleg sláturgerð í sumarbústaðnum , laufabrauðsgerð , afmæli og boð á jólum og áramótum .
Alltaf voru allir mættir .
Þegar Bragi sonur okkar Guðrúnar fæddist fyrir tæpum sjö árum varð hann mikill augasteinn ömmu sinnar , enda kom hann oft í heimsókn .
Hún naut þess að vera með honum , fara í feluleik , kenna honum vísur og þulur , segja sögur , spila á spil og lét sér á allan hátt mjög annt um hann .
Fyrir um fimm árum varð Kristveig fyrir slysi sem skerti hreyfigetu hennar verulega og síðan alvarlegum veikindum hálfu öðru ári síðar , en hvort tveggja leiddi til þess að líf hennar gjörbreyttist á stuttum tíma .
Hún hélt samt ávallt reisn sinni , komst alltaf aftur heim af sjúkrastofnunum og fékk ómetanlegan stuðning barna sinna og fjölskyldna þeirra til að geta búið í eigin íbúð , síðast einnig með stuðningi frá heimahjúkrun , en hún hélt sitt fallega heimili allt þar til í sumar .
Ég vil að leiðarlokum þakka Kristveigu samfylgdina og allar góðu stundirnar í gegnum árin .
Blessuð sé minning hennar .
Þorvaldur Bragason .
Elsku amma mín , Kristveig Björnsdóttir , er fallin frá .
Minningarnar leita fram í hugann og af mörgu er að taka .
Amma var einkar falleg og glæsileg kona , ljúf og hæversk sem vakti athygli alls staðar þar sem hún kom .
Lánsöm er ég að hafa átt hana að , því óteljandi hluti kenndi hún mér frá því að ég var pínulítil .
Hún passaði mig litla í Hvassaleitinu þegar mamma var í skólanum og eftir að ég eltist fékk ég ófá skiptin að gista hjá ömmu í Safamýrinni .
Ég fór ótal ferðir með henni upp í " sumó " þar sem hún fræddi mig um plöntur , berjatínslu , jarðarberjarækt og sultugerð , kenndi mér að spila , leggja kapla , prjóna og margt fleira .
Eldsnemma á morgnana trítluðum við niður í garð , hreinsuðum sundlaugina áður en hinir fóru á fætur og fórum svo og fengum okkur hafragraut og rúgbrauð í morgunmat .
Á kvöldin , fyrir svefninn , strauk hún á mér fæturna , sem hún nefndi ávallt " Jón og Kolbein " , sagði mér sögur , las Pollýönnu eða Önnu í Grænuhlíð , fór með bænirnar með mér og svo fékk ég að kúra hjá henni .
Fyrsta árið sem ég lærði á píanó æfði ég mig heima hjá ömmu í Safamýrinni , síðar lánaði amma mér hljóðfærið svo að ég gæti æft mig heima hjá mér .
Eitt af því sem ég fékk stundum að gera heima hjá ömmu var að hlusta á gamlar hljómplötur , fjölbreyttar voru þær og koma plötur með Ríó Tríó , Savanna tríói og úr " The Sound of Music " fyrst upp í hugann .
Tónlist úr öllum áttum en þar var tónlistaráhuginn glæddur og hefur fylgt mér æ síðan .
Ófáar eru svo stundirnar þar sem stórfjölskyldan kom saman og tók slátur , skar út laufabrauð og hittist heima hjá ömmu við hin ýmsu tækifæri .
Eftir að ég varð fullorðin kynntist maðurinn minn ömmu Kristveigu og hafa börnin okkar notið hlýju hennar og leiðsagnar á mörgum sviðum .
Oft rifjaði amma upp söguna af því þegar ég kynntist Rúnari og ég tilkynnti henni að þetta væri maðurinn sem ég ætlaði að giftast .
Fannst henni þetta heldur stór yfirlýsing hjá unglingnum sem seinna kom í ljós að rættist , ömmu til mikillar ánægju .
Nú hefur amma fengið hvíldina og trúi ég því að ósk hennar um sönghæfileika á himnum hafi ræst .
Ég kveð þig með söknuð í hjarta , elsku hjartans amma mín , með bænaversinu sem þú kenndir mér og fórst alltaf með með okkur frændsystkinunum .
Nú legg ég augun aftur , ó , Guð , þinn náðarkraftur mín veri vörn í nótt .
Æ , virst mig að þér taka , mér yfir láttu vaka þinn engil , svo ég sofi rótt .
( Sveinbjörn Egilsson ) Bryndís Baldvinsdóttir og fjölskylda .
Elsku amma .
Glæsileg , sterk , ósérhlífin og ástrík kona er minningin sem ég á um þig og mun halda á lofti um alla tíð .
Þvílík forréttindi það eru að hafa fengið að kynnast þér og hafa átt þig að .
Stundirnar sem við fjölskyldan áttum í Safamýrinni eða uppi í sumó voru ætíð mikið tilhlökkunarefni og uppspretta ótal margra yndislegra minninga .
Síðasta stundin okkar saman , daginn áður en þú lést , var jafn falleg og hún var þungbær , en ég er almættinu ævinlega þakklátur fyrir að hafa fært mér það tækifæri að kveðja þig í síðasta sinn augliti til auglitis .
Ég kveð þig með söknuði í hjarta og djúpu þakklæti fyrir allt sem þú hefur fyrir mig gert og sér í lagi allt það sem þú lagðir til svo að ég gæti orðið að þeim manni sem ég er í dag .
Að lokum vil ég fá að skipta frá mínum fátæklegu orðum yfir í bænina sem hefur hjálpað mér svo mikið á síðustu árum , bænina sem þú sagðir mér að væri þín eftirlætis bæn : Guð gefi mér æðruleysi til að sætta mig við það sem ég fæ ekki breytt , kjark til að breyta því sem ég get breytt og vit til að greina þar á milli .
( Reinhold Niebuhr ) Jóhann Gunnar Baldvinsson .
Það var snemma vors 1949 þegar föðurbróðir minn kær , Jóhann , kom heim til foreldra minna með konu er sjá mátti að honum var alls ekki sama um .
Þar var komin Kristveig , sem mér , átta ára pjakknum , fannst strax hrífandi og álfkonu líkust .
Yfir henni var reisn en jafnframt ró og gleði .
Það var því öllum í fjölskyldunni mikið fagnaðarefni þegar þau Jóhann gengu í hjónaband þá um sumarið .
Það sem mér er séstaklega minnisstætt frá þeim dögum er að frá upphafi talaði hún við mig og önnur börn eins og við værum fullorðin .
Og alltaf gat hún gefið sér tíma til að ræða við okkur eða taka í spil .
Hún var einlæg og það fundum við börnin afar vel .
Jóhann féll frá fyrir aldur fram .
Þá sýndi Kristveig vel þann dugnað og einbeittni sem hún bjó yfir .
Hún sótti vinnu í fjölda ára samhliða því að reka heimili , sem var miðstöð barna hennar fjögurra , og með tímanum tengdabarna og barnabarna .
Og enn kom í ljós að í flauelshanska Kristveigar var stál þegar hún háði harða baráttu og langa með einstökum hetjuskap og af æðruleysi við þann sjúkdóm , sem að lokum bar hana ofurliði .
Þegar ég lít yfir farinn veg og spyr hvað var það sem gerði Kristveigu sérstaka , þá kemur efst í hugann ljúfmennska hennar .
Frá henni geislaði hlýleiki og gæska .
Það var einfaldlega svo notalegt að vera í nærveru hennar .
Og nú þegar Kristveigar nýtur ekki við lengur er það sérstaklega þakkarvert að þessir eiginleikar hafa erfst til barna hennar allra .
Ég kveð Kristveigu með djúpum söknuði og miklu þakklæti fyrir hvernig hún með nærveru sinni auðgaði líf okkar svo margra .
Við Kristín , kona mín , vottum börnum hennar , tengdabörnum og þeirra nánustu einlæga samúð í þeirra miklu sorg og missi .
Gunnar Finnsson .
Við minnumst okkar kæru vinkonu Kristveigar með þakklæti í huga .
Saumaklúbburinn , stolt okkar um áratugi , var stofnaður fyrir rúmlega hálfri öld af systrum og æskuvinkonum á Fjölnisveginum .
Miklum hannyrðakonum .
Síðar bættust fleiri í hópinn .
Níu hressar og lífsglaðar konur úr ólíkum starfsstéttum og með fjölmörg áhugamál áttu ógleymanlegar samverustundir sem einkenndust af vináttu og hjálpsemi .
Nú eru sex látnar .
Við minnumst góðu samverustundanna á fallegu heimili Kristveigar og Jóhanns og síðar Kristveigar að ógleymdum heimsóknum í sumarbústað fjölskyldunnar í nágrenni Reykjalundar .
Kristveig var hress og lífsglöð og sýndi einstakan styrk þegar hún varð ung ekkja með fjögur börn .
Hún var stolt af ætt og uppruna og vönd að virðingu sinni en gamansöm og leiddi okkur hinar meðal annars inn í tískuheiminn á vinnuárum utan heimilis , þegar hún annaðist afgreiðslustörf í Parísartískunni og Dömunni .
Þrautseigja Kristveigar leyndi sér ekki á síðari árum.Þá naut hún einstakrar umhyggju og hjálpsemi barna sinna og fjölskyldna þeirra , sem gerðu henni auðveldara að búa sem lengst heima hjá sér .
Þau veittu henni öryggi og ómældan stuðning í erfiðum veikindum .
Þeim vottum við einlæga samúð .
Far þú í friði friður Guðs þig blessi , hafðu þökk fyrir allt og allt .
( V. Briem .
) Kristjana , María Anna og Bryndís .
