JÆJA , sjöunda plata hinnar mikilhæfu sveitar Jeff Tweedy , Wilco , heggur nokkurn veginn í sama knérunn og sú síðasta , Sky Blue Sky .
Þar gíruðu menn sig niður í værukæran , dægiljúfan og eiginlega flauelsmjúkan gír , þar sem áhlýðilegheit voru tekin fram yfir þá súrrandi tilraunastarfsemi sem einkenndi plöturnar tvær á undan .
Plata sú skipti aðdáendahópnum upp og persónulega var ég svona sæmilega hrifinn , svo ekki sé nú meira sagt .
Mér líður eins með þessa plötu .
Þetta er of rennislétt fyrir minn smekk , það er öllu haldið til haga og allt það en það vantar meira " mojo " eins og Austin Powers myndi orða það .
Manni finnst hreinlega eins og það sé ekki verið að nýta alla þá krafta sem þessi eðalsveit býr yfir til fulls .
Hápunktar eru hið undurfagra " You and I " , þar sem Tweedy og Feist syngja samsöng , og svo " Bull Black Nova " , súrkálsrokkandi stemma og eina lagið sem fer í smá skógarferð út fyrir hið hefðbundna lagaform sem Wilco hjakka annars í að mestu á þessari blessuðu plötu .
Það er dálítið skringilegt að skrifa svona dóm , því að ég er ekki í nokkrum vafa um að Wilco sé besta hljómsveit í heimi nú um stundir .
Þannig að , hér höfum við að sjálfsögðu stórkostlega plötu í höndunum .
Stórkostlega plötu – sem er samt líka pínu leiðinleg .
Arnar Eggert Thoroddsen 