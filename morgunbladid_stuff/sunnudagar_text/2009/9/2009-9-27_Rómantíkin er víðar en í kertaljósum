Eftir Orra Pál Ormarsson orri@mbl.is Eftir kraftmikla byrjun snemma á þessum áratug hafa V-dagssamtökin legið í láginni undanfarin ár .
Nú hefur Diljá Ámundadóttir tekið við kyndlinum og hún er staðráðin í að gera samtökin sýnilegri og skera upp herör gegn kynferðisofbeldi á Íslandi .
V-dagurinn verður endurvakinn og fleiri verkefni eru í bígerð .
" Ég hlakka til að hefja merkið á loft og mun ekki linna látum fyrr en umræða um kynferðisofbeldi á Íslandi er orðin upplýst og sjálfsögð , " segir Diljá .
Hún segir fólk almennt gera sér grein fyrir því að kynferðisofbeldi viðgengst á Íslandi en þar sem umræðan sé óþægileg vilji margir hverjir ekki vita af henni .
" Þetta er smám saman að breytast .
V-dagurinn hefur skilað sínu , að ekki sé talað um Eve Ensler og Píkusögur .
Nú var að koma út bókin Á mannamáli eftir Þórdísi Elvu Þorvaldsdóttur og mín von er sú að hún verði næsta Draumalandið .
Fólk er farið að opna sig meira og það er lykilatriði að skömmin hætti að vera aðalatriðið í þessu sambandi .
Við verðum líka að útrýma þögguninni og mýtunum .
Þær eru óþolandi .
" Eyðileggur matarboð Diljá kveðst stundum vera skömmuð fyrir að eyðileggja matarboð með því að vekja máls á kynferðisofbeldi en meðan hún telji sig þurfa að koma málaflokknum á dagskrá haldi hún áfram að eyðileggja matarboðin .
" Fólk verður þá bara að hætta að bjóða mér í mat .
" Diljá hefur ekki í annan tíma starfað að mannúðarmálum en er staðráðin í að láta það ekki há sér .
" Reynsla er vissulega af hinu góða en á móti kemur að nýtt fólk nálgast hlutina oft með öðrum hætti en þeir sem fyrir eru .
Ég ætla að fara þetta á ferskri nálgun , jafnvel ögra smá – og neistanum .
Hann er nauðsynlegur .
" Fyrri stjórn V-dagsins hafði starfað frá árinu 2001 og Diljá viðurkennir að hún hefði helst viljað hafa það fólk áfram .
Það hafi staðið sína plikt með glæsibrag .
Hennar fyrsta verkefni verður að setja saman nýja stjórn .
" Ég veit hvernig fólk ég vil hafa með mér .
Fólk sem er töff og hugrakkt en um leið einlægt og hlýtt , " útskýrir hún .
Spurð hvort hún muni ekki bæði leita að körlum og konum svarar Diljá : " Að sjálfsögðu .
Kynferðislegt ofbeldi er ekkert einkamál kvenna .
Nema síður sé .
" Fyrir utan nánasta samstarfsfólkið vonast Diljá til að koma sér upp öflugu tengslaneti , sérfræðinga og annarra , sem kalla megi til skrafs og ráðagerða þegar svo ber undir .
Drifkraftur án peninga Starf Diljár og samstarfsfólks hennar snýst ekki bara um að skipuleggja V-daginn sem slíkan , heldur gerir hún ráð fyrir að alls konar verkefni lendi þar inni á borði .
" Ég er þegar komin með ýmsar hugmyndir og efast ekki um að fólkið sem kemur til með að starfa með mér mun hafa heilmargt til málanna að leggja .
" Allir sem starfa hjá V-dagssamtökunum á Íslandi gera það í sjálfboðavinnu .
Diljá hefur engar áhyggjur af því að það muni standa starfinu fyrir þrifum .
" Þegar engir peningar eru inni í myndinni losnar oft einhver drifkraftur úr læðingi .
" Enda þótt V-dagssamtökin á Íslandi muni fyrst og fremst einbeita sér að sínum eigin bakgarði munu þau horfa með opnum huga til samstarfsverkefna erlendis .
Einu slíku var ýtt úr vör í vikunni en það snýst um að safna peningum til stuðnings fórnarlömbum kynferðisofbeldis í Austur-Kongó .
UNICEF á Íslandi kemur einnig að fjáröfluninni sem stendur til 4. október nk. " Ég verð að viðurkenna að ég þekkti ekki ástandið í Austur-Kongó fyrr en ég fór að kynna mér það af þessu tilefni .
Þetta er það ógeðfelldasta sem ég hef nokkru sinni lesið um .
Ég hágrét meðan ég var að kynna mér þetta og skil ekki hvers vegna heimurinn hefur látið þetta óátalið .
Margt af því sem hefur viðgengist þarna er svo skelfilegt að fáir hafa hugmyndaflug í það .
En svona brjóta menn niður baráttuþrek fólksins í stríði .
Hvaðan kemur þetta dýrslega eðli karlmanna ? " Að hugsa út fyrir rammann Diljá fæddist árið 1979 .
Hún nam menningar- og fjölmiðlastjórnun í Hollandi veturinn 2003-04 og þaðan lá leið hennar beint til Danmerkur , þar sem hún skráði sig í nám sem frændur vorir kalla KaosPilot , ellegar óreiðustjórnun .
Spurning hvort fleiri Íslendingar þyrftu ekki að lesa þau fræði .
Um er að ræða ígildi BA-náms og lauk Diljá því á þremur árum .
" Það er mikil áhersla á nýsköpun og skapandi verkefnastjórnun í þessu námi .
Það spillir heldur ekki fyrir að þora að taka áhættu og hugsa út fyrir rammann .
Einnig snýst námið heilmikið um samfélagslega ábyrgð , sjálfbærni og fleira .
Þetta var virkilega skemmtilegt nám sem á örugglega eftir að nýtast mér vel á vettvangi V-dagssamtakanna .
" Þegar Diljá sneri heim fyrir tveimur árum var hún " dregin beint inn í vinnu hjá Herra Örlygi " , eins og hún orðar það .
" Ég hafði raunar unnið við Iceland Airwaves-hátíðina frá árinu 2001 með skóla og þekkti vel til á þeim bænum .
Það lá því beint við að ég héldi áfram þar .
" Hún sagði skilið við Herra Örlyg í fyrra og gekk til liðs við tölvuleikjafyrirtækið CCP sem framleiðir hinn geysivinsæla leik Eve Online .
Þar gegnir Diljá starfi verkefnastjóra .
Uppgangur CCP hefur verið ævintýri líkastur og í dag starfa um 450 manns hjá fyrirtækinu í Reykjavík , Shanghai og Atlanta .
Diljá gerir ráð fyrir að starfsmennirnir verði orðnir um 500 næsta vor en störf eru laus bæði hér heima og ytra .
Fann enga hnökra Hún kann vel við sig hjá CCP .
" Það eru forréttindi að starfa hjá fyrirtæki sem er sannarlega mikill unglingur en tekur jafnframt djarfar og þroskaðar ákvarðanir .
" Nemandi í mannauðsstjórnun við Háskóla Íslands fékk nýverið það verkefni að kynna sér starfsemi CCP og gagnrýna hana .
Verkefnið rann hins vegar út í sandinn vegna þess að nemandinn fann enga hnökra á starfseminni .
" Okkur þótti mjög vænt um það , " segir Diljá .
Ekki svo að skilja að lífið hjá CCP sé eintómur dans á rósum .
" Auðvitað kemur upp ágreiningur hjá okkur eins og í öllum fjölskyldum enda er það nauðsynlegt til að við missum ekki dampinn .
Styrkur CCP felst hins vegar í því að leysa öll ágreiningsmál á farsælan hátt og læra af þeim .
" Þrátt fyrir að hafa skipt um starfsvettvang hefur Diljá áfram verið viðloðandi tónleikahald .
Hún skipulagði tvo síðustu Innipúka , tónlistarhátíð sem haldin er um verslunarmannahelgina , og nú síðast var hún ásamt öðrum í skipulagsteymi tónlistarhátíðarinnar Rétta sem haldin var í vikunni í tengslum við Alþjóðlega kvikmyndahátíð í Reykjavík .
Áþreifanlegt eldgos Réttir hófust sl. miðvikudag og lauk í gær , þannig að Diljá hafði í mörg horn að líta þegar fundum okkar bar saman fyrir helgina .
" Ég hef aldrei á ævinni haft jafnmikið að gera og þessa dagana .
Það er meira og minna allur sólarhringurinn undir , " segir hún brosandi .
Tja , hún hefði getað blekkt mig .
Það hvorki dettur af henni né drýpur í sófanum á Hilton-hótelinu , þar sem hún skaust út af ráðstefnu til að sinna Morgunblaðinu .
Diljá hefur yndi af því að vinna á vettvangi menningar og lista , ekki síst með grasrótinni , en hún hefur einnig starfað í leikhúsum landsins .
Hún segir raunar einu gilda hvert horft sé , til leiklistar , myndlistar , tónlistar eða bókmennta , sköpunarkrafturinn sé alls staðar áberandi á Íslandi .
" Það hefur áþreifanlega mikið eldgos verið í gangi í íslensku listalífi eftir hrunið .
Ég gat hreinlega ekki látið það fara framhjá mér .
Við eigum svo mikið af frábæru fólki en í sumum tilvikum þarf að ýta aðeins við því – hjálpa því að koma sér á framfæri .
Þar liggur minn styrkur .
Að skipuleggja , redda og stússast .
" Var í Rokklingunum Diljá hefur mikinn áhuga á tónlist án þess að hafa fengist við hana sjálf – og þó ? " Ég var í Rokklingunum þegar ég var ellefu ára .
Það er eina reynsla mín af tónlistarflutningi , fyrir utan Sing Star og karíókí .
Ég er mjög góð í því , " segir hún hlæjandi .
Það gengur ekki að eyða umræðuefninu , Diljá verður að gera okkur betri grein fyrir ferli sínum með Rokklingunum .
" Endilega .
Ég var sumsé barnastjarna í eitt ár .
Rokklingarnir störfuðu raunar í þrjú ár en ég var bara með í eitt .
Það er ótrúlega fyndið hvað þetta djók lifir .
Ég baða mig ennþá í sviðsljósinu .
Ég var í bullandi afneitun á unglingsárunum , vildi ekkert kannast við að hafa verið í Rokklingunum en svona átján , nítján ára fór ég að sjá húmorinn í þessu .
Í dag er ég bara stolt af þessu .
" Diljá segir Rokklingana og aðstandendur þeirra hafa tekið sig mjög alvarlega og ekki talið eftir sér að verja tíu klukkustundum á dag í hljóðveri .
" Þetta voru algjörar herbúðir .
Enginn fékk að fara heim fyrr en upptökum var lokið .
Engu breytti þótt við værum að farast úr sulti , " segir hún hlæjandi .
Það er bara eitt sem Diljá er ósátt við frá Rokklingaárunum .
Hún fékk ekki að sjá aðdáendabréfin sem hlóðust upp .
" Þeim var markvisst haldið frá okkur , þangað til við mættum til að veita platínuplötunni okkar viðtöku .
Þá fengum við að sjá nokkur bréf .
Ég er pirruð út af þessu .
" Er " kommbakk " í kortunum ? Spurð hvort Rokklingarnir komi einhvern tíma til með að snúa aftur færist Diljá öll í aukana .
" Ég veit að margir eru spenntir fyrir því að sjá okkur saman á sviði aftur – öll fullorðin .
Ekki myndi standa á mér .
Ég hefði bara gaman af því eins og allir sem nálægt mér standa .
Þetta yrði uppselt gigg .
Ekki spurning .
" Klikki " kommbakkið " hjá Rokklingunum kveðst Diljá vel geta hugsað sér að syngja í kór eða jafnvel taka þátt í söngleik .
" Ég er með lista yfir hundrað hluti sem ég verð að gera áður en ég dey og bæði kórinn og söngleikurinn eru á honum .
Ég held það sé virkilega gaman að vera í kór og enda þótt söngleikir séu alltaf pínu hallærislegir yrði það örugglega gefandi lífsreynsla .
Maður verður að varðveita drauma sína .
" Það er almennt viðhorf hjá Diljá .
" Ég ber virðingu fyrir tímanum og reyni að gera hvern dag að góðri minningu .
Það er til dæmis margt rómantískt við kreppuna .
Ég veit að ástandið er alvarlegt og margir eiga bágt .
Það er samt enginn að deyja , er það ekki kjarni málsins ? Ég hef alltaf haft gaman af því að gera meira úr minna og fagna því að gömlu gildin séu að koma aftur , svo sem að prjóna , taka slátur og fara í berjamó .
Ég held mikið upp á sjötta og sjöunda áratuginn og gæti vel hugsað mér að upplifa sömu stemningu og ríkti þá – fyrir utan fornaldarlegt hlutverk kvenna .
Rómantíkin er víðar en í kertaljósunum .
" Stóru ákvarðanirnar auðveldar Diljá er einhleyp og barnlaus .
Enda þótt hún kunni því hlutskipti ekki illa hlakkar hún til að stofna fjölskyldu .
" Núna er ég bara skuldbundin mér og mínum tíma .
Það er líklega eins gott að ég á hvorki mann né börn , þá væri ég með ægilegt samviskubit vegna vinnuálags .
Ég held samt að þetta eigi eftir að gerast hratt hjá mér .
Áður en ég veit af verð ég komin með fjölskyldu .
Líf mitt hefur verið þannig , ég á ekki í neinum vandræðum með stóru ákvarðanirnar , að flytja til útlanda , kaupa hús , bíl .
Síðan gengur hvorki né rekur þegar ég þarf að velja mér tannbursta .
Þá fyllist ég kvíða .
" 