Eftir Pétur Blöndal pebl@mbl.is Kaup dótturfélags Magma Energy á 32% hlut Orkuveitu Reykjavíkur í HS orku gengu í gegn í stjórn OR á mánudag .
Fyrr í sumar hafði dótturfélag Magma keypt 11% hlut í félaginu af Geysi Green Energy og á það því 43% hlut í HS orku .
Forsagan Forsaga málsins er sú að Samkeppniseftirlitið úrskurðaði að Orkuveitan mætti aðeins fara með 10% hlut í HS orku , en hlutur OR var þá þegar 16% og samningar lágu fyrir við Hafnarfjarðarbæ um kaup á 15% til viðbótar á genginu 7 .
Þegar þetta varð ljóst reyndi OR að bakka út úr kaupunum af Hafnarfjarðarbæ , en tapaði málaferlunum fyrir héraðsdómi og var ekki aðeins gert að standa við gerða samninga heldur einnig að greiða dráttarvexti .
OR áfrýjaði til Hæstaréttar , en báðir deiluaðilar urðu sammála um að eyða ágreiningnum með því að selja hlutinn í HS orku .
Samið var um að OR stæði við kaupin á hlut Hafnarfjarðarbæjar í HS orku með láni á 4,5% verðtryggðum krónuvöxtum .
Í janúar fór OR með hlutinn í HS orku í opinbert söluferli , sem miðaðist við frest samkeppnisyfirvalda fram að áramótum .
Svo fór að einungis tvö erlend félög skiluðu inn bindandi tilboði , en beiðni OR um lengri tímafrest fékk dræmar undirtektir hjá Samkeppniseftirlitinu .
Svo fór að Magma keypti hlut OR í HS orku á rúma 12 milljarða á genginu 6,31 og staðgreiðir 30% af kaupverðinu , en fær 70% lánuð frá OR til sjö ára .
Salan verður tekin fyrir í borgarráði á fimmtudag og í borgarstjórn 15. september .
Gagnrýnin Gagnrýnin hefur m.a. falist í því að það sé Magma Energy Sweden , sænskt dótturfélag , sem kaupi hlutinn í HS orku , en ekki kanadíska móðurfélagið .
En það er tilkomið vegna takmarkana íslenskra laga , sem heimila ekki fjárfestingar aðila utan EES í þessum geira .
Þá séu einungis bréfin í HS orku lögð að veði fyrir láninu , sem beri að greiða með eingreiðslu eftir sjö ár .
Á móti kemur að 30% kaupverðsins verða staðgreidd , þannig að skuldbinding liggur þegar fyrir af hálfu Magma .
Kveðið er á um það í samningnum að eigandinn megi ekki taka nein verðmæti út úr HS orku með eignasölu og jafnframt að arðgreiðslur fari inn á vörslureikning sem standi undir tryggingabréfinu .
Þá verður árlega ráðist í virðisrýrnunarpróf og fari virði veðsins undir ákveðin viðmiðunarmörk í gefinn tíma , þá þarf kaupandinn að leggja fram auknar tryggingar eða greiða inn á lánið .
Annars hefur OR heimild til gjaldfellingar og eignast þá selda hlutinn aftur , auk þess að halda eftir 3,5 milljarða staðgreiðslu .
Gagnrýnin hefur einnig falist í því að vextirnir á láninu til Magma , sem eru 1,5% , séu mun lægri en vextirnir sem OR greiðir til Hafnarfjarðarbæjar vegna kaupanna á hlutnum í HS orku .
Þá gagnrýni verður þó að skoða í því ljósi að þessir samningar eru ótengdir með öllu ; tilboð Magma hafði ekkert með kaup OR á hlutnum í HS orku að gera .
Munurinn á vaxtakjörum skýrist af því að kaup Magma eru fjármögnuð í dollurum og vextir á skuldabréfum í dollurum eru hverfandi , öfugt við vexti krónubréfa .
Þess má geta að OR greiðir um 1% vexti af lánum sínum í erlendri mynt .
En vextirnir eru þó ekki algildur mælikvarði á lánskjörin , því lánið sem OR veitir Magma er tengt álverði og aðeins til hækkunar .
Viðmiðunarverðið hljóðar upp á 1.750 dollara á tonnið , en álverð hefur hækkað síðan í 1.950 dollara , sem leiðir til hækkunar skuldabréfsins um 6% .
Til dæmis um hvaða áhrif ólíkar breytur geta haft á samninginn , þá lækkar verðmæti bréfanna í 5,6 ef álverð stendur í stað á næstu sjö árum , en ef álverð hækkar upp í þakið í samningnum , 3.250 dollara , þá fer verðmæti bréfanna í 7,1 .
Önnur leið fyrir OR væri að kaupa framvirkan samning og eyða þannig áhættu tengdri álverðsþróuninni , en samkvæmt heimildum bæri þá skuldabréfið 4,3% vexti í dollurum .
Þeirri spurningu hefur verið velt upp hvers vegna OR hafi keypt hlutinn í HS á genginu 7 á sínum tíma , en verðmætið hafi lækkað síðan í 6,3 .
En þá ber að hafa í huga að eiginfjárhlutfall félagsins var 51% árið 2007 og skuldir 13,5 milljarðar .
Nú er eiginfjárhlutfallið mun óhagstæðara eða 18% og skuldirnar hafa vaxið í 29,2 milljarða , en þær rúmlega tvöfölduðust með hruni krónunnar .
Forsendurnar eru því gjörbreyttar .
Á það er bent að kaupverðið á sínum tíma hafi verið 16 sinnum EBITDA félagsins , sem hafi þótt mikið þá , en gengið í kaupsamningnum núna sé um 23 sinnum EBITDA .
Eina leiðin til að ná því virði út úr rekstrinum fyrir nýjan eiganda sé að hann hafi aðgang að fjármagni til frekari uppbyggingar og til þess þurfi að verða viðsnúningur í rekstrinum , því fyrirtækið hafi verið ofurselt lánardrottnum um nokkurt skeið með of lágt eiginfjárhlutfall og virkar gjaldfellingarheimildir .
Loks er gagnrýnt að auðlindin hafi færst í meirihlutaeigu einkaaðila .
En veruleikinn er annar því Reykjanesbær keypti auðlindina af HS orku og leigði hana aftur til HS orku til 65 ára , sem er hámarkstími samkvæmt lögum sem samþykkt voru á Alþingi í fyrra að frumkvæði Össurar Skarphéðinssonar iðnaðarráðherra .
Kaupverðið helst í hendur við auðlindagjaldið , þannig að ef auðlindagjaldið hefði verið hærra , þá hefði það vísast komið til hækkunar kaupverðinu til Reykjanesbæjar .
Og til þess að fyrirbyggja að gengið sé of hratt á auðlindina , þá lækkar auðlindagjaldið með góðri umgengni um hana , til dæmis með niðurdælingu sem tryggir endingartímann .
Í hnotskurn » Magma var stofnað í byrjun ársins 2008 af forstjóranum og stjórnarformanninum Ross Beaty .
» Félagið hefur fjárfest í ýmsum jarðhitaverkefnum , meðal annars í Nevada , Oregon , Chile , Perú og Argentínu .
» Beaty segir lagt upp með að eignast að minnsta kosti 50% hlut í HS orku og jafnframt sé stefnt að því að gera Magma að almenningshlutafélagi .
Lánið fellur vel að okkar eignasafni " ÞAÐ hefur þvælst fyrir okkur að ef dómur Hæstaréttar yrði neikvæður , þá féllu á OR tíu milljarðar vegna kaupanna af Hafnarfjarðarbæ og við hefðum aðeins nokkra daga til að efna það , " segir Hjörleifur B. Kvaran , forstjóri OR .
" Sú óvissa hefur haft neikvæð áhrif á möguleika okkar til lántöku erlendis og valdið óvissu matsfyrirtækja .
En þetta samkomulag leysir það og þá er það frá ! " Hann segir eignarhlutinn í HS Orku hafa verið í söluferli í langan tíma .
" Engir innlendir fjárfestar sýndu áhuga , " segir hann .
" Þegar á reyndi voru það eingöngu tveir útlendir aðilar og þeir gerðu ráð fyrir að greiða í eigin mynt .
Hinn var breskur verðbréfasjóður sem vildi greiða í pundum .
En okkar niðurstaða var sú að Magma hefði gert hagstæðasta tilboðið .
Og þar sem við skuldum 200 milljarða í erlendum gjaldeyri , þá fellur lán í dollurum vel að okkar eignasafni og minnkar gengisáhættuna .
" – Eruð þið að innleysa gengistap ? " Ein spurningin frá borgarfulltrúum VG og Samfylkingar var sú hvert yrði verðmæti bréfsins ef gengi krónunnar styrktist um 25% , 50% eða 100% ! " svarar hann ..
" En ríkisstjórn sömu flokka hefur sent okkur þau skilaboð að gera ekki ráð fyrir neinni verulegri styrkingu krónunnar á næstu árum .
Ef menn hafa þá trú að gengi krónunnar geti styrkst um 100% , þá eru það góð tíðindi fyrir OR með allar þessar skuldir í erlendri mynt .
Salan á hlut OR breytir í raun engu til eða frá , því HS orka var þegar komin í meirihlutaeigu eins einkafyrirtækis .
OR hefði til dæmis engu ráðið um hugsanlega sameiningu Magma og GGE .
Það var Reykjanesbær sem tók þá ákvörðun að HS orka yrði ekki í samfélagslegri eigu .
" Óvissa um fjármögnun Sala Orkuveitu Reykjavíkur á eignarhlutnum í HS orku léttir undir með félaginu í fjármögnun á framtíðaruppbyggingu á Hengilssvæðinu , en tilraunaboranir lofa góðu .
" Það er mikilvægt að hafa náð að losa um þennan eignarhluta og semja við Hafnarfjörð , " segir Hjörleifur B. Kvaran , forstjóri OR .
" Nú strandar fjármögnunin fyrst og fremst á stöðu Íslands í samfélagi þjóðanna .
Bankar hafa ekki verið tilbúnir að lána peninga til framkvæmda á Íslandi , hvorki til okkar né annarra orkufyrirtækja .
Við eigum samt sem áður loforð um 27 milljarða lán frá Evrópubankanum frá því í september í fyrra og erum enn þeirrar trúar að bankinn muni efna það lán .
Hann hefur ekki fellt það niður og bíður vísast eftir því að ró komi yfir efnahagsmál á Íslandi og fylgist grannt með aðgerðum stjórnvalda í því skyni .
" Fyrirséð er að setja þarf mikið fjármagn inn í rekstur HS orku til að gera fyrirtækinu kleift að ráðast í þá uppbyggingu sem þarf til að selja orku til álversins í Helguvík og Norðuráls .
Í því skyni eru á teikniborðinu 50 til 60 milljarða framkvæmdir á Reykjanesi .
Magma hefur lýst vilja til að taka þátt í þeirri uppbyggingu , en setja má spurningarmerki við bolmagn annarra hluthafa félagsins til þess .
Ef ríkið hefði leyst til sín eignarhlutinn hefði ákvörðun um þátttöku ríkisins hafnað á borði fjármálaráðherra , sem hefði getað valdið óvissu um framtíð slíkrar uppbyggingar , ekki aðeins vegna þröngrar stöðu ríkissjóðs , heldur einnig yfirlýstrar andstöðu Vinstri grænna .
Þegar tilkynnt var um sölu GGE á 11% hlut í HS orku til Magma , þá fylgdi sögunni að ráðist yrði í hlutafjáraukningu á genginu 4 .
Ekki hefur verið tekin endanleg ákvörðun um það á stjórnarfundi , en ef það hefði gengið eftir , þá hefði svo lágt gengi rýrt eignarhlut OR í HS orku enn frekar .
Nú þegar má segja að eigið fé hafi verið fært niður úr genginu 7 í 6,31 .
