Hryðjuverkin í Bandaríkjunum 11. september 2001 mörkuðu vatnaskil .
Þann dag rændu hryðjuverkamenn fjórum farþegaþotum .
Tveimur þeirra flugu þeir á tvíburaturnana í New York , einni á varnarmálaráðuneytið í Washington og sú fjórða hrapaði í Pennsylvaníu .
Myndirnar af því þegar flogið var á skýjakljúfana , með þeim afleiðingum að þeir hrundu til grunna , brenndu sig inn í vitund almennings .
Á þessu augnabliki var samúð heimsbyggðarinnar með Bandaríkjamönnum .
" Nú eru allir Bandaríkjamenn , " skrifaði leiðarahöfundur franska dagblaðsins Le Monde og vitnaði til orða Johns F. Kennedys í Vestur-Berlín þegar hann sagði " Ich bin ein Berliner " .
Þetta var ekki ofmælt , en andrúmsloftið var fljótt að breytast .
Eins og beðið hefði verið eftir tækifæri Það var eins og stjórn George W. Bush , þáverandi Bandaríkjaforseta , hefði beðið eftir þessu tækifæri til að hefjast handa .
Blásið var til " stríðs gegn hryðjuverkum " og ferðinni réðu Dick Cheney varaforseti og Donald Rumsfeld varnarmálaráðherra .
Fyrsta skotmarkið var Afganistan , sem veitti hryðjuverkasamtökunum að baki tilræðunum 11. september skjól .
Innrásin í Afganistan naut víðtæks stuðnings og það tók ekki langan tíma að steypa ógnarstjórn talibana af stóli .
Atlagan að hryðjuverkasamtökunum al-Qaeda og leiðtoga þeirra , Osama Bin Laden , gekk ekki jafn vel .
Ógrynni sprengna var varpað á hellana , þar sem þeir létu fyrirberast , en Bandaríkjamenn og bandamenn þeirra höfðu ekki erindi sem erfiði .
Tenging næsta skotmarks við hryðjuverkin 11. september var ekki jafn augljós og enn hefur ekki verið sýnt fram á það með neinum hætti að Írakar hafi tengst ódæðisverkunum , sem framin voru 11. september .
Cheney , Rumsfeld og Bush voru hins vegar staðráðnir í að ráðast inn í Írak og nú upphófst mikil áróðursherferð til að sýna fram á hættuna , sem stafaði af Saddam Hussein .
Hann var ógeðfelldur einræðisherra , sem pyntaði og myrti þegna sína til þess að tryggja völd sín og gerðust þeir of óstýrilátir þurrkaði hann þá út með eiturgasi og jafnaði híbýli þeirra við jörðu .
Þessi hegðun var ekki ný af nálinni og má segja að mestu ódæðisverk hans hafi löngu verið að baki þegar hér var komið sögu .
Á sínum tíma létu Bandaríkjamenn sér hins vegar á sama standa um fjöldamorð Husseins á Kúrdum , enda var hann þeim þóknanlegur og passaði inn í áætlanir þeirra um að tryggja sér ítök í Mið-Austurlöndum .
En Hussein var ekki jafn leiðitamur og Bandaríkjamenn óskuðu sér og innrás hans í Kúveit þegar George Bush eldri var Bandaríkjaforseti varð til þess að þessi gamli bandamaður féll í ónáð og breyttist í mesta ógnvald heimsbyggðarinnar .
Ekki þarf að rekja atganginn til að sannfæra umheiminn um að Hussein byggi yfir gereyðingarvopnum , þvert á skort á sönnunum .
Ef til vill trúðu bandarískir ráðamenn því sjálfir að gereyðingarvopnin væru fyrir hendi , en þeir voru í það minnsta mun reiðubúnari til að ofsækja þá sem héldu hinu gagnstæða fram en að sannreyna fullyrðingar þeirra .
Sú staðreynd að engin gereyðingarvopn fundust í Írak kann hins vegar að hafa orðið til þess að Bush fjarlægðist Cheney á seinna kjörtímabilinu .
Hann hafi séð eftir að hafa hlustað á Cheney .
Situr varaforsetinn nú bitur við skriftir á endurminningum sínum og mun meðal annars ætla að halda því fram að forsetinn hafi brugðist með því að gefa eftir og fjarlægjast harðlínustefnu sína .
Helsta hlutverk Cheneys í lífinu þessa dagana er að verja pyntingar .
Samkvæmt tölum frá bandaríska varnarmálaráðuneytinu mun Íraksstríðið á þessu ári fara fram úr Víetnamstríðinu í kostnaði .
Í lok árs er gert ráð fyrir að Íraksstríðið hafi kostað bandaríska skattborgara 694 milljarða dollara ( jafnvirði 86.208 milljarða íslenskra króna ) .
Aðeins þátttakan í heimsstyrjöldinni síðari kostaði meira .
Hefðu þessir peningar verið settir í baráttuna gegn hungri og fátækt í heiminum hefði mátt lyfta Grettistaki , en þannig tala aðeins bláeygir draumóramenn .
Það hefði að auki sennilega reynst mun skilvirkara í baráttunni gegn hryðjuverkum að verja þótt ekki væri nema broti af stríðspeningunum í nafni mannúðar því að þá hefði verið ráðist beint að rótum misskiptingar og ójafnréttis í heiminum .
Úr þeim jarðvegi spretta hryðjuverkasamtök á borð við al-Qaeda .
Atlaga að mannréttindum Hryðjuverkin 11. september urðu ekki aðeins tilefni til innrása í Afganistan og Írak .
Einnig var gerð atlaga að mannréttindum .
Myndir af pyntingum og niðurlægingu fanga í Abu Ghraib-fangelsinu í Bagdad vöktu óhug um allan heim .
Bandarísk yfirvöld reyndu að láta líta út fyrir að einstaklingar hefðu farið út af sporinu , en fljótt kom í ljós að myndirnar sýndu aðferðir , sem Bandaríkjamenn hafa markvisst beitt til að brjóta niður einstaklinga .
Lögfræðingar bandaríska varnarmálaráðuneytisins voru uppteknir við að setja saman minnisblöð , sem ætlað var að sýna fram á að þjarma mætti að föngum með ýmsum hætti án þess að það teldist brot á alþjóðlegum sáttmálum um meðferð fanga .
Þessar aðferðir voru af ýmsum toga .
Ein þeirra felst í að binda fangann við einhvers konar fleka eða bretti , setja poka yfir höfuð hans og hella yfir hann eða kaffæra í vatni þannig að hann haldi að hann sé að drukkna .
Hér er um að ræða aðferðir , sem bandaríska leyniþjónustan , CIA , hefur þróað og meðal annars kennt böðlum einræðisstjórna í Suður-Ameríku .
Það er undarleg tilhugsun að hámenntaðir lögfræðingar þess ríkis , sem hefur tekið sér það hlutverk að vera málsvari frelsis og mannréttinda , sitji og velti vöngum yfir því hvernig megi sniðganga alþjóðasáttmála um mannréttindi .
Föngum , sem grunaðir voru um að tengjast hryðjuverkum , var holað niður í Guantanamo á Kúbu .
Þar voru reglur réttarríkisins afnumdar og hefur blásaklaust fólk mátt dúsa þar árum saman .
Meðferð fanganna hefur verið þannig að upplýsingar , sem þeir kunna að hafa látið af hendi , yrðu ekki nothæfar fyrir rétti .
Þá hefur komist upp um fangaflutninga .
Grunaðir hryðjuverkamenn hafa verið fluttir á laun í prísundir allt frá Póllandi til Egyptalands þar sem þeir hafa verið pyntaðir .
Vitað er að flugvélar , sem voru notaðar í fangafluginu , lentu á Íslandi , en ekki er vitað hvers eðlis farmurinn var þegar þær komu til landsins .
Hryðjuverkin 11. september 2001 voru einnig notuð til þess að grafa undan friðhelgi einkalífsins .
Réttur til eftirlits og hlerana af ýmsum toga hefur verið rýmkaður á kostnað friðhelginnar .
Skorturinn á heimildum til að ná í upplýsingar var þó ekki ástæðan fyrir því að hryðjuverkamönnunum tókst ætlunarverk sitt þennan örlagaríka dag .
CIA og alríkislögreglan , FBI , bjuggu yfir ýmsum upplýsingum , sem hefði verið hægt að nota til að fletta ofan af hryðjuverkamönnunum hefðu stofnanirnar talað saman .
Svo var hins vegar ekki .
Baráttan gegn hryðjuverkum á að snúast um að vernda grundvöll réttarríkisins og stofnanir lýðræðisins , verja frelsi og mannréttindi .
Ef sú barátta verður til afnáms frelsis og mannréttinda breytist hún í andhverfu sína .
Andstæðingar pyntinga hafa bent á að þær skili ekki árangri , en sú röksemdafærsla ber með sér að skiluðu þær árangri væru þær réttlætanlegar .
Talsmenn pyntinga þurfa þá aðeins að sýna fram á að þær beri árangur til þess að réttlæta þær .
Staðreyndin er hins vegar sú að um leið og opnað er fyrir það að beita pyntingum glatast sjálfsvirðingin .
Með hvaða rétti getur ríki , sem markvisst sviptir andstæðinga sína mannréttindum , gagnrýnt mannréttindabrot annarra ? Með framferði sínu hafa Bandaríkjamenn unnið tjón , sem mun taka mörg ár að bæta .
George Bush og hans helstu samstarfsmenn drógu upp mynd af því hvernig lýðræði myndi breiðast út um Mið-Austurlönd í kjölfar innrásanna í Afganistan og Írak .
Þetta reyndist yfirgengileg sjálfsblekking .
Innrásin í Írak gekk vel og enga stund tók að steypa Saddam Hussein af stóli , en í kjölfarið breyttist Írak í löglaust land .
Bandaríkjamenn brugðust því hlutverki innrásarliðs að vernda óbreytta borgara í landinu , sem þeir lögðu undir sig .
Einnig stóðu þeir aðgerðarlausir hjá á meðan óbætanlegt tjón var unnið á menningarverðmætum lands , sem kalla má vöggu siðmenningarinnar .
Þótt ástandið í Írak sé betra nú , en það var þegar verst lét , er fráleitt hægt að tala um velgengni .
Það kostar að reka heimsveldi Arfleifð Bush er ekki féleg og Barack Obama Bandaríkjaforseti situr uppi með afleiðingarnar af stefnu hans .
Eitt fyrsta verk Obama var að lýsa yfir að fangelsinu í Guantanamo yrði lokað , en það hefur orðið þrautin þyngri að standa við þau orð .
Hann tók hins vegar samstundis fyrir pyntingar og hefur Cheney gagnrýnt það harðlega og sagt að muni verða afdrifaríkt .
Obama dregur nú jafnt og þétt úr herstyrk Bandaríkjamanna í Írak , en bætir í aðgerðirnar í Afganistan .
Í upphafi var markmiðið í Afganistan að ná hryðjuverkamönnum al-Qaeda og koma talibönum frá .
Síðan varð markmiðið að byggja upp nýtt þjóðfélag .
Það hefur ekki gengið sem skyldi .
Allir þeir , sem reynt hafa að leggja undir sig Afganistan eða stjórna þar gangi mála hafa lent í vandræðum svo ekki sé meira sagt .
Um það geta Rússar borið vitni .
Vandkvæði Bandaríkjamanna komu glöggt fram í nýafstöðnum kosningum .
Þeirra útvaldi maður , Hamid Karzai , hefur haldið völdum – eða væri kannski nær að segja embætti – með því að gera bandalög við stríðsherra .
Bandarískir embættismenn hafa meira að segja orðið efasemdir um að hann sé rétti maðurinn , en þeir komu honum til valda og sitja uppi með hann .
Kosningarnar voru hins vegar meingallaðar og fullyrðingar um að rangt hafi verið haft við , átt við atkvæði og þar fram eftir götunum , eru háværar .
Allt bendir til þess að Karzai verði áfram við völd næstu fimm árin í krafti naums " meirihluta " , en bandarískum yfirvöldum er greinilega svo um og ó vegna stöðunnar að þau gerðu Karl W. Eikenberry , sendiherra í Kabúl , út af örkinni með einföld skilaboð til forsetans : " Ekki lýsa yfir sigri .
" Bandarísk stjórnvöld hafa , þvert á þær háleitu hugsjónir sem koma fram í ræðum , iðulega lagt sitt af mörkum til að tryggja valdasetu umboðslausra leiðtoga hafi þau talið það þjóna sínum hagsmunum .
Nú er Obama í þessari stöðu og efasemdirnar grassera meira að segja meðal flokksfélaga hans .
En þetta er kostnaðurinn við að reka heimsveldi , hvort sem forsetinn heitir Obama , Bush eða eitthvað annað .
