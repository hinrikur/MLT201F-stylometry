NÚ FER í hönd haustið sem er í senn hið náttúrulega haust , þar sem göturnar fyllast af sölnuðu laufi og skólabörnum , og haust kreppu , undanfari efnahagslegs frostavetrar .
Þetta er veturinn sem markar botninn á timburmannatímabilinu eftir sukkið góða um árið – afeitrun í gangi og svo eftirmeðferð og vonandi að lokum bati ! Batinn felur í sér nýtt Ísland , laust við þá græðgi og siðleysi sem einkenndi fyrri tíð – það er að minnsta kosti krafan .
Hið nýja Ísland skal byggja á hófsemd , siðsemd og réttlæti ! Í þessari grein ætla ég að fjalla um hið síðastnefnda : réttlætið .
Og ég ætla að fjalla um það út frá stærsta óréttlætismáli sem við stöndum frammi fyrir – skuldabyrði heimila og fyrirtækja í landinu .
Hagsmunasamtök heimilanna blása til greiðsluverkfalls þann 1. október til að þrýsta á um að komið verið til móts við kröfu um leiðréttingu húsnæðislána .
Frá því að ný ríkisstjórn tók við hefur hún þverskallast við sanngjörnum kröfum um þessa leiðréttingu .
Þeir ætla aðeins að bjarga hinum verst settu og fólk sem hefur alltaf staðið við sínar skuldbindingar á nú ekki að fá aðstoð nema með auðmýkjandi tilsjón og afskiptum .
Sorrý – ekki ásættanlegt .
Við erum nógu hnípin , við þurfum ekki meira ! Í hverju felst svo óréttlætið ? Færa má rök fyrir því að myntkörfulánin sem gömlu bankarnir héldu að fólki síðustu árin í rekstri hafi breyst í svikamyllur , þótt það hafi kannski ekki verið ásetningur í upphafi .
Blekið var varla þornað af lánunum þegar lánveitendurnir , gömlu bankarnir , tóku stöðu gegn krónunni og felldu hana jafnt og þétt á þriggja mánaða fresti þegar kom að uppgjörum og milliuppgjörum .
Þannig hækkuðu þeir höfuðstól lánanna ( auk þess að hækka vextina ) og juku tekjur sínar en voru eftir sem áður með útgjöld af sínum rekstri í krónum hérna heima .
Þetta er sambærilegt því að maður keypti bíl og fengi lán frá fjármögnunarfyrirtæki en svo kæmi maður frá fyrirtækinu á þriggja mánaða fresti og rispaði og beyglaði bílinn .
Eftir eitt , tvö ár væri verðmæti bílsins orðið innan við helmingur þess sem maður skuldaði í bílnum – og fjármögnunarfyrirtækið krefðist þess að maður borgaði að fullu ! Síðan tekur ríkið yfir svikamylluna og ætlar að ganga að þessum kröfum að fullu þar sem það er hægt .
Þetta er sambærilegt við að þegar Enron fór á hausinn hefðu bandarísk yfirvöld tekið yfir svikamylluna , haldið áfram að féfletta raforkuneytendur og svarað , eins og viðskipta- og fjármálaráðherra Íslands svara í dag : " Við höfum ekki efni á að hætta þessu .
" Nú á ég fullt eins von á að málefni myntlána verði útkljáð fyrir dómstólum í einhverjum af þeim prófmálum sem eru í gangi dag varðandi skuldamál .
Sem vinstrimanni og þátttakanda í að koma þessari ríkisstjórn á koppinn þykir mér það þó ansi snautlegt ef dómstólar þurfa að skikka vinstristjórn til að sýna réttlæti – þetta er fyrst og fremst krafa um réttlæti .
Þessir gjörningar bankanna sem felldu krónuna skiluðu sér svo inn í verðtryggðu lánin okkar í gegnum verðbólguskotið sem þetta olli .
Auk þess erum við með falskar forsendur inni í vísitölunni ; neyslumynstur háþenslutímans 2005-2007 og íbúðaverð frysts markaðar sem á eftir að fara mun neðar .
Áðurnefndir ráðherrar fjármála og viðskipta hafa talað gegn því að fólk fari í aðgerðir eins og greiðsluverkfall .
Þeir segja að það komi fólki aðeins í enn meiri vandræði .
Nú er ég ekki með neinar sérstakar væntingar til embættismanna sem púkkað hefur verið upp á tímabundið í ráðherrastöðu .
En leiðtogar vinstrimanna ættu að hafa snefil af sögulegri vitund og réttlætiskennd .
Verkföll hafa til skemmri tíma aldrei verið neinum til góðs , hvorki þeim sem fara í verkfall né þeim sem verkfallið beinist gegn .
Þau hafa þó verið nauðsynlegt tæki þegar allt um þrýtur og til lengri tíma hafa þau átt sinn hlut í að skapa það velferðarkerfi sem hér er þó enn til staðar .
Afleiðingar greiðsluverkfalls sem byggir á réttlátum kröfum eru á ábyrgð þeirra sem það beinist gegn ! Höfundur er þýðandi og íslenskukennari .
