ICELANDAIR hefur í þessum mánuði dregið til baka uppsagnir alls 24 flugmanna félagsins vegna aukinna verkefna í vetur .
Jafnframt munu níu flugstjórar , sem stóð til að flyttust í sæti flugmanns , halda stöðum sínum .
" Það er sem kunnugt er mikil árstíðasveifla í flug- og ferðastarfseminni , og mun fleiri störf í boði yfir háannatímann á sumrin en í lágönn vetrarins .
Þess vegna er jafnan ráðinn inn hópur flugmanna að vori og sagt upp að hausti , " segir Guðjón Arngrímsson , upplýsingafulltrúi félagsins .
Guðjón segir að nú bregði svo við að fyrirsjáanleg séu aukin verkefni í flugrekstri Icelandair í vetur og því þörf fyrir starfskrafta flugmanna mun meiri en áður var áætlað .
" Bókanir í áætlunarflugi í haust eru betri en á horfðist og samið hefur verið um aukið fraktflug og leiguflug á vegum Icelandair , " segir hann .
Rúmlega 200 flugmenn verða starfandi hjá Icelandair í vetur en voru um 240 þegar mest var á þessu sumri .
sisi@mbl.is 