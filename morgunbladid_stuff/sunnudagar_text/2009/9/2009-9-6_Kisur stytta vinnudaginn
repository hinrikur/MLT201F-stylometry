EINS og margoft hefur verið ítrekað á síðum Atvinnublaðsins er það ekki nema af hinu góða að brjóta upp vinnudaginn og dreifa huganum yfir skemmtilegri vefsíðu .
Fátt er þá betra en nokkurra mínútna skammtur af krúttipúttum og kelirófum til að hlaða batteríin og vera klár í að hjóla í næsta verkefni .
Þegar kemur að krúttum komast fáar vefsíður með tærnar þar sem Icanhascheezburger.com er með þófana .
Eins og gestir síðunnar komast fljótt að , þá gengur Icanhascheezburger út á að safna saman hrikalega sætum myndum af köttum og öðrum krúttlegum dýrum , og splæsa við skondnum texta .
Sló í gegn 2007 Samkvæmt alfræðiheimildinni Wikipediu nær sú hefð allt aftur til upphafs ljósmyndunar að gera skoplegar myndir af köttum .
Þetta listform lá þó í hálfgerðum dvala þar til netið kom til sögunnar , að skondnar myndir af kisulórum fóru að berast á milli fólks á ýmsum umræðuvefjum og vefsíðum .
Sprengingin kom svo loks með Icanhascheezburger sem leit dagsins ljós árið 2007 , og byrjaði að safna og búa til kisugrín með skipulögðum og aðgengilegum hætti .
Er áætlað að um tvær milljónir gesta líti inn á vefsíðuna daglega .
Vinsældir síðunnar voru slíkar að sama ár og hún var stofnuð seldi höfundur vefjarins hana til hóps fjárfesta fyrir heilar tvær milljónir dollara .
Daglega birtast nýjar myndir af krúttlegum kisum , bæði klaufalegum hnoðrum og köttum sem leggja á ráðin um heimsyfirráð .
Einnig berast endrum og sinnum myndskeið af einhverju agalega sætu , t.d. kisulórum sem láta veiðieðlið hlaupa með sig í gönur .
Gestir geta svo tekið þátt í að bæta efni við síðuna í einföldu forriti sem gerir kleift að bæta texta eftir eigin höfði við kisumyndir .
Umsjónarmenn síðunnar velja síðan bestu tillögurnar , heiminum öllum til yndisauka .
Þeir sem þreytast á köttunum geta svo ýtt á flipa á síðunni og skipt yfir í skemmtilegar hundamyndir , grínmyndir af fræga fólkinu , hnyttin gröf um ýmsa þætti mannlegs samfélags , og enskar málvillur Asíubúa .
www.icanhascheezburger.com 