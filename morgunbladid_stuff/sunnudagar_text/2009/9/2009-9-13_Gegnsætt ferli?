Fljótlega eftir bankahrunið síðastliðið haust varð ljóst að nýju ríkisbankarnir myndu sitja uppi með mörg stórskuldug fyrirtæki , þar sem þörf væri á niðurfellingu skulda og / eða að fyrirtækjunum yrði komið í hendur nýrra eigenda .
Fljótlega fór að bera á tortryggni í garð bankanna og starfsmanna þeirra um það hvernig staðið yrði að niðurfellingu skulda og sölu eigna .
Af hálfu bankanna sjálfra og stjórnvalda voru gefin þau svör , að lögð yrði áherzla á að veita skýrar upplýsingar , m.a. um afskriftir skulda .
Kæmi til sölu fyrirtækja yrði það gert í opnu og gegnsæju ferli , þar sem allir fjárfestar sætu við sama borð og áherzla yrði lögð á að selja til hæstbjóðanda .
Þetta átti m.a. að gera til að koma í veg fyrir að starfsmenn bankanna , sem frá fyrri tíð eru í nánum tengslum við ýmsa fjárfesta og eignarhaldsfélög , létu þeirra hagsmuni ganga fyrir hagsmunum annarra fjárfesta .
Ekki hafa mörg félög verið seld eftir að bankarnir fóru í þrot .
En í þeim tilfellum , sem það hefur gerzt , hefur það þá alltaf gerzt samkvæmt opnu og gegnsæju ferli ? Eftir því , sem bezt verður séð , er sala Árvakurs hf. , útgáfufélags Morgunblaðsins , eina dæmið um að hluthafar í félagi , sem komið var í hendur eins bankanna , hafi þurft að skrifa niður hlutafé sitt og félagið hafi verið selt hæstbjóðanda að undangengnu opnu ferli , þar sem allir fjárfestar áttu sömu möguleika á að bjóða í hlutaféð .
Fréttir hafa verið sagðar af því að fjárfestar hafi sýnt ýmsum lífvænlegum félögum áhuga , t.d. Sjóvá , Vodafone , Teymi , TM , Securitas og fleirum .
Hvaða aðferð verður notuð við sölu þessara félaga ? Málsmeðferðin í málum stórra félaga á borð við Stoðir og Teymi vekur spurningar um það hvernig bankarnir hafa hugsað sér að ganga fram .
Hvaða upplýsingar hyggjast þeir veita um skuldaniðurfellingu og eignarhald ? Hvaða reglur eiga að gilda um stjórnendur slíkra félaga ? Eiga þeir að halda áfram störfum eða á að skipta um ? Á einhver regla að gilda um það eða á það að vera tilviljunum háð ? Síðastliðið vor var á mbl.is rætt við Ingvar Guðmundsson verkfræðing , sem hefur undanfarið unnið að því að safna saman litlum fjárfestum , sem í sameiningu gætu boðið í fyrirtæki , sem koma í sölu .
Ingvar nefndi sem dæmi öryggisfyrirtækið Securitas , sem var eign Fons , sem nú er farið í þrot .
Þar eru viðskiptabankarnir stærstu kröfuhafar .
Ingvar sagði að verð fyrirtækisins myndi væntanlega hlaupa á milljörðum .
Slík upphæð væri einfaldlega ekki á færi margra .
" En slík fyrirtæki geta verið mjög áhugaverð ef nokkrir fjárfestar taka sig saman um að vera með í þessu , " segir hann .
Eigi slíkir hópar smærri fjárfesta að eiga möguleika , verður söluferli fyrirtækjanna að sjálfsögðu að vera opið .
Almenningur er enn ekki sannfærður um að engin hætta sé á því að skilanefndir og ríkisbankar haldi þannig á málum að einstökum fjárfestum verði ekki hyglað .
Þessir aðilar verða því að hyggja mjög rækilega að málsmeðferðinni þegar kemur að niðurfellingu skulda og sölu fyrirtækja .
