Norski fjárfestirinn Endre Røsjø ætlar að fjárfesta í MP banka fyrir 1.400 milljónir króna og verður þá næststærsti hluthafi í bankanum .
Í frétt í Morgunblaðinu í gær segir Margeir Pétursson , stofnandi og stjórnarformaður bankans , að þetta sé liður í því að dreifa eignarhaldi sem sé forsenda þess að bankinn nái leiðandi stöðu á markaðnum .
Um þessar mundir njóta íslenskar fjármálastofnanir lítils trausts hvort sem það er heima fyrir eða erlendis .
Eftir bankahrunið þykir Ísland ekki vænlegur fjárfestingarkostur .
Til marks um það er ákvörðun fyrirtækisins FTSE að taka íslensku úrvalsvísitöluna út af lista sínum yfir alþjóðlegar hlutabréfavísitölur .
Það hefur ekki áður gerst hjá fyrirtækinu .
" Ísland hefur sett mikið niður .
Það leikur enginn vafi á því , " sagði Þórður Friðjónsson , forstjóri Kauphallarinnar , um þessa ákvörðun í viðtali við Morgunblaðið í gær og bætti því við að ekki væri hægt að gera nokkrar athugasemdir við hana .
Lesi erlendir fjárfestar í þessa ákvörðun hlýtur staða Íslands gagnvart Alþjóðagjaldeyrissjóðnum ekki síður að verða þeim til umhugsunar .
Sagt hefur verið að ákvörðun sjóðsins um að veita Íslandi lán og aðkoma hans að áætluninni um endurreisn íslensks efnahags séu merki til umheimsins um að íslenskt efnahagslíf sé á réttri leið .
Nú ber hins vegar ítrekað svo við að Alþjóðagjaldeyrissjóðurinn frestar afgreiðslu næsta hluta lánsins til Íslendinga .
Íslensk stjórnvöld verða alltaf jafn hissa þegar það gerist og segja að með engu móti halli á efndir áætlunarinnar um niðurskurð og hagræðingu .
Fyrst svo er getur ástæðan fyrir frestunum aðeins verið töfin á afgreiðslu Icesave-málsins og væri gott að fá það þá upp á borðið .
Það hlýtur hins vegar að þurfa að taka aðkomu Alþjóðagjaldeyrissjóðsins til endurskoðunar við þær aðstæður sem nú eru uppi .
Ef ákvörðun sjóðsins um að veita Íslandi lán efldi traust á Íslandi hlýtur að draga úr traustinu þegar afgreiðsla lánsins tefst .
Þá er aðkoma sjóðsins farin að skemma fyrir .
Endre Røsjø virðist hins vegar ekki hafa látið þessa hluti þvælast fyrir sér .
Hann sér tækifæri á Íslandi .
Í tilkynningu frá MP banka var ákvörðun Røsjøs studd með því að bankinn hefði verið áhættufælinn á árunum 2007-8 : " Hrunið var mikil þolraun fyrir fjármálafyrirtæki eins og MP banka og forysta hans og starfsfólk hafa sannað að þau eru þrautseig og traust .
Mér líst vel á að þróa bankann áfram með þeim .
Ég væri mjög ánægður ef þessi fyrsta fjárfesting mín gæti eflt traust á íslenska bankakerfið .
" Það veitir ekki af mótvægi við þau neikvæðu merki , sem umheiminum berast um þessar mundir frá Íslandi .
