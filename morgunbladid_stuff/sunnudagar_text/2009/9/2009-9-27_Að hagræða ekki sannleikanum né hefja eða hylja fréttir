Margvíslegar breytingar hafa orðið á Morgunblaðinu að undanförnu .
Breytingar á ritstjórn blaðsins hafa verið mjög í umræðu , einkum yfirstjórnin .
Þar hefur lengstum verið fátt um breytingar og menn lengi gegnt leiðtogahlutverkum með miklum sóma .
En þá var eignarhaldið á blaðinu einnig í föstum skorðum .
Á örfáum árum hafa tvívegis orðið afgerandi breytingar á eigendahópnum .
Í fyrri lotu náði einn aðili meirihlutayfirráðum yfir blaðinu fyrir sinn þáverandi fjárhagslegan styrk .
Það var nýlunda á blaðinu , þótt löngu áður hafi Valtýr Stefánsson haft þar yfirburðastöðu .
Ekki er hægt af sanngirni að halda því fram að Björgólfur Guðmundsson hafi verið frekur til áhrifa um stefnu blaðsins , og kann að vera að skammur valdatími og margvísleg vandamál sem fljótlega kölluðu á alla hans athygli og orku hafi haft sitt að segja .
Hann valdi þó þá Þór Sigfússon og Ólaf Stephensen til að hafa forystu á blaðinu .
Opið útboð og silkihanskar Svo fór fyrir þessu gamla blaði eins og hent hefur fleiri í því efnahagslega fárviðri sem geisað hefur að það komst í fjárhagslegt þrot .
Bankinn , sem í hlut átti , taldi sínum hag best borgið með því að leita leiða til að tryggja áframhaldandi starfsemi blaðsins.Tap þáverandi eigenda blaðsins , sem sumir höfðu lengi staðið að blaðinu , varð algert og þeim öllum mjög tilfinnanlegt .
Um eigendur keppinautarins , sem síst var í betri stöðu , var hins vegar farið silkihönskum og skuldir þeirra afskrifaðar í milljörðum af viðskiptabanka hans .
Þessi mismunur er einkar athyglisverður , þar sem tveir ríkisbankar eiga í hlut .
Banki Morgunblaðsins hélt opið útboð þar sem menn gátu gert tilboð í að axla eigendaábyrgð á blaðinu og leggja fram verulega fjármuni til að leitast við að tryggja rekstur þess .
Það voru ekki margir áhugasamir um það , sem skiljanlegt er í þessu árferði .
Er þakkarefni að allstór hópur manna úr ýmsum áttum náði saman um að gera tilraun til þess að tryggja áframhaldandi útgáfu þessa merka blaðs .
Af hverju er það þakkarefni ? Vegna þess , að í hreinskilni sagt gat þetta fólk ekki vænst þess að framlög til Árvakurs skiluðu því fjárhagslegum arði á næstu árum og jafnvel meiri líkur á að fjárframlög töpuðust en að þau bæru ávöxt .
Sá veruleiki skýrir einnig sársaukafulla uppsögn margra ágætra og mikilhæfra starfsmanna blaðsins nú nýverið .
Áhrif Morgunblaðsins Á liðnum árum hefur iðulega verið fjallað um áhrif Morgunblaðsins á þróun íslensks þjóðlífs , til góðs eða ills .
Vafalaust hafa þau verið nokkur , en þó iðulega ofmetin .
Nú eru margir sem telja að mjög hafi dregið úr áhrifavaldi blaðsins .
Það má vera rétt og sé það svo er það ekki endilega neitt áhyggjuefni .
Blaðið hefur stundum tekið einstök stefnumið upp á sína arma og haldið þeim myndarlega á lofti og stundum beitt miklu afli , ef því hefur verið mikið niðri fyrir .
Sjálfsagt gætu vandaðir fræðimenn mælt af nokkru öryggi í slíkum tilvikum , hvort blaðið hafi haft erindi sem erfiði .
Annað er erfiðara í mælingu .
Segja má að blaðið nái mestum árangri ef það nær að skila inn í umræðuna frískum og vönduðum fréttum , fréttaskýringum og sjónarmiðum ritstjórnar og ná jafnframt að laða til sín skrifara greina sem leggja inn góð rök , þannig að lesendur þess fái sem best mótað sína eigin afstöðu til einstakra mála .
En þetta mikilvægasta erindi blaðsins verður seint mælt með óyggjandi hætti .
Fjölmiðlar og eigendur þeirra Stundum er því haldið fram að það sé til einhver óskráð regla um að ótilgreindur hópur manna sé skyldugur til að gerast útgefendur , leggja fram fjármuni og hætta þeim og ráða til sín ritstjóra og ritstjórn og greiða sem best laun og það fólk eigi síðan heilagan rétt til þess nota þann fjölmiðil , sem það á ekki neitt í , til að fylgja eftir sérsjónarmiðum sínum og duttlungum sem eigendurnir vilja ekkert hafa með að gera .
Laganemi , sem gegnt hefur starfi forseta lagadeildar í háskóla um skeið , var einn af mörgum sem nýlega hafa talað fyrir slíkum sjónarmiðum .
Auðvitað er ekki heil brú í slíku tali .
Þetta hefur ekkert að gera með hina hliðina , sem er sú skylda hverrar ritstjórnar að hagræða ekki sannleikanum né hefja eða hylja fréttir af því að það falli að hagsmunum eigenda í bráð eða lengd .
Reyndar var einn aðaleigandi Morgunblaðsins um háa herrans tíð jafnframt aðalritstjóri og því flókið við þær aðstæður að velta fyrir sér hvort eigendur væru að hafa óeðlileg áhrif á skrif þess ! Áskriftarblað eins og Morgunblaðið hefur í slíkum efnum mikið aðhald frá lesendum sínum .
Á hinn bóginn þar sem svo háttar til að eigandinn sé jafnframt fær um að beina auglýsingum úr eigin fyrirtækjum ( jafnvel gjaldþrota fyrirtækjum ) að blaði sínu í slíku magni að hann þurfi ekki að höfða til áskrifenda er ekkert slíkt aðhald fyrir hendi .
Sú er ein skýringin á að tekist hefur að misbeita slíkum fjölmiðlum í ríkum mæli á undanförnum árum .
Áskrifendur veita mest aðhald en það gera auglýsendur einnig að nokkru marki , þ.e. ef þeir og fjölmiðlaeigandinn er ekki einn og sami aðilinn .
Ekki er mikill ágreiningur um að flest stórt og smátt í sköpunarkerfinu eigi sjálfstæðan tilverurétt og okkur beri að styðja við bakið á þeim rétti eftir því sem fært sé .
Þarna eiga menn við náttúruna , fánu og flóru lands og heims svo dæmi sé tekið .
Öðru máli gegnir um ýmis mannanna verk .
Þau koma og fara .
Stjórnmálaflokkur til að mynda kann að hafa haft þýðingarmiklu hlutverki að gegna , vegna stefnu sinnar og þáverandi stöðu þjóðfélagsins .
Hann kann jafnvel að hafa gegnt úrslitahlutverki , þegar mikið lá við .
En hafi sá flokkur ekkert lengur fram að færa er ekkert að því að hann líði hægt og hljótt inn í söguna .
Það hafa þeir margir þegar gert .
Sama máli gegnir um blöð , þetta sem þú hefur í höndunum sem önnur .
Hinn endanlegi dómur er lesenda Oft er talað niður til gamalla flokksblaða fortíðarinnar .
Þau höfðu sína annmarka og flokksofstækið vissulega sínar dökku hliðar .
En meðan þau komu út frá ólíkum bæjarhólum málefnabaráttunnar stuðluðu þau með sínum hætti að því að fáum rökum var úthýst úr umræðunni .
En allt í einu féllu þau ekki lengur að þjóðfélagsþróuninni , fyrir þau var æ minni þörf og þau hurfu að lokum .
Og þótt þau væru sjálfsagt fáum harmdauði felst ekki í því að þau hafi ekki um sína daga haft margvísleg jákvæð áhrif .
Þetta blað telur sig enn hafa ríku hlutverki að gegna og ætlar að rækja það vel .
En það eru áskrifendur blaðsins og lesendur þess sem eiga hinn endanlega dóm um tilverurétt þess .
Þess vegna mun blaðið gera sitt ýtrasta til að rækta gott samband við þá og bregðast þeim ekki .
Þeir verða vísast sjaldnast ánægðir með allt sem þeir sjá í Morgunblaðinu sínu , en vonandi verður það hinn endanlegi dómur þeirra , að þar starfi gott og frjótt fólk , sem vill vel og vinni starf sitt af hreinskilni og heiðarleika .
