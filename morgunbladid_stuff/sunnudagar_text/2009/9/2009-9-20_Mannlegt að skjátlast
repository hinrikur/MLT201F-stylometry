Eftir Kristján Jónsson kjon@mbl.is Allir geta lent í peningavanda en sumir leysa hann með vafasömum hætti .
Finnski lögfræðingurinn Juha Turunen í Turku ( Åbo ) ákvað að ræna upp á eigin spýtur 26 ára konu , Minnu Nurminen , af auðugum ættum .
Á fésbókarsíðu sinni segir hann frá því daginn fyrir ránið að hann hafi mikið að gera , mottó hans í lífinu sé : " Það er mannlegt að skjátlast , guðdómlegt að fyrirgefa " .
Turunen hélt Minnu í gíslingu þar til búið var að greiða lausnargjald er nam átta milljónum evra en var handtekinn nokkrum dögum síðar .
Fáum kom í hug að þessi stillti menntamaður , stuttur og þybbinn , með mikinn áhuga á bardagaíþróttum og skotfimi , væri líklegt efni í mannræningja .
En fyrir fáeinum dögum var lögð fram ákæra fyrir " gíslatöku , líkamsárás , grófa truflun á heimilisfriði og fjárkúgun " , að sögn Ari-Pekka Koivisto ríkissaksóknara .
Turunen gæti fengið 10-13 ára fangelsi .
Í ljós hefur komið að hann hefur stundað fölsun og fjárdrátt , líklega á árunum 2007 og 2008 en sakaskráin var hrein .
Turunen skipulagði ránið vandlega þegar í ársbyrjun , Hufvudstadsbladet hafði eftir lögreglunni að framkvæmdin hefði verið " fagmannleg " .
Hann keypti sér nokkru fyrir ránið tveggja herbergja lúxúsíbúð í miðborg Turku og þar hélt hann Minnu í gíslingu í 17 daga .
Vandlega skipulagt mannrán Áður en hann lét til skarar skríða komst hann yfir talsverðar upplýsingar um fórnarlambið , hann sá að Minna var að byrja í nýju starfi og miðaði tímasetningar við það .
Lúxusíbúðin var vel hljóðeinangruð og engin leið að flýja , Turunen hafði gert á henni ákveðnar breytingar til að tryggja það .
Einu tengsl stúlkunnar við umheiminn voru þau að lögfræðingurinn færði henni mat og hún gat horft á sjónvarp .
Ræninginn komst inn í íbúð stúlkunnar í Töölö auðmannahverfinu í Helsinki um hábjartan dag 27. maí í vor með því að þykjast vera póstur með pakka .
Hann keflaði hana og batt og tókst að smygla henni út úr húsinu í stórum trékassa í hvítum sendibil sem hann fékk lánaðan .
Einhvern veginn tókst honum að koma kassanum alla leið upp í lúxúsíbúðina .
Innan við helmingur íbúða í húsinu var í notkun .
Nokkrum dögum síðar krafði hann ættingjana með tölvupósti og smáskilaboðum um lausnargjald , annars myndi Minna deyja .
Fjölskyldan skýrði yfirvöldum frá mannráninu 30. maí .
og ákvað að borga en í fullu samráði við lögregluna .
Engu var ljóstrað opinberlega upp fyrr en skýrt var frá handtöku Turunens 13. júní .
En geysilega umfangsmikil leit hófst um allt Finnland , smávélum var bannað að fljúga yfir suðvesturhluta landsins og borið við æfingu flughersins .
Einnig var höfð samvinna við önnur ESB-ríki .
Talið var brýnt að halda aðgerðunum leyndum , ræninginn gæti annars myrt gíslinn .
Þegar féð var í höfn ók Turunen með konuna út í skóg í Vahto , norðan við Turku , og skildi hana þar eftir .
Lögregla hafði upp á henni nokkrum stundum seinna , Minna var ómeidd en að sjálfsögðu mjög hrædd og miður sín eftir þessa lífsreynslu .
Turunen var handtekinn sama dag .
Deildu hart um Kone-milljarðana AÐSTANDENDUR Minnu hafa lagt sig fram um að vernda hana fyrir ónæði í kjölfar málsins ; það hefur tekist svo vel að fjölmiðlar hafa ekki birt neina ljósmynd af henni .
Móðir Minnu er Hanna Nurminen , sennilega auðugasta kona Finnlands , eignmaður hennar er bóndi , Jaakko Nurminen .
Eignir Hönnu eru sagðar nema 39,5 milljónum evra , um 7,1 milljarði ísl. kr. Faðir hennar var Pekka Herlin sem stofnaði risafyrirtækið Kone sem frægt er um allan heim fyrir framleiðslu á lyftum , sjá má Kone-lyftur í mörgum húsum á Íslandi .
Um 32.500 manns um allan heim vinna hjá Kone .
Hanna Nurminen er að vísu talsmaður stjórnar fyrirtækisins en hún hefur ekki tekið þátt í deilum fjögurra systkina sinna , Antti , Ilkku , Niklas og Ilonu , um arfinn eftir Herlin sem lést 2003 .
Hann arfleiddi með leynd á banabeði sínum elsta son sinn , Antti , að helmingi hlutabréfanna í Kone .
En þrjú af systkinunum andmæltu erfðaskránni og lauk deilunni fyrir tveim árum með því að hluti samsteypunnar , Cargotec , var seldur og andvirðinu skipt milli hinna systkinanna .
Hanna á áfram hlut í báðum fyrirtækjunum en hin þrjú neita að hafa nokkuð saman við Antti að sælda framar .
Faldi lausnarféð víða í Turku Ekki hefur verið skýrt frá því hver greiddi beinlínis lausnargjaldið , átta milljónir evra , um 1.500 milljónir ísl. kr. , í litlum seðlum .
Tekist hefur að endurheimta nær allt féð , það fannst á ýmsum stöðum í Turku en án aðstoðar Turunens .
Ræninginn faldi seðlana á mörgum stöðum en alls er talið að bunkinn hafi vegið um 100 kíló .
Talið er að hann hafi flutt peningana á reiðhjóli í bílageymslu en týnt hluta af því á leiðinni .
Turunen virðist ekki hafa skort fé , tekjur hjónanna 2007 voru alls 70.000 evrur , um 13 milljónir ísl. kr. Ekki eru vísbendingar um miklar skuldir eða slæmar fjárfestingar .
" Þetta er ágætis fjölskylda " Mannræninginn og lögfræðingurinn Juha Turunen er 44 ára góðborgari í úthverfinu Paattinen í Turku , kvæntur og á þrjú lítil börn en er ekki sérstaklega mannblendinn .
" Þetta er ágætis fjölskylda , " sagði einn nágranninn .
" Hann virtist vera ósköp venjulegur fjölskyldufaðir .
" En orðrómur er um að skilnaður hafi verið í nánd .
Ekkert í fari ræningjans eða hegðun benti samt til þess að neitt væri að .
Turunen fór á skólahátíðir með börnunum og rabbaði við grannana .
Turunen hefur m.a. verið vinsæll fyrirlesari við háskólann í Turku , sérgreinin var fyrirtækjaréttur en hann vann auk þess að stjórnunarverkefnum fyrir stofnunina .
Hann var í framboði til borgarstjórnar fyrir jafnaðarmenn haustið 2008 en sló ekki í gegn ; fáir muna yfirleitt eftir honum á þeim vettvangi .
