Dagblöð um allan heim hafa átt undir högg að sækja .
Tæknin býður upp á aðra kosti , sem sumir kjósa að nýta fremur en pappírsmiðlana .
Þó eru enn margir sem telja sig illa svikna ef þeir missa af blaðinu sínu sem svo lengi hefur verið fróðleiks- og gleðigjafi .
Útgefendur og blaðamenn vilja sinna þessum lesendum af myndarskap og samviskusemi .
Þeim er þó margt öndvert hér á landi um þessar mundir .
Um leið og auglýsendur og almenningur hafa minna úr að spila eykst kostnaður blaðanna í öfugu hlutfalli við tekjurnar .
Vextir á rekstrarfé eru mjög háir og krónan svo lágt skrifuð að pappírskostnaður margfaldast .
Starfsmönnum blaðanna hefur fækkað , þau spara við sig í aðkeyptu efni en leitast jafnframt við að veita þá þjónustu sem lesendur vænta .
Það var við þessar erfiðu aðstæður sem Morgunblaðið komst ekki hjá að draga saman seglin á ritstjórn og fleiri deildum þess .
Útgefendur og aðrir stjórnendur blaðsins gengu nauðugir til þess verks .
Full ástæða er til að meta að verðleikum hversu góðum skilningi þessar aðgerðir mættu hjá þeim sem þær bitnuðu helst á .
Þetta góða fólk var örugglega meðvitað um að Morgunblaðinu var þetta einkar óljúft enda algjörlega á skjön við þá tryggð við góða starfsmenn , sem blaðið hefur jafnan reynt að sýna á umliðnum árum og áratugum .
Það getur því enginn velkst í vafa um að til þessa úrræðis hefði ekki verið gripið , ef aðrir kostir hefðu verið færir .
Það er ekki endilega við hæfi við tímamót , sem verða með þessum hætti á starfsferli manna , að draga nöfn fáeinna út úr 40 starfsmanna hópi .
Hér er þó talið víst , að enginn geti að því fundið , þótt þrír menn séu nefndir og þeirra störf sérstaklega þökkuð .
Þeir Árni Jörgensen , Björn Vignir Sigurpálsson og Freysteinn Jóhannsson hafa um langa hríð verið burðarásar á blaðinu , hver á sínu sviði og verið öðrum starfsmönnum á ritstjórn fyrirmynd í störfum sínum , og um leið hvatning til þeirra sem voru að fikra sig fyrstu skrefin um vönduð og fagleg vinnubrögð , enda vinsælir og vel liðnir .
Hafa þeir átt drjúgan þátt í að afla Morgunblaðinu þess trausts , sem það nýtur og viðhalda því og leggja sitt til þess góða starfsanda sem á blaðinu hefur ríkt .
Ítrekaðar eru þakkir forráðamanna blaðsins til þessara manna og annarra þeirra sem nú hafa látið af störfum .
En þótt Árvakur sé ráðinn í að treysta og efla prentmiðil sinn sem hann má hefur útgáfan jafnframt lagt vaxandi áherslur á netmiðilinn og fagnar því hve sú uppbygging hefur tekist vel og er þakklát fyrir það forystuhlutverk sem hann hefur hlotið og viðtökur notenda , sem verið hafa framar vonum .
Lítill vafi er á , að þótt vel hafi gengið með vefmiðilinn , eigi hann enn ónumin lönd og því sem næst óþrjótandi möguleika í framtíðinni .
Þá hefur verið tilkynnt að Morgunblaðið og SkjárEinn horfi til samstarfs á næstunni og valdar fréttir Morgunblaðsins verði lesnar og sýndar á sjónvarpsstöðinni .
Bindur blaðið góðar vonir við þetta samstarf og treystir því að það verði báðum miðlunum heilladrjúgt .
Þetta er nefnt til sögunnar til að undirstrika að blaðið horfir baráttuglatt fram á veginn þótt það eins og svo margir aðrir í þjóðfélaginu þurfi að heyja varnarbaráttu um hríð .
Þótt hvergi megi gefa eftir í því stríði , þarf um leið að hugsa til og hlúa að vaxtarsprotunum og þeim tækifærum sem bíða handan við hornið .
