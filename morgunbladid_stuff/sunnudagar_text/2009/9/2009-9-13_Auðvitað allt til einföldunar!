MIKIÐ óskaplega hlýtur kröfuhöfum Rauðsólar ehf. , sem starfaði tímabundið undir heitinu Ný sýn ehf. og svo Sýn ehf. , að hafa létt þegar þeir lásu viðskiptasíðu Morgunblaðsins sl. þriðjudag , þar sem gat að líta fyrirsögnina : " Rauðsól þarf nýtt hlutafé , annars tapa kröfuhafar " .
Við lestur fréttarinnar kom svo á daginn að Jón Ásgeir Jóhannesson , aðaleigandi Rauðsólar , var að skýra það fyrir lesendum , að sameining Rauðsólar við 365 miðla hafi lengi staðið til .
( Rauðsól hefur verið til síðan í nóvember í fyrra .
) " Þetta er nú bara til einföldunar , " sagði Jón Ásgeir og jafnframt að þetta væri til þess fallið að einfalda rekstur félaganna .
Vitanlega er þetta hárrétt hjá Jóni Ásgeiri , hugsaði ég .
Hvers vegna datt mér þetta ekki í hug í nóvember í fyrra , þegar ég skrifaði frétt eftir Jóni Ásgeiri , rétt eftir að hann hafði keypt fjölmiðlahluta 365 út úr félaginu , undir nafninu Rauðsól , og var þá nýbúinn að endurnefna félagið Ný sýn ehf. , sem svo varð Sýn ehf. , allt til einföldunar ? Síðan þá hefur hann vitanlega verið að hugleiða að sameina aftur fjölmiðlahlutann við 365 , til einföldunar , en í millitíðinni vitaskuld losað félagið við eins og fimm milljarða skuldapakka , sem varð eftir í Íslenskri afþreyingu við aðskilnaðinn í fyrra , til einföldunar , að sjálfsögðu .
Þá var bara eftir að selja allar bitastæðar eignir út úr Íslenskri afþreyingu , á sannkölluðum útsöluprís , sem gert var með góðum stuðningi NBI ( Nýja Landsbankans ) , og Íslensk afþreying varð svo að sjálfsögðu gjaldþrota seint í júní í sumar , en með fimm milljarða skuldir , eða svo .
Allt til einföldunar .
NBI gaf út tíu meginreglur í desember í fyrra , sem bankinn kvaðst hafa til hliðsjónar við aðgerðir vegna greiðsluerfiðleika fyrirtækja .
Meðal þeirra var að tryggja " gegnsæi og hlutlægni við úrvinnslu mála eftir því sem kostur er " .
" Eftir því sem kostur er " er augljóslega lykilsetning í þessum efnum ! Ég held að ég sé ekki ein um að skilja alls ekki hvaða tök Jón Ásgeir og co. höfðu á gamla Landsbankanum og enn síður , hvaða tök hann hefur á NBI. Það er mér hulin ráðgáta og í afgreiðsluferli NBI get ég hvergi komið auga á hið yfirlýsta " gegnsæi " eða " hlutlægni " og hlýt því að álykta að í þessum efnum sé slíkur afgreiðslumáti ekki " kostur " .
Í fyrrnefndri frétt ( 6. nóvember 2008 ) sagði Jón Ásgeir m.a. : " Ég skil áhyggjur ráðamanna af því að eignarhald á einkafjölmiðlum sé að safnast að mestu leyti á eina hönd .
Við þurfum að ná sátt um þau mál og ég er tilbúinn til þess að útvíkka eignarhald mitt á Nýrri sýn , auk þess að endurskoða samninginn um aðkomu 365 að Árvakri .
" Bíðum nú við .
Hvað hefur Jón Ásgeir gert frá því fyrir 10 mánuðum til þess að útvíkka eignarhald sitt á Rauðsól , Nýrri sýn , Sýn eða hvað eigum við að kalla fjölmiðlaveldi hans ? Nákvæmlega ekki neitt , en í ofangreindri frétt sagðist hann vera tilbúinn til þess að fara niður fyrir 40% eignarhlut í Nýrri sýn .
Jón Ásgeir og Einar Þór Sverrisson , lögmaður hans , ætluðu í nóvember í fyrra að hrökkva af hjörunum af heilagri reiði og vandlætingu , þegar þáverandi formaður viðskiptanefndar Alþingis , Ágúst Ólafur Ágústsson , krafðist upplýsinga frá ríkisbönkunum þremur , um hvort þeir hefðu staðið að fjármögnun Jóns Ásgeirs á kaupunum á fjölmiðlahlut 365 .
Lögmaður Jóns Ásgeirs skrifaði Ágústi Ólafi bréf og hafði í hótunum um " að leggja fram kæru á hendur yður og öðrum hlutaðeigandi hjá viðkomandi stofnunum " .
Fram kom að Jón Ásgeir lagði inn 1,5 milljarða króna í nýju hlutafé og Rauðsól tók um leið yfir 4,4 milljarða króna skuldir fjölmiðlahluta 365 , en skildi eftir í félaginu , sem skömmu síðar varð Íslensk afþreying , liðlega fimm milljarða skuld .
Allt til einföldunar , vitanlega ! Allt í þágu hagsmuna kröfuhafa , auðvitað ! Nema hvað ? Menn sem standa í " business " á þennan hátt , með það að meginmarkmiði að hafa allt uppi á borðum , allt gegnsætt og einfalda hlutina á þann veg , sem Jón Ásgeir hefur augljóslega ávallt haft að leiðarljósi í sínum viðskiptaumsvifum , hljóta að vera sárir , jafnvel hálfklökkir , þegar einhver leyfir sér að halda því fram að þeir séu alls ekki að gæta hagsmuna lánardrottna sinna , bara sinna eigin , með því að mjólka og tutla fyrirtækin sem þeir hafa komið klónum í , þar til þeir eru farnir að blóðmjólka og svíða aukinheldur út lánsfé upp á mörg hundruð milljarða króna úr íslenskum og erlendum lánastofnunum , án þess að fullnægjandi tryggingar séu settar fyrir lánunum og senda svo almenningi á Íslandi reikninginn .
agnes@mbl.is 