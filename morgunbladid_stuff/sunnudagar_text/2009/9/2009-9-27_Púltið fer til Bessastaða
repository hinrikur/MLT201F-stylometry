Forsetaembættið hefur þegið að fá skrifpúlt Sveinbjarnar Egilssonar á Bessastaði og er ætlunin að afhenda það í haust .
Púltið gengur nú í endurnýjun lífdaganna í höndum Gunnars Bjarnasonar , en til hans kom eigandi púltsins , Ragnar Önundarson , því fyrir tilstilli Þjóðminjasafnsins .
Afi Ragnars , Ragnar Ásgeirsson , keypti púltið ásamt fleiri hlutum úr búi Einars Benediktssonar , þegar hann fór frá Herdísarvík .
Einar fékk púltið úr búi Benedikts Gröndal , sem fékk það frá föður sínum ; Sveinbirni Egilssyni .
Milli Ragnars Ásgeirssonar og Ragnars Önundarsonar hafði Úlfur Ragnarsson , móðurbróðir Ragnars Önundarsonar , púltið undir höndum .
Ætla má að þeir feðgar , Sveinbjörn Egilsson og Benedikt ( Sveinbjarnarson ) Gröndal , hafi notað púltið í daglegum ritstörfum sínum og hefur því margur gimsteinninn orðið þar til , eins og orðabók Sveinbjarnar yfir íslenzkt skáldamál og þýðingar hans á Íslendingasögum á latínu , glímur þeirra feðga beggja við Ódysseifs-kvæði og Illíonskvæði , ljóð ortu þeir báðir og Sveinbjörn m.a. Heims um ból , og Benedikt samdi Heljarslóðarorrustu og teiknaði í Dýraríki Íslands svo fátt eitt sé nefnt .
Sveinbjörn Egilsson bjó um skeið á Bessastöðum og kenndi við skólann þar .
Hann varð svo rektor Lærða skólans í Reykjavík .
freysteinn@mbl.is 