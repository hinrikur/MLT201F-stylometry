Eyrir sjómannsekkjunnar MÓÐIR mín háöldruð býr á elliheimili við góðan aðbúnað .
Í sumar fékk hún bréf frá Tryggingastofnun þess efnis að henni hefðu verið greiddir of háir vasapeningar og hún skuldaði TR rúmar 120 þúsund kr. Ráðstafanir höfðu verið gerðar með því að skerða greiðslur til hennar , þannig , að mánaðargreiðslur lækkuðu úr um 20.000 kr. í 15.000 kr. Þá stæðu eftir rúmar 70.000 kr. af skuldinni og var henni gefinn nokkurra vikna frestur til að gera tillögur um uppgreiðslu skuldarinnar .
Brot móður minnar var að hún tilkynnti ekki TR um fengna vexti af sparisjóðsbók sinni .
Við , sem sáum um skattskýrsluna fyrir hana , töldum nægja að geta fjárhæðarinnar þar .
Áunnir vextir náðu þó ekki að viðhalda verðgildi innistæðunnar í hruninu mikla .
Um 30.000 íslenzkir eldri borgarar munu hafa fengið lík bréf og móðir mín .
Sjálfur er ég kominn á eftirlaunaaldurinn en er heppinn að hafa vinnu enn .
Ég hef ekki enn sótt um eftirlaunin en fylgist með möguleikum mínum á góðri reiknivél Tryggingastofnunarinnar .
Frá því fyrir áramót hafa væntanlegar greiðslur til mín lækkað þrisvar .
Úr 155.000 kr. fyrir skatta í 5.500 kr. Ég hef því dregið að sækja um bæturnar og vinn mér hálft prósent á mánuði með því , ef sú viðbót verður ekki felld niður í næstu atlögu .
Móðir mín kvartar ekki .
Hún hefur alltaf verið nægjusöm og vill helzt greiða skuld sína við Tryggingastofnun ríkisins sem fyrst .
Svo er einnig um flesta Íslendinga .
Við verðum að sætta okkur við orðinn hlut og bíta á jaxlinn .
Sumar stéttir og atvinnugreinar hagnast þó á gjaldeyrishruninu og er það vel .
Laun margra sjómanna hafa allt að því tvöfaldazt eftir að evran fór úr 80 kr. í 180-200 kr. Væri til of mikils vænzt , að samtök sjómanna lýstu því nú yfir , að þeir sættu sig við niðurfellingu sjómannaafsláttarins við næstu staðgreiðslu skatta sinna .
Það væri stórmannlegt af þeim að gera það í stað þess að hóta því að sigla flotanum í land .
Þetta fallega framlag sjómannanna okkar væri vel þegið áður en TR þarf að senda næsta bréf til gamla fólksins til að tilkynna því , að enn hefði það of mikla vasapeninga , sem það yrðu að skila sem fyrst .
Sjómannssonur .
Reykingaplága ÉG VIL þakka greinar lækna um reykingapláguna .
Þeir sem segja að þeim sé í sjálfsvald sett hvort þeir reykja eða ekki fara ekki með rétt mál .
Að reykja veldur þjóðlífinu miklum skaða , heilsufarslega .
Reykingafólk veldur fjölskyldum sínum og vinnufélögum angri .
Og reykingafólk hefur valdið mörgum eldsvoðum , enginn veit hve oft .
Björn Indriðason .
Svarað í síma 5691100 frá 10-12 velvakandi@mbl.is 