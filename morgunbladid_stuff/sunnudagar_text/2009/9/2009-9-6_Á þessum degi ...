Howard Unruh var hæglátur maður .
Eftir að hann sneri heim úr síðari heimsstyrjöldinni bjó hann heima hjá mömmu sinni .
Þar kom hann sér upp skotæfingasvæði í kjallaranum og smám saman hætti hann nánast að fara út fyrir hússins dyr .
Hann var sannfærður um að nágrannar hans í smábænum Camden í New Jersey sætu á svikráðum við hann og baktöluðu hann .
Smám saman jókst ofsóknaræði Unruh .
Hann hélt nákvæman lista yfir allt það , sem hann taldi bæjarbúa hafa gert á sinn hlut .
Við sum nöfnin skrifaði hann " retal .
" , sem er stytting á " retaliation " ( hefnd ) .
Unruh fór í bíó að kvöldi 5. september .
Þegar hann kom heim uppgötvaði hann að garðhliði , sem hann hafði smíðað , hafði verið stolið .
Svo virðist sem sá þjófnaður hafi gert gæfumuninn í sjúkum huga hans .
Daginn eftir snæddi hann morgunverð með móður sinni .
Eftir að hún fór að heiman tók hann þýska Luger-skammbyssu , sem var minjagripur úr stríðinu , gekk út og hugði á hefndir .
Fyrsta skot hans fór naumlega framhjá ökumanni sendibíls bakarísins .
Þá gekk hann inn á rakarastofu , skaut rakarann og sex ára dreng , sem var að fá klippingu í tilefni skólabyrjunar .
Hann skaut mann , sem stóð fyrir dyrum apóteksins , gekk inn og skaut þrjá til viðbótar .
Klæðskerinn átti að verða næsta fórnarlamb , en þegar hann reyndist ekki vera í verslun sinni skaut Unruh konu hans í staðinn .
Hann skaut vegfarendur í bíl , jafnt fullorðna sem börn .
Lítill tveggja ára drengur , sem horfði út um gluggann heima hjá sér , varð enn eitt fórnarlambið .
Á aðeins 12 mínútum myrti Howard Unruh 13 manns .
Hann varð þar með fyrsti Bandaríkjamaðurinn til að ganga berserksgang með skotvopni með þessum hætti .
Síðar hafa komið upp fjölmörg tilfelli , þar sem menn hafa t.d. mætt vopnaðir til vinnu og myrt vinnufélaga sína eða skotið skólafélagana .
Howard Unruh var talinn of veikur á geði til að vera sakhæfur .
Honum var komið fyrir á geðsjúkrahúsi og þar er hann enn , 88 ára gamall .
Aukin aðstoð Howard Unruh var ekki eini fyrrverandi hermaðurinn , sem framdi voðaverk eftir síðari heimsstyrjöldina , þótt enginn hafi framið sams konar fjöldamorð .
Þar að auki sviptu fjölmargir hermenn sig lífi eftir heimkomuna .
Talið er að morðæðið , sem rann á Howard Unruh að morgni 6. september 1949 hafi orðið hvatinn að því að yfirvöld lögðu aukið fé í að aðstoða hermenn , sem glímdu við alvarlegar andlegar afleiðingar herþjónustunnar .
rsv@mbl.is 