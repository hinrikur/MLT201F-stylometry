Anna Marta Guðmundsdóttir , bóndi , var fædd á Hesteyri í Mjóafirði þann 29. september árið 1929 .
Hún lést 13. sept sl. Hún var dóttir hjónanna Kristínar Láru Árnadóttur , f. 23.12 .
1895 , d. 23.8. 1979 og Guðmundar Guðmundssonar Ísfeld , f. 26.1. 1879 , d. 29.11 .
1968 .
Kristín Lára og Guðmundur eignuðust einnig andvana son þann 7. desember 1926 .
Anna Marta var einhleyp alla ævi , bjó á Hesteyri og stundaði þar búskap .
Hún aðhylltist trú aðventista og eignaðist marga góða vini innan þeirra vébanda .
Anna Marta varð þjóðþekkt á níunda áratug tuttugustu aldar , er hún lét til sín taka í fjölmiðlum að verja hagsmuni lítilmagnans .
Hjá Önnu dvöldu tíðum heimilislausir menn og öryrkjar , er aðstoðuðu hana við búskapinn og hún hafði félagsskap af .
Anna Marta Guðmundsdóttir verður jarðsett í dag , 20. september , í heimagrafreit fjölskyldunnar á Hesteyri í Mjóafirði , síðasta afkomandi ættleggsins .
Anna Marta Guðmundsdóttir , bóndi á Hesteyri í Mjóafirði , er nú öll .
Hún náði ekki að lifa áttræðisafmælisdaginn sinn .
Upp á herlegheitin hafði hún ráðgert að halda með kveðskap í góðra vina hópi .
Anna bjó á Hesteyri alla ævi .
Foreldrar hennar hvíla nú í heimagrafreitnum á Hesteyri og þar mun hún einnig hljóta sína hinstu hvílu .
Önnu þekkti ég aðeins í rúmt ár .
Það er stuttur tími .
Þó finnst mér ég hafa þekkt hana lengur , því hún treysti mér fyrir ævi sinni .
Fyrir rúmu ári fékk ég það skemmtilega verkefni að skrásetja ævi hennar og unnum við stöllur við það verkefni frá febrúar til október 2008 .
Anna Marta var þjóðþekkt sem Anna á Hesteyri , bóndinn sem fór ætíð sínar eigin leiðir og hafði ég því heyrt af henni skemmtilegar sögur frá barnæsku .
Það að kynnast henni í návígi var ljúft og breytti þeirri mynd sem ég hafði af henni í fyrstu .
Ég sá fljótt að þarna var á ferðinni merkilegur karakter , með einstæða heimsmynd , hlý og einlæg kona , félagsvera og mikill dýravinur .
Fundum okkar bar saman bæði á Hesteyri og á Fjórðungssjúkrahúsinu í Neskaupstað , en þar dvaldi hún frá því í mars á síðasta ári .
Anna fann styrk í trúnni , hún veitti henni hugarró .
Hún raulaði oft sálma við dagleg störf og meðal aðventista eignaðist hún trygga vini , sem hún talaði oft við í síma .
Vini átti hún annars víða um land og í öllum stéttum þjóðfélagsins , sem heilluðust af hennar sérstaka persónuleika , hispursleysi og manngæsku .
Þegar ég hugsa um hrokkinhærðu vinkonu mína sé ég fyrir mér litla og fallega stelpu , sem stendur á milli foreldra sinna í sumarhaga , brosir við sólinni og krýpur niður til að taka lítið lamb í fangið .
Ég veit að Anna er nú umkringd dýrunum sínum og sinnir þeim af gæsku og gleði .
Og hún er glöð að fá að hitta mömmu sína aftur .
Þær haldast hönd í hönd inn í gróanda vorsins .
Mér þótti vænt um Önnu og það er mér heiður að hafa fengið að vera þátttakandi í hennar lífi og fengið að fylgja henni síðasta spölinn .
Ég vil leyfa mér að þakka starfsfólkinu á Fjórðungssjúkrahúsinu í Neskaupstað fyrir að hafa sinnt Önnu af alúð og natni .
Einnig veit ég að nágrannar hennar í Mjóafirði , heimilisfólkið á Brekku , reyndust henni vel og gerðu allt sem í þeirra valdi stóð til að aðstoða hana á allan hátt .
Ég veit að Anna var þakklát fyrir það .
Ættingjum hennar og vinum um allt land sendi ég samúðarkveðjur .
Anna sagði eitt sinn við mig að hún vildi helst að sín yrði minnst fyrir að vernda rjúpuna og saklausa fugla .
Hver og einn sem hana þekkti minnist hennar á sinn hátt .
Ég minnist hennar fyrst og fremst sem vinar , sem elskaði landið , búskapinn og dýrin sín .
Ég þakka henni samfylgdina og traustið sem hún sýndi mér .
Megi minning bóndans og dýravinarins Önnu Mörtu Guðmundsdóttur á Hesteyri lifa um ókomin ár .
Rannveig Þórhallsdóttir , Seyðisfirði .
