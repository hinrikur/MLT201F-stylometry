16. september 1979 : " Við Íslendingar höfum bæði gamla og nýja reynslu af því , hvernig óbilgirni í kjaradeilum getur valdið ómælanlegu tjóni , sem bitnar á okkur öllum og aldrei fæst bætt .
Við þurfum ekki annað en að virða fyrir okkur ástandið í efnahags- og atvinnumálum í dag til þess að fullvissa okkur um , að einhvers staðar höfum við misstigið okkur illilega .
Það er líka komið svo , að sú krafa verður æ háværari í öllum stéttum , að uppskurður sé gerður á fyrirkomulagi kjarasamninga og starfsemi aðila vinnumarkaðarins til þess að þeir fjármunir , sem fara í rekstur þeirra , skili sér í raunverulegri arðsemi fyrir launþega jafnt sem atvinnureksturinn .
" 17. september 1989 : " Steingrímur Hermannsson , forsætisráðherra , hefur hafið meiriháttar sókn gegn Seðlabanka Íslands og lýst þeirri skoðun , að röng stjórn eða engin stjórn hans á peningamálum sé ein helzta ástæðan fyrir efnahagsvanda þjóðarinnar .
Jafnframt hefur forsætisráðherra viðrað hugmyndir um , að Seðlabanki verði settur annaðhvort undir forsætisráðuneyti eða fjármálaráðuneyti en ekki viðskiptaráðuneyti eins og nú og skipunartími bankastjóra Seðlabankans fylgi valdatíma hverrar ríkisstjórnar .
Nauðsynlegt sé , að meiri tengsl séu á milli efnahagsstefnu ríkisstjórnar og aðgerða Seðlabanka .
Það er að vísu erfitt að sjá , hvert er tilefni þess , að forsætisráðherra vegur með þessum hætti að bankastjórn Seðlabankans .
Þetta frumkvæði ráðherrans virðist ekki í nokkrum tengslum við atburði líðandi stundar , nema ráðherrann hafi þá uppgötvað einhver ný sannindi í efnahagsmálum .
En hvað um það .
Spurningin er þessi : Á Seðlabankinn að fylgja stefnu ríkisstjórnar í einu og öllu , vera tæki hennar við stjórn efnahagsmála eða á Seðlabankinn að vera sjálfstæð stofnun , sem hefur meira vald til sjálfstæðra ákvarðana við stjórn peningamála en nú ? " 