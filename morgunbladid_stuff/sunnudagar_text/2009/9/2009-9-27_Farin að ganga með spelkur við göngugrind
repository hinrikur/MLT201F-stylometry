Eftir Sigurð Boga Sævarsson sbs@mbl.is " MEÐFERÐIN hefur farið fram úr mínum björtustu vonum .
Ég vonaði að vöðvarnir myndu kveikja á sér en reiknaði aldrei með að geta gengið með spelkur við göngugrind í þessari fyrstu ferð , " segir Þuríður Harpa Sigurðardóttir frá Sauðárkróki .
Harpa slasaðist alvarlega í hestaslysi í Skagafirði vorið 2007 , hún hrygg- og rifbeinsbrotnaði og lamaðist neðan við brjóst .
" Mér var sagt eftir slysið að ég yrði líklega lömuð það sem eftir væri , " segir Harpa , sem neitaði að sætta sig við örlögin .
Í gegnum netið komst hún í samband við fólk í svipaðri stöðu sem var á leið í stofnfrumumeðferð á Indlandi .
" Um síðustu áramót fannst mér ég ekki lengur hafa tíma til að bíða , " segir Harpa , sem hefur dvalist í Delhí á Indlandi frá ágústbyrjun .
Sprautur og þjálfun Meðferðin ytra felst í tveimur stofnfrumusprautum á dag , einni á morgnana og annarri seinni part dags , sinni í hvorn upphandleggsvöðva .
Auk þess eru gefnar stórar sprautur inn í mænu eða við skaddaða svæðið nokkrum sinnum á tímabilinu .
Endurhæfingin snýst um að þjálfa neðri part líkamans og að læra að ganga með spelkur við göngugrind auk þess sem efri hluti líkamans og jafnvægi er þjálfað .
" Læknarnir leggja áherslu á að ekki sé hægt að lofa fólki bata né svara því hvers vegna sumir sjúklingar fá bata en aðrir ekki .
Þeir segja þó að ég hafi – af þeim einstaklingum sem koma hingað í sína fyrstu meðferð – náð lengst og þá trúi ég því að þeir hafi verið einlægir í orðum sínum Eftir að ég kem heim eiga stofnfrumurnar sem ég hef fengið enn að vera að virkjast og eflast í langan tíma og mikilvægt er að ég haldi vel áfram í endurhæfingu , meðal annars við göngugrind .
" Sætti mig við staf Harpa kveðst nær því nú en þegar hún fór utan í ágústbyrjun að komast úr hjólastólnum .
Hvort það takist sé önnur saga en sjálf vonast hún til að vera ekki bundin stólnum algjörlega .
" Ég reikna ekki með því að geta aftur gengið óstudd en ég myndi alveg sætta mig við staf .
" Harpa heldur heim á leið eftir nokkra daga en stefnir að því að fara aftur til Indlands snemma á næsta ári .
Ef meðferðin skilar bata mun hún halda áfram og fara utan tvisvar til þrisvar á ári næstu þrjú ár .
Kostnaðurinn er kringum þrjátíu milljónir og þurfa Harpa og fjölskylda hennar að fjármagna meðferðina alfarið sjálf , en þau hafa þó notið góðs stuðnings .
Um Hörpu og meðferð hennar má lesa nánar á vefsetrinu www.oskasteinn.com .
