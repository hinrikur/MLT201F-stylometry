UM ÞESSAR mundir er unnið að gerð tillagna um nýtt heildarskipulag lögreglunnar á Íslandi .
Samhliða þeirri vinnu hefur ráðherra dómsmála falið embætti ríkislögreglustjóra að vinna að skilgreiningu á grunnþjónustu lögreglunnar , sem unnt verði að nota sem grundvöll við ákvörðun á inntaki lögreglustarfsins , áætlun um mannaflaþörf í umdæmum o.fl. Einn þáttur í grunnþjónustu lögreglunnar á Suðurnesjum varðar starfsemi hennar í Flugstöð Leifs Eiríkssonar .
Hefur starfsemin þar mjög mikið vægi hvað varðar öryggismál þjóðarinnar .
Af 83 lögreglumönnum hjá embættinu hafa 20 fasta starfsstöð í flugstöðinni .
Að auki taka lögreglumenn í almennri deild lögreglunnar á Suðurnesjum virkan þátt í daglegu starfi í flugstöðinni , sér í lagi yfir sumartímann þegar ferðamannaálag er hvað mest .
Mönnun lögreglunnar í flugstöðinni byggist á lágmarksmönnunarlíkani , sem tekið var í notkun fyrr á þessu ári í kjölfar viðamikilla breytinga á starfseminni vegna bágrar fjárhags- og rekstrarstöðu .
Hafa skipulagsbreytingarnar þegar skilað miklum árangri og fært rekstrarumhverfið í betra horf .
Sem dæmi um sérhæfð störf lögreglumanna á Suðurnesjum má benda á vegabréfaeftirlitið í flugstöðinni á Keflavíkurflugvelli .
Árið 2007 komu átta mál til kasta embættisins er vörðuðu skilríki farþega .
Í helmingi tilfella framvísuðu farþegar fölsuðum skilríkjum .
Á árinu 2008 margfaldaðist fjöldi skilríkjamála og komu þrjátíu mál til kasta lögreglunnar af þeim sökum .
Reyndust 19 farþegar framvísa fölsuðum skilríkjum .
Í öðrum tilfellum framvísuðu farþegar skilríkjum annarra einstaklinga og voru flestir á leið til þriðja lands .
Það sem af er þessu ári hafa 23 vegabréfsmál komið upp í flugstöðinni og ber að þakka sérstaklega fyrir þá árvekni sem lögreglumenn embættisins sýna í starfi sínu .
Af þessum 23 málum hafa ellefu skilríki reynst fölsuð .
Tíu farþegar framvísuðu skilríkjum annarra einstaklinga .
Skemmst er að minnast komu Brasilíumanns sem hingað kom nýverið , en viðkomandi ferðaðist óáreittur um Evrópu á vegabréfi annars manns .
Maðurinn reyndist í ofanálag vera eftirlýstur af Interpol , m.a. fyrir morð og stórfelld fíkniefnaviðskipti .
Hann var stöðvaður af lögreglunni í Flugstöð Leifs Eiríkssonar .
Yfirvöld í Brasilíu hafa óskað eftir framsali .
Flestum farþeganna , sem lögreglan í flugstöðvardeildinni á Suðurnesjum hefur stöðvað , hefur tekist að ferðast óáreittir um önnur Evrópulönd .
Sérstakri árvekni íslenskra lögreglumanna ber að þakka að upp kemst að lokum að ekki er allt með felldu .
Er starf lögreglumannanna um margt einstakt hvað varðar sérhæfni og umfang löggæslu við landamæri .
Einnig má nefna annan mikilvægan þátt í starfsemi lögreglunnar á Suðurnesjum , en það eru samskiptin við Landamærastofnun Evrópu , Frontex , sem embættið annast fyrir hönd Íslands .
Samskiptin við Frontex krefjast mikillar sérþekkingar lögreglumanna í flugstöðvardeildinni .
Samstarfið milli aðildarlandanna er bæði mikið og náið og krefst stöðugrar árvekni .
Krefjandi þjálfun á alþjóðlegum vettvangi er því mikilvægur þáttur í störfum lögreglumannanna .
Þátttaka Íslands í Schengen-samstarfinu krefst einnig sérhæfðrar þekkingar og nákvæmra vinnubragða við vegabréfaskoðun svo hindra megi för eftirlýstra glæpamanna inn í landið og annarra er óæskilegir teljast af ýmsum ástæðum .
Landamæraeftirlit lögreglumanna í flugstöðinni á Keflavíkurvelli er tvímælalaust ein af mikilvægustu grunnstoðunum í starfsemi embættisins á Suðurnesjum .
Árangur af starfseminni byggist fyrst og fremst á faglegum vinnubrögðum lögreglumanna , árvekni , ósérhlífni og metnaði til að ná árangri í störfum .
Landsmenn allir geta verið stoltir af því hæfa liði lögreglumanna sem starfar hjá lögreglunni á Suðurnesjum , sem m.a. gætir öryggis þjóðarinnar í hinni alþjóðlegu Flugstöð Leifs Eiríkssonar .
Höfundur er lögreglustjóri á Suðurnesjum .
