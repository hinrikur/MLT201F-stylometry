ÍSLANDSVINIRNIR í Rammstein gefa út nýja plötu í október , Liebe Ist Für Alle Da .
Þegar kemur að því að hneyksla , hræra í viðteknum viðmiðum og varpa upp spurningum um hvað má og hvað ekki má eru Rammstein-liðar nokkurs konar völundar .
Og mögulega hafa þeir toppað sjálfa sig í þetta skipti .
Fyrsta smáskífa plötunnar , sem ber hið fróma og settlega nafn " Pussy " , kom út rétt fyrir helgi og meðfylgjandi myndband hefur vakið mikla athygli , líkt og reyndar flest þau sem sveitin hefur látið frá sér .
Í mjög svo glúrinni markaðssetningu var það frumsýnt á klámvef , og þurfti væntanlegur áhorfandi að staðfesta aldur sinn líkt og tíðkast með síður af þeim toga .
Myndbandið hefst svo með leikrænum tilþrifum í kringum ástaleiki meðlimanna með hinum ólíkustu konum , allt á ljósbláu nótunum , en rétt undir lokin breytist sú áferð skyndilega – og myndbandið verður dökkblátt .
Vel dökkblátt meira að segja .
Það þarf ekki að koma á óvart að frétt þessa efnis er ein sú vinsælasta á fréttagáttinni eyjan.is .
Mannskepnan er söm við sig , hvatvíst dýr inn við beinið en vangaveltur um þann þátt eru nokkuð sem Rammstein-menn hafa m.a. hent á loft margsinnis á sínum á ég að segja " glæsta " ferli ? arnart@mbl.is 