Miðvikudagar eru ágætis sjónvarpsdagar því þá er hægt að fylgjast með henni Bettý sem er svo fjandi skemmtileg stelpa .
Hún birtist okkur í þáttum sem heita Ljóta Bettý og fjalla um " ósköp venjulega stúlku sem er ráðin aðstoðarkona kvennabósa sem gefur út tískutímarit í New York " eins og segir í kynningu .
En ég hef aldrei skilið þann ljótleika sem stúlkukindin á að búa yfir .
Þetta er blómleg stelpa með skemmtilega litríkan fatasmekk , en það þykir sennilega rosalega hallærislegt í henni New York að vera eitthvað öðruvísi en staðlarnir segja til um .
Mér finnst Bettý miklu flottari en allar hinar yfirborðskenndu og " rétt klæddu " skvísurnar í þáttunum .
Það gustar af henni þar sem hún gengur hressilega um götur í fjólubláum sokkabuxum og gulri kápu eða einhverju öðru álíka gleðjandi fyrir augun .
Reyndar las ég einhvers staðar að mikil vinna lægi á bak við það að gera leikkonuna sem ljótasta , það væri búið að troða upp í hana teinum og framkvæma einhver ósköp af öðrum lýtandi aðgerðum á henni .
En þeir þurfa að vanda sig eitthvað betur blessaðir fræðingarnir , því stúlkan er svo langt frá því að vera nokkuð ljót , þrátt fyrir fyrirhöfnina .
Kristín Heiða Kristinsdóttir 