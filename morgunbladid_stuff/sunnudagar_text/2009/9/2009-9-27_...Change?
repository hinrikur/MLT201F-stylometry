Eftir Helga Snæ Sigurðsson helgisnaer@mbl.is Hinn 30. janúar 1975 birtist í Morgunblaðinu lítil frétt þess efnis að stórsöngvarinn Björgvin Halldórsson hefði gengið til liðs við hljómsveitina Change , sem þeir Magnús Þór Sigmundsson og Jóhann Helgason stofnuðu í Lundúnum .
Um svipað leyti gekk Tómas M. Tómasson stuðmaður einnig í sveitina .
Þessi ágæta hljómsveit rambaði á barmi heimsfrægðar lengi vel , eins og frægt er orðið .
Jóhann segir á vefsíðu sinni að upphafið að Change megi rekja til þess er hann samdi lagið " Yaketty Yak , Smacketty Smack " ( sem heyra má í dag í Hagkaupaauglýsingum ) .
Hann hafi fengið það á tilfinninguna að þeir Magnús gætu fengið samning út á lagið erlendis og fór svo að þeir félagar héldu út til Lundúna , styrktir af frænda Magnúsar , til að hljóðrita lagið í Orange Studios-hljóðverinu .
Jóhann segir eiganda hljóðversins , Cliff Cooper , hafa heyrt " Yaketty Yak , Smacketty Smack " og viljað gefa lagið út á smáskífu á vegum Orange Records .
Smáskífan kom út vorið 1973 og flytjendurnir nefndir Change , með öfugu G-i .
Nokkru síðar bættust í sveitina Birgir Hrafnsson og Sigurður Karlsson .
Change-menn voru orðnir fjórir .
Barnum kemur til sögunnar Sumarið 1974 hélt Change aftur til Englands , tók tvö hús á leigu í Kent og fór að æfa stíft .
Fjögurra laga plata kom út með sveitinni það ár og sá Keith Allen um upptökustjórn .
Sama ár kom svo út plata með 11 lögum sem hét einfaldlega Change og er umslagið afar skemmtilegt ; hélaður plötuspilari .
Bandaríski upptökustjórinn H.B .
Barnum sá um upptökustjórn á henni .
Change hélt til Íslands í jólafrí í desember 1974 með plötuna nýju í farteskinu og fékk hún góðar viðtökur á jólamarkaðnum , að því er fram kemur á vefsíðu Jóhanns .
Morgunblaðið fjallaði um afrek Change þennan desembermánuð fyrir hartnær 35 árum undir yfirskriftinni " Ísland í dag , heimurinn á morgun ? " Var m.a. sagt frá því að sveitarmeðlimir væru bjartsýnir á að ná frægð og frama í enska poppheiminum .
Barnum var bjartsýnn og sagði að um mitt næsta ár ættu Change að vera orðnir heimsfrægir .
" Þeir hafa allt til þess og ef það verður ekki með þessari stóru plötu , þá bara með næstu , " er haft eftir honum .
En heimsfrægðin kom aldrei .
Í miðju þorskastríði Í jólaleyfinu ákváðu Change-liðar að bjóða Björgvini í sveitina og Tómasi bassaleikara .
Bo rifjar upp þennan merkilega tíma : " Við Tommi fluttum út til Englands og bjuggum úti .
Svo kom ég heim og fór svo aftur út .
Við vorum tvö ár á Englandi og þarna gerðum við stóra plötu en hún kom aldrei út , það kom bara út tveggja laga plata , " segir Björgvin .
" Þetta var í miðju þorskastríði og við gerðum myndband og komum fram í Bay City Rollers-þættinum og svona , gerðum þarna stóran samning sem þótti mikið .
Svo urðum við bara þreyttir á að bíða , orðnir blankir og svona , " segir Björgvin .
Samningurinn sem hann nefnir var gerður við EMI-plötuútgáfuna 1975 og Chappell , höfundar- og útgáfusamningur .
" Það vill svo til að við eigum þessa plötu , allar upptökurnar , " segir Björgvin .
Platan er s.s. enn óútgefin og Björgvin segir þá Jóhann hafa velt því fyrir sér að gefa hana út einn daginn .
Trésmiðir og heimsfrægð Hvað heimsfrægðarspár varðar segir Björgvin alla listamenn dreyma um heimsfrægð .
" Jafnvel trésmiðir , það vilja allir fá viðurkenningu , " bendir Björgvin á .
Allt velti það á smekk fólks og kynningu á listamönnum .
En hvernig skilgreinir Björgvin tónlist Change ? " Þetta var svona diskópopp , ofsalega commercial , " segir Björgvin .
Change hélt nokkra tónleika á Englandi og fékk nokkra umfjöllun í bresku pressunni , þótti nokkuð góð sveit .
Allt kom þó fyrir ekki , Change lagði upp laupana í ársbyrjun 1976 .
Í samfestingi á Bond-stræti Búningarnir sem Change-menn klæddust vöktu gríðarlega athygli , þröngir samfestingar að hætti ABBA og fleiri tónlistarmanna og hljómsveita á þessum tíma .
" Þetta er Gary Glitter-tímabilið , það voru allir í samfestingum , " segir Björgvin .
Elvis hafi m.a. verið í galla á þessum tíma , " svolítið bling-dæmi , komið frá Ameríku " eins og Björgvin lýsir því .
" Það var bara fenginn klæðskeri og við gátum farið í þá flottustu sem voru að sauma svona búninga , " segir Björgvin .
Change hafi fengið búningana á Carnaby-stræti og gengið þaðan á umboðsskrifstofu Chappells við Bond-stræti .
Mun hersingin hafa vakið þónokkra athygli vegfarenda .
