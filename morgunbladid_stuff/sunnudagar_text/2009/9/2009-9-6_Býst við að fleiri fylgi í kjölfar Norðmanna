Eftir Bergþóru Njálu Guðmundsdóttur ben@mbl.is GYLFI Magnússon viðskiptaráðherra segir marga erlenda fjárfesta þreifa fyrir sér um fjárfestingu hér á landi og á hann von á að fleiri fylgi í kjölfar Norðmanna sem hyggjast leggja tugi milljarða í íslenska endurreisn .
Morgunblaðið greindi í gær frá áhuga norskra fjárfesta á að setja 20 milljarða íslenskra króna í fjárfestingasjóð sem yrði samvinnuverkefni þeirra og lífeyrissjóðanna .
Gylfi segir þetta góðar fréttir .
" Það verður mikil þörf á fjármagni í íslenskt atvinnulíf á næstu árum .
Ég á von á að ýmsir utan Íslands sjái sér hag í að fjárfesta hér enda skapar svona umrót ekki bara vandamál , heldur líka tækifæri .
Ég býst því við að fleiri fylgi í kjölfarið .
" Hann segist vita að margir þreifi fyrir sér í þessum efnum en hins vegar sé ekkert fast í hendi .
" Mér þætti þó skrýtið ef ekkert kæmi út úr því .
Íslenskar eignir eru afskaplega ódýrar núna fyrir þá sem eru utan landsteinanna með erlent fé , bæði vegna þess að verð á þeim hefur lækkað í krónum og svo hefur krónan lækkað .
Þannig að þetta er eiginlega einstætt tækifæri fyrir þá sem hafa áhuga á að fjárfesta hér .
" Íslendingar eigi áfram megnið af atvinnulífinu Hann segir áhugann víða , þó aðallega hjá fjárfestum í nágrannalöndum í norðri og í Evrópu en einnig í Bandaríkjunum .
En er ekki hætta á að of mikið af íslenskum eignum verði selt ? " Jú , við þurfum líka að hafa það í huga , en auðvitað munu íslenskir aðilar áfram eiga megnið af íslensku atvinnulífi , og lífeyrissjóðir munu væntanlega leika þar lykilhlutverk .
" Vilhjálmur Egilsson , framkvæmdastjóri Samtaka atvinnulífsins , tekur undir þetta .
" Það væri óskandi að þeir myndu fjárfesta á Íslandi því við þurfum á því að halda að einhverjir komi með peninga til landsins .
" 