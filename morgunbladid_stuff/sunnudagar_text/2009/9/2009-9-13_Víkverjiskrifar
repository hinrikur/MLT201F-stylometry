Vikverji spilar í öllum helstu happdrættum þjóðarinnar og tekur einnig þátt í lottói vikulega .
Stundum vinnur Víkverji og þá verður hann ógurlega glaður .
Víkverji hefur aldrei fengið risastóran vinning en hann er sannfærður um að sá dagur renni upp að hann lendi í happapottinum .
Kunningi Víkverja telur fátt jafn vitlaust og að eyða peningum í happdrætti .
Reglulega fer hann með fjálglegar ræður sem byggjast á alls kyns útreikningum þess efnis hversu litlar líkur séu á að vinna .
Uppáhaldsútlistun hans er sú að líkur á því að vinna stóra upphæð í lottói séu jafnmiklar og ef bundið væri fyrir augu ökumanns , honum sagt að keyra til Akureyrar og stoppa þegar hann teldi sig vera kominn þangað .
Víkverji gefur lítið fyrir þessa útreikninga .
" Það er alltaf einhver sem vinnur , " segir Víkverji við kunningja sinn .
Víkverja finnst beinlínis yndislegt að til skuli vera fólk sem fær milljónir bara fyrir það að kaupa miða í happdrætti .
Sjálfur bíður hann spenntur í hvert sinn sem dregið er í happdrættunum hans .
Hann verður pínulítið hissa þegar hann vinnur ekki en fer samt ekki í fýlu .
Hann veit að einhvers staðar á landinu eru hamingjusamir einstaklingar sem hafa unnið .
Sú vitneskja finnst Víkverja þægileg .
Og einhvern tíma hlýtur að koma að honum sjálfum .
Víkverji er einlægur aðdáandi tímaritsins Gestgjafans .
Veitingahúsarýnin er í sérstöku uppáhaldi hjá honum .
Í nýjasta tölublaðinu er rýni um veitingastaðinn Fiskfélagið á Vesturgötu .
Þangað hyggst Víkverji leggja leið sína mjög fljótlega .
Hann gerir sér miklar vonir því staðurinn fékk lofsamlega dóma í Gestgjafanum .
