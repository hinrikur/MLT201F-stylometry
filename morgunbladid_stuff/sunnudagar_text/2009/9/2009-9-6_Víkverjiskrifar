Víkverji er búinn að fá alveg nóg af nöldri og neikvæðni sem grasserar í umhverfinu .
Þegar vinkona hans stakk upp á að Víkverji færi með henni í jákvæðnisátak í septembermánuði tók Víkverji boðinu með fögnuði .
Nú er Víkverji enginn hópeflismaður .
Nei , fram að þessu hefur hann fussað og sveiað yfir öllu sem hnígur í þá átt .
En stundum er nauðsynlegt að sýna sveigjanleika og Víkverja finnst að nú séu einmitt þannig tímar .
Svo hann ákvað að verða betri í septembermánuði en hann hafði verið alla mánuðina á undan .
Víkverja hefur gengið vonum framar í jákvæðnisátakinu sem felst í því að hrósa fólki sem hann umgengst .
Honum tókst á skömmum tíma að hrósa konunni í fatahreinsuninni fyrir góða vinnu og manni sem var úti að mála glugga fyrir myndarskap .
Mesta afrekið vann Víkverji þó þegar hann hitti kunningja sinn , sem honum hafði lent illilega saman við fyrir skömmu , og heilsaði honum eins og perluvini .
Kunninginn varð svo glaður að hann hljóp til Víkverja eins og sprækur hvolpur .
Víkverja finnst gaman að vera góður .
Honum líður svo vel í sálinni enda er lífið miklu skemmtilegra en áður .
Það liggur líka sérlega vel á vinkonu Víkverja eftir að hún ákvað að verða góð .
September virðist ætla að verða einstakur mánuður .
Víkverja brá verulega í brún á dögunum þegar hann heyrði ungar konur ræða það í fullri alvöru að rómantísk ást væri ekki til .
Hún væri einungis ímyndun .
Það er staðföst trú Víkverja að þeir sem trúi ekki á rómantíska ást séu einstaklega illa staddir í lífinu .
