SÁRSAUKINN er ávallt besti kennarinn , en hann getur líka verið banvænn .
Ég hef tekið mér nokkra daga og hugleitt það hvaða lærdóm við Íslendingar höfum öðlast af sársauka undanfarinna mánaða .
Mánaða óvissu , kvíða , uppgjafar , gjaldþrota , sjálfsmorða , fátæktar , hungurs , ráðaleysis , skilningsleysi , fólksflutninga og ekki síst reiði .
Ekki vegna þess að mig langi að dvelja í fortíðinni , það er ekki minn stíll , heldur hitt hvað verður til þess að menn eins og ritstjóri Morgunblaðsins Ólafur Stephensen , háttvirtur fyrrverandi dómsmálaráðherra Björn Bjarnason og jafnvel frelsishetja Íslendinga Egill Helgason sjónvarpsmaður mæla með því að einkavæða örfáar eigur almennings á þann hátt sem OR og Magma hafa gert vegna skipunar frá AGS .
Morgunblaðið lyftir Magma til hæstu hæða í skrifum sínum .
Koma innherjaupplýsingar frá Glitni inn á borð ritstjórnarinnar ? Hvar liggja hagsmunirnir núna og hverra eru þeir ? Skrif þessara manna um innkomu Magma að orkugeiranum hafa gert það að verkum að sársaukinn , frá því að Ísland hrundi , verður óbærilegur fyrir marga og framtíðin sýnist án lausna .
Það breytist ekkert ! Mig langar að flytja , líkt og marga aðra , með alla mína fjölskyldu .
Burt frá siðleysinu , áróðrinum , klíkuganginum , frjálshyggjugeggjuninni og pólitíkinni sem nær botninum enn eina ferðina .
Óbærilegur málflutningur þessara talsmanna um mikilvægi einkavæðingar , enn eina ferðina í skjóli nætur , gegn hagsmunum komandi kynslóða er sárari en tárum tekur því ég og fleiri höfum virt þá alla sem talsmenn réttlætis .
Verður það svo að í þeim sársauka sem allt tilfinningatengt fólk hefur þurft að líða sé engan lærdóm að finna ? Er það svo að sérhagsmunir fárra , eins og ritstjóra Morgunblaðsins og fjölskyldu hans , verða enn eina ferðina til þess að Ísland hverfur inn í bandalag við gráðugar klíkur manna , og nú kvenna líka , með áróðri um mikilvægi þess að selja eigur þjóðar sinnar ? Sáttmáli Sameinuðu þjóðanna gerir þjóðarbrotum heimilt að nýta auðlindir sínar sjálfar .
Burt með ykkur gráðugu karlar og kerlingar .
Við eigum auðlindirnar sjálf ! Er einkavæðingar- og peningavændið að taka á sig nýja mynd , með nýjum áróðursmeisturum ? Misstu þeir ef til vill engan svefn í hruninu vegna græðgi fárra í eigur almennings , Ólafur , Björn og Egill ? Kunna þeir ekki að óttast fyrir hönd annarra en sinna eigin ? Ég taldi mig hafa lært það af hruninu að ég hefði átt að gala hærra , hrópa oftar og standa á torgum með minn áróður .
Ég óttast hinsvegar núna að sársaukinn sé banvænn og að enginn nenni að hrópa eða láta í sér heyra og til sín taka .
Fólk þreytist .
Fjölmiðlamenn , í skömm sinni , segja um okkur sem vöruðum við græðginni að við séum bara dómsdagsboðberar ( Bogi Ágústsson á Bylgjunni ) en eigum við þá að þegja þunnu hljóði núna ? Við sem sjáum að í huga forstjóra Magma er engan Mandela að finna .
Jón Sigurðsson er látinn ! Ekkert heyrist í Framsókn , flokknum sem ég treysti að hefði endurnýjast úr spilltri klíku OR , REI , Kaupþingsmanna , Glitnismanna , Landsbankamanna og CO. Afla sem léku sér sem einn maður væri að því að flengja þjóðina í nafni lyginnar , það er stjórnmálamanna og útrásar , forsetans og fjölmiðla .
Sigmundur Davíð , hverra erinda " þegir " þú núna ? Ég get ekki galað lengur .
Aths. ritstj .
Vegna þeirra dylgna , sem Jónína Benediktsdóttir setur fram í grein sinni um ritstjóra Morgunblaðsins og fjölskyldu hans , er rétt að taka eftirfarandi fram .
Eiginkona ritstjóra Morgunblaðsins starfar á útibúasviði Íslandsbanka .
Hún býr ekki yfir neinum innherjaupplýsingum um Magma Energy eða annað það , sem greinarhöfundur gerir að umfjöllunarefni .
Ritstjórinn og fjölskylda hans eiga engra hagsmuna að gæta .
Vangaveltur Jónínu um slíkt eiga sér enga stoð í veruleikanum .
Höfundur er framkvæmdastjóri detox.is .
