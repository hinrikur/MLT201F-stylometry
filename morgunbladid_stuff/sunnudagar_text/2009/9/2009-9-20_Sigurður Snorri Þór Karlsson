Sigurður Snorri Þór Karlsson fæddist 11. ágúst 1945 á Hofsstöðum í Stafholtstungum .
Hann lést á lungnadeild Landspítalans 10. september síðastliðinn eftir erfið veikindi .
Útför Sigurðar Snorra Þórs Karlssonar var gerð frá Selfosskirkju laugardaginn 19. september sl. Fallinn er frá vinur minn og félagi , Sigurður Karlsson , aðeins 64 ára .
Hann glímdi við skelfilegan sjúkdóm síðustu árin , vann margar orrustur , en játaði sig að lokum sigraðan og kvaddi lífið með reisn eins og hann hafði lifað því .
Sigurður , eða Siggi Kalla eins og hann var jafnan kallaður , var enginn meðalmaður .
Hann var sannkallaður höfðingi , það var aldrei lognmolla eða leiðindi þar sem Siggi var .
Þéttur á velli og þéttur í lund , hann var hrókur alls fagnaðar á vinamótum .
Hann hafði forkunnarfagra tenórrödd og söng áratugum saman með Karlakór Selfoss og söng gjarnan einsöng með kórnum bæði á tónleikum og inn á geisladiska .
Þó Siggi væri ekki langskólagenginn var hann vel menntaður , talaði kjarngóða íslensku og rithönd hans var svo falleg , að vakti hvarvetna athygli .
Siggi stofnaði verktakafyrirtækið Verktækni og var eftirsóttur til allra verka sem félagið tók að sér .
Hann var mjög kröfuharður við sjálfan sig , en vinsæll af starfsmönnum og viðskiptavinum sem afburða skemmtilegur og heiðarlegur félagi .
Siggi var lánsamur maður , hann eignaðist fjóra syni með eiginkonu sinni , Kristínu .
En leiðir þeirra skildi .
Seinna kom svo Ingunn inn í líf hans og bókstaflega lýsti upp tilveruna .
Þau voru eins og sköpuð hvort fyrir annað , samhent í einu og öllu .
Þau byggðu sér hús á bakka Ölfusár .
Húsið er háreist og hæfði þeim vel .
Þau ferðuðust saman víða og kunnu að njóta þess sem lífið gaf .
Á síðustu árum , eftir að Siggi veiktist af MSA-sjúkdómnum , hef ég þakkað Guði fyrir Ingunni , sem elskaði vin minn skilyrðislaust og hélt í hönd hans allt til lokadags .
Kynni okkar Sigga hófust árið 1979 og þróuðust strax upp í órjúfandi vináttu .
Við unnum saman , áttum flugvél saman og ferðuðumst bæði innan lands og utan .
Samverustundirnar urðu óteljandi bæði í leik og starfi .
Þær verða ekki tíundaðar frekar hér , en fyrir þær er ég afar þakklátur .
Sigurður Karlsson var drengur góður og mun ég ávallt minnast hans þegar ég heyri góðs manns getið .
Farðu í friði , fóstbróðir minn og vinur , til þeirra starfa sem þú hefur verið kallaður til .
Guð gefi Ingunni , Bellu mömmu , sonum hans og aðstandendum öllum styrk og kraft til að takast á við sorgina .
Bjarni Jónsson .
Fallinn er frá á Selfossi mikill framkvæmdamaður og öðlingur , Sigurður Karlsson .
Selfoss er fátækari að gengnum sterkum persónuleika og mikilvirkum þáttakanda í mótunarskeiði bæjarins .
Atvinnulífið er fátækara en ekki síður menningar- og mannlífsflóran , því hin hlið þessa vinar okkar var langt yfir hinn efnislega heim hafin .
Söngurinn , flugið og þátttaka í ýmsum viðburðum og gleðistundum .
Siggi var tilfinningamaður sem fagnaði tímamótum og sigrum og naut sín meðal fólks .
Að sama skapi bar hann hag lítilmagnans fyrir brjósti og þeirra sem urðu fyrir áföllum .
Drengurinn frá Kjartansstöðum í Flóa hóf lífsbaráttuna á sjöunda áratugnum .
Hann vann sveitastörfin heima við , fór á sjó og í byggingarvinnu á sumrin .
Ljóst var að þar fór maður sem vildi skapa sinn eiginn grundvöll .
Hann vildi ekki vera undir annarra vald settur og viljinn til eigin athafna var sterkur .
Verk hans blasa hvarvetna við í okkar bæjarfélagi , þau voru unnin af vandvirkni , ósérhlífni og dugnaði .
Ég leit upp til hans barnungur , kynntist honum eftir að Steypuiðjan varð til og hann hóf meðal annars að flytja steinsteyptar framleiðsluvörur fyrrverandi vinnuveitanda síns á markað um það leyti sem hann hóf eigin rekstur .
Vinnusemin og traustið var í öndvegi í bland við glettni og gamansemi .
Samvinna og vinátta föður míns og hans varð nánari við stofnun Flugklúbbs Selfoss 1974 og byggingu Selfossflugvallar .
Þar var hinn óhræddi fórnfúsi verktaki mættur á svæðið öllum fremri að áræði og bjartsýni .
Siggi var meðal fyrstu brautryðjenda Selfossflugvallar og vann frá upphafi mikið starf fyrir flugklúbbinn .
Hann náði góðum tökum á fluglistinni eins og svo mörgu öðru sem lék í huga hans og hönd .
Þau eru mörg verkefnin sem hann vann fyrir fyrirtæki okkar í gegnum árin og áhugi hans var ósvikinn á þróun þess .
Hann átti mikil viðskipti við okkur hjá Steypuiðjunni og seinna Set .
Ef eitthvað þurfti að ræða hófust símtöl hans á orðunum : " Steini minn " af gömlum vana við Steypuiðjubarnið .
Frásagnarlist , rökræða og gamansemi var honum eðlislæg .
Sögur af stráknum heima á Kjartansstöðum , óhörðnuðum unglingi og fyndni á eigin kostnað varð oft þráður skemmtilegra og oft ótrúlega vel fléttaðra sagna sem glöddu áheyrendur .
Dægurmálin og viðhorf hins vinnandi manns og trúin á frelsi til athafna var samofið sterkri réttlætiskennd .
Hann hafði ákveðnar skoðanir á mönnum og málefnum og ekki alltaf viðteknar eða hefðbundnar .
Með sérstökum áherslum , ferskum blæ og einstaklega skemmtilegu orðfæri og fasi var honum eiginlegt að fá fólk til að staldra við og sjá hlutina í nýju samhengi .
Við verðum að horfast í augu við sífelldan breytanleika tilverunnar þar sem einstaklingar koma , hafa misjafnlega langa viðdvöl og hverfa á braut .
Að minnast Sigurðar Karlssonar sem lét svo margt gott af sér leiða er góður skóli til að læra að meta lífsgildin .
Þannig eigum við umfram allt að minnast hans .
Ég votta öllum hans nánustu samúð mína og fjölskyldunnar á þessum erfiðu tímamótum .
Bergsteinn Einarsson .
Mig langar að minnast góðs félaga og vinar í örfáum orðum .
Kynni mín af Sigga Kalla hófust fyrir rúmlega 20 árum , þegar við feðgar vorum að leita að húsnæði fyrir litla fiskverkun , þú varst fljótur að redda þeim málum og innan mánaðar vorum við komnir á stað með starfsemina í helmingnum af iðnaðarhúsi þínu á Eyraveginum .
Þú sýndir okkur hvers þú varst megnugur þegar við misstum fyrirtækið í bruna 22. nóv. 1991 .
Þá varst þú mættur daginn eftir til að rífa niður og byggja upp og 21. des. 1991 hélst þú okkur veislu eins og þér var einum lagið og afhentir mér lykil að nýju húsnæði á sama stað , þar sem við erum enn í dag .
Þær voru ófáar stundirnar sem við áttum á kaffistofunni í Verktækni , fyrirtækinu þínu , þar sem við ræddum heimsmálin og línurnar voru lagðar fyrir framtíðina .
Alltaf varst þú tilbúinn að hjálpa .
Ef einhver var með bilaðan bíl eða vildi smíða sér kerru , þá var verkstæðið þitt á Eyraveginum öllum opið .
Sama má segja um heimilið ykkar Ingunnar , glæsilegt og gestrisnin í fyrirrúmi .
Ferðin okkar á Brúna er og verður ógleymanleg , þegar þú ákvaðst að bjóða okkur strákunum til London á fótboltaleik .
Já , þetta voru skemmtilegir tímar .
Ég stikla hér á stóru af okkar kynnum , Siggi minn .
Það voru forréttindi að fá að kynnast þér , gestrisni þinni og góðvild mun ég aldrei gleyma .
Elsku Ingunn , Dagur , Áki , Snorri , Gauti , og Tóti .
Ég sendi ykkur og fjölskyldum ykkar mínar innilegustu samúðarkveðjur .
Guðmundur Hansson .
Siggi Kalla .
Kynni okkar voru stutt en góð .
Þessi merkis- og heiðursmaður heillaði mig með framgöngu sinni , krafti og lífsskoðun .
Við fyrstu kynni stjórnaði hann malbikun á innkeyrslu og bílastæðum fyrir framan hús mitt og nokkurra nágranna .
Verksvitið og vinnuhraðinn vakti athygli og aðdáun .
Og verkið að lokum gallalaust .
Þá var þessi stóri og sterklegi maður orðinn sjúkur og fæturnir hlýddu honum ekki .
Við áttum nokkur orðaskipti og skömmu síðar komnir í flugferð yfir ofanverða Rangárvelli .
Hann þekkti hvern bæ , hvern tind og hvert fjall .
Síðan tóku við ökuferðir og samræður .
Hann sagði mér margt um Selfoss og líf sitt .
Siggi Kalla skilur eftir skýra mynd af elju- og dugnaðarmanni , rausnarlegum höfðingja , sem setti svip á allt umhverfi sitt .
Slíkir menn eru hverju samfélagi dýrmætir og kynni af þeim eru mannbætandi .
– Samúðarkveðjur sendi ég fjölskyldu hans .
Árni Gunnarsson .
Látinn er langt fyrir aldur fram góður vinur minn og samferðamaður Sigurður Karlsson .
En Siggi Kalla eins og hann var gjarnan kallaður var stór og sterkbyggður karlmaður sem lét mikið að sér kveða í okkar samfélagi .
Hann var virkur þátttakandi og lét verkin ávallt tala .
Hann lét fátt sér óviðkomandi og hafði skoðanir á öllum hlutum enda gaman að rökræða við hann um landsins gagn og nauðsynjar .
Hann var greiðvikinn og hjálpsamur og mátti sjaldan aumt sjá .
Þeir sem kynntust Sigga Kalla fundu fljótt að hann var góðmenni með stórt rúm í sínu hjarta .
Hann var lífsglaður maður með góðan húmor og skemmtileg tilsvör sem kættu menn .
Leiðir okkar lágu fyrst saman á unglingsárum , þegar Siggi Kalla var nýkominn með bílpróf .
Við strákarnir á Selfossi nutum góðs af því þegar Siggi kom akandi á nýjum Land Rover-jeppa sem gat tekið allt að tíu manns í sæti .
Það voru skemmtilegar minningar sem við rifjuðum oft upp í góðu tómi .
Í kringum sveitarstjórnarkosningarnar 1970 lágu leiðir okkar saman að nýju , en þá tókum við þátt í framboði Gábista á Selfossi .
Áfram liggja leiðir okkar saman gegnum syni okkar , en Siggi eignaðist fjóra syni og ég einnig .
Þeir hafa verið vinir og félagar í gegnum tíðina .
Í nokkra áratugi hefur Siggi Kalla verið viðskiptavinur á rakarastofu minni og sett svip sinn á andrúmsloftið þar .
Þegar Siggi kom í klippingu upphófust miklar umræður , sem flestir tóku þátt í , var hann þá ekki alltaf tilbúinn að koma í stólinn þegar að honum kom .
Frásagnastíll Sigga var áhugaverður og skemmtilegur og fékk menn til að leggja við hlustir .
Hann var afkastamikill verktaki sem skilaði mörgum verkum vel og vandlega .
Eitt sinn sagði hann okkur frá því að ef hann hætti verktakastörfum væru það tvö fyrirtæki sem hann vildi eignast , það er MBF ( Mjólkurbú Flóamanna ) eða Pylsuvagninn á Selfossi .
Taldi hann það vel rekin fyrirtæki .
En svona eru örlögin , á vissan hátt varð Sigga að ósk sinni , fyrir um það bil tíu árum kynnist Siggi henni Ingunni sinni í Pylsuvagninum .
Þau kynni leiddu af sér hamingju þeirra á milli og margar góðar samverustundir .
Aftur liggja leiðir okkar náið saman en Ingunn er í saumakúbbi með konu minni og við karlarnir með okkar félagsskap .
Í veikindum sínum hefur Siggi barist hetjulega , sem dæmi um vilja hans kom hann á Selfoss föstudaginn 4. sept. sl. fárveikur til að fá sér klippingu og horfa á Selfossliðið í knattspyrnu sigra Aftureldingu og tryggja sér úrvalsdeildarsæti að ári .
Eftir leikinn talaði hann strax um næsta ár í fótboltanum , þannig var hugurinn .
Að endingu þakka ég þér , Siggi minn , öll þau góðu kynni sem við höfum átt í gegnum árin og við kona mín fyrir allar góðu samverstundirnar með ykkur Ingunni bæði til sjós og lands .
Fjölskylda mín sendir öllum aðstandendum samúðarkveðjur .
Við biðjum góðan Guð að varðveita Sigurð Karlsson sem setti svo sannanlega svip á samfélagið okkar .
Björn Ingi Gíslason .
