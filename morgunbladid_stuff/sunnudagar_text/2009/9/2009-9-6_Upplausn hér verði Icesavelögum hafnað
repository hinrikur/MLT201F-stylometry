Steingrímur J. Sigfússon fjármálaráðherra segir að hafni Bretar og Hollendingar nýsamþykktum lögum um Icesave vegna þeirra fyrirvara sem Alþingi setti inn í lögin um ríkisábyrgð sé komin upp ný og grafalvarleg staða og " málið í algjörri upplausn " .
" Ég held að þá væri komin upp staða sem við myndum ekki ráða við án einhvers konar utanaðkomandi stuðnings , " segir Steingrímur í samtali við Morgunblaðið í dag .
Samkvæmt heimildum Morgunblaðsins kom ekkert það fram á fundi embættismanna landanna þriggja í Haag í Hollandi á miðvikudag sem skýrði hver afstaða Breta og Hollendinga væri til málsins eins og það hefði verið afgreitt frá Alþingi .
Fundurinn hefði fyrst og fremst verið til þess að upplýsa og svara spurningum sem upp komu .
Samkvæmt sömu heimildum hafa breskir og hollenskir embættismenn gert kröfu til þess að ekkert verði upplýst um málið að svo stöddu .
Stjórnvöld í hvoru landi fyrir sig þurfi einhverja daga til þess að mynda sér skoðanir og samræma .
Morgunblaðið hefur upplýsingar um að misjafnar áherslur séu í mismunandi ráðuneytum í hvoru landi um sig .
Þannig mun vera meiri harka í garð Íslendinga í breska fjármálaráðuneytinu en forsætisráðuneytinu og hjá Hollendingum mun fjármálaráðuneytið vera Íslendingum hliðhollara en forsætisráðuneytið .
Fullvíst er talið að hafni Bretar og Hollendingar einhverjum tilteknum atriðum í fyrirvörunum verði reynt að leysa slík mál á fundum ráðherra landanna , hvort sem það verða fundir fjármálaráðherra eða forsætisráðherra .
agnes@mbl.is 12 