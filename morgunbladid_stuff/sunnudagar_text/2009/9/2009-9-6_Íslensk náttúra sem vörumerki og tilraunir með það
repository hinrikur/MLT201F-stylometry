UMRÆÐAN um ræktun ORF Líftækni á erfðabreyttum jurtum utandyra hefur , að mati höfundar , snúist of lítið um hvaða áhrif hún getur haft á möguleika íslenskra fyrirtækja á að vitna til hreinleika íslenskrar náttúru í sínu markaðsstarfi .
Þessi pistill er ekki gagnrýni á almenna starfsemi ORF Líftækni , svo því sé haldið til haga .
Mín skoðun er sú , að ein aðalástæðan fyrir því að banna eigi tilraunir með erfðabreyttar lífverur utandyra á Íslandi sé markaðsleg og tengist vörumerkjunum " Ísland " og " íslensk náttúra " .
Hugtakið " Iceland ' s pristine nature " er í hættu , að mínu mati .
Þetta hugtak er óspart notað af fjölmörgum fyrirtækjum í ferða- , heilsu- og matvælageirunum .
Einnig er það notað af stjórnvöldum í samhengi við aukið mikilvægi ferðaþjónustu á Íslandi , sbr. greinin " Fixing Iceland " sem birtist 21. ágúst á Forbes.com .
Tilraunaræktun ORF Líftækni gefur tilefni til þess að ætla að neikvæðar tengingar við íslenska náttúru verði algengari í framtíðinni , því um sérstaklega umdeilt mál er að ræða og slík ræktun víða bönnuð .
Mér þykir nokkuð lýsandi hvað þetta mál gæti orðið erfitt viðfangs fyrir íslensk fyrirtæki ef reynt er að svara mögulegri spurningu um hreinleika náttúrunnar frá erlendum aðila , á ensku .
Á því tungumáli munum við þurfa að svara fyrir okkur og því hentar það best fyrir slíka æfingu .
Líklegast geta þar til bærir aðilar komið með trúverðugra svar , en svona gæti ég ímyndað mér að mörg íslensk fyrirtæki reyndu að svara slíkum erindum að utan , kysu þau að verja ræktun ORF Líftækni og þar með vörur sínar í leiðinni : " Yes , Iceland allows outdoor research on genetically modified organisms .
However , it has been thoroughly explained to us at [ XYZ company ] that the genes in question are biologically incapable of spreading into other lifeforms .
Furthermore , heavy precaution is taken in the form of nets and buffer zones so as to ensure that plant material is contained and isolated from the surrounding environment .
We are aware of the negative attention this generates .
However , there is widespread consensus in the scientific community on the fact that this type of research does not have any adverse effects on the environment .
Icelandic nature is clean and I assure you that [ XYZ company ' s ] products are among the purest on the market , and in fact , in the world .
" Það er sama hversu skilmerkilega er svarað .
Hinn íslenski viðmælandi er kominn í vörn .
Hver er kostnaðurinn fyrir þjóðina við að vera í vörn í svona máli ? Það er eitt að halda hreinleika íslenskrar náttúru á lofti .
Annað að þurfa að verja hann .
Hversu mikið kostar að verja ímynd náttúrunnar og hvað kostar það í samanburði við kynningu á henni ósnortinni ? Hér þarf að sjálfsögðu að huga að almenningsáliti , en þess konar álit snýst ekki endilega um rökhyggju .
Staðreyndir á bakvið hlutina , í slíkum tilvikum nota bene , geta fljótt orðið aukaatriði .
Gera íslenskir ráðamenn sér grein fyrir því , að ekki þarf nema eina grein í ágætlega útbreiddum erlendum fjölmiðli til að sá þeirri hugmynd í huga markhópa íslenskra fyrirtækja , að Íslendingar séu búnir að sleppa jurtum með erfðaefni úr mönnum út í íslenska náttúru og að það muni hugsanlega hafa ófyrirsjáanlegar afleiðingar ? Erlendir viðskiptavinir geta einfaldlega valið sér aðrar vörur sem eru ekki , að þeirra mati , úr umhverfi þar sem erfðabreyttar lífverur fyrirfinnast .
Það er tilhugsunin hjá viðkomandi kaupendum , en ekki vísindaleg staðreynd sem skiptir hér höfuðmáli .
Það skiptir engu máli hvort umræddar jurtir ORF Líftækni séu undir neti , eða að færustu vísindamenn haldi því fram að þær dreifi sér ekki annað .
Yrði útkoman hagfelld fyrir Íslendinga ef fólk færi að tengja lífverur í náttúru Íslands við mannaprótein , hvort sem slíkar tengingar ættu við rök að styðjast eða ekki ? Þó við kysum að banna svona tilraunir eftir fáein ár er ekki víst að við gætum sannfært erlenda neytendur um að umrædd gen hafi ekki " sloppið út " og muni ekki haldast áfram í lífríkinu , hver sem raunin yrði .
Hér er því mögulega í uppsiglingu varanlegur skaði á ímynd íslenskrar náttúru og þeirra vara sem unnar eru úr henni , í huga útlendinga .
Er hugsanlegt að ákvörðunin um að leyfa þessa ræktun hafi verið tekin útfrá þröngum forsendum þar sem aðeins var tekið tillit til erfðafræðilegra staðreynda , en látið vera að íhuga málið útfrá sjónarhóli annarra fræðigreina , svosem markaðs- og hagfræði ? Ég vil hvetja ríkisstjórnina til að endurskoða þetta mál á heildrænan hátt og taka til greina verðmæti þess álits sem útlendingar hafa á íslenskri náttúru .
Þeir eru nefnilega viðskiptavinir margra , ef ekki allra Íslendinga .
Við slíka endurskoðun væri nauðsynlegt að líta til hagsmuna allra þeirra fyrirtækja sem nýta sér íslenska náttúru í markaðssetningu erlendis .
Höfundur er viðskiptafræðingur .
