Eftir Írisi Erlingsdóttur Miðlífskreppa repúblikananna Marks Sanfords , ríkisstjóra S-Karólínu , og öldungadeildarþingmannsins Johns Ensigns hefur auðveldlega skotið vinsælustu sápuóperum sumarsins ref fyrir rass .
Eftir að hafa horfið sporlaust í nokkra daga í júnímánuði og valdið öngþveiti meðal starfsliðs síns , sem sagði að hann hefði farið " í fjallgöngu á Appalachia-fjöll " , viðurkenndi ríkisstjórinn , sem er fjögurra barna faðir , að hann hefði verið í annars konar skemmtileiðangri – ekki á Appalachia , heldur í Argentínu , með konu sem hann hafði átt í ástarsambandi við í meira en ár .
Ensign , þriggja barna faðir , hafði haldið framhjá sinni konu með annarri sem starfað hafði við framboð hans ; sú var einnig gift og tveggja barna móðir .
Þessir eiginmenn og fjölskyldufeður – báðir íhaldssamir fjölskyldugilda-biblíuprédikandi stjórnmálamenn – viðurkenndu tárvotir fyrir fréttamönnum og sjónvarpsáhorfendum um allan heim að þeir hefðu gerst brotlegir við 7. boðorð Biblíunnar ( og a.m.k. þrjár af dauðasyndunum sjö í leiðinni ) og þrjár fjölskyldur til viðbótar uppgötvuðu í beinni útsendingu sannleika jafngamlan hjónabandinu sjálfu ; sá sáttmáli getur verið miðill verndar og umönnunar – eina trausta skjólið í miskunnarlausum heimi – eða pyntingartól til að valda óviðjafnanlegum þjáningum fólkinu , sem við lofuðum að elska meira en alla og allt annað – mest af öllu börnunum okkar .
Sársaukinn , sem Sanford og Ensign ollu fjölskyldum sínum , staðfestir dapurlegan sannleika í orðum rithöfundarins Leonards Michaels : " Framhjáhald snýst ekki um kynlíf eða rómantík , heldur hvað við í raun erum hvert öðru lítils virði .
" Þessar hjónabandshremmingar hafa gefið tilefni til áhugaverðra hugleiðinga um stöðu hjónabandsins nú á fyrsta áratug 21. aldarinnar , sem gerð hafa verið ítarleg skil undanfarna mánuði í bandarískum fjölmiðlum .
Nýleg forsíðugrein Time-tímaritsins hafði litla samúð með hórkörlunum : " Sanford grét eins og barn vegna þess að tölvupósti hans og viðhaldsins , þar sem þau kepptust við að lýsa dyggðum hvort annars , hafði verið lekið til dagblaðs í heimaríki hans .
Hún var " einstök og framúrskarandi " ; hann var " tilfinningalega örlátur ljúflingur sem veitti lífi mínu hamingju og ást " .
Á sama tíma og þetta háleita par hamaðist við að dýrka göfuglyndi hvort annars voru þau að tortíma heimili og fjölskyldu annarrar konu , særa tilfinningar barna hennar og kalla yfir hana stórkostlega niðurlægingu .
" Fæst hjónabönd sem vara lengur en í nokkur ár komast hjá að verða fyrir einhvers konar óveðursstormum , en viðbrögð okkar við þeim hafa verið á báðum endum öfganna .
Foreldrar mínir , sem hafa verið gift í yfir 50 ár , eru af kynslóð sem tók loforð sín alvarlega ; hjónaband var fyrir lífstíð og skilnaður kom helst ekki til greina .
Meðal þessarar kynslóðar ríkti einnig það viðhorf að samband hjóna væri þeirra einkamál , sem engum kæmi við , og hægast var að taka á vandamálum með því að sópa þeim vandlega undir rennisléttar mottur .
Tilfinningar mátti helst ekki ræða ; ef fólk var óhamingjusamt í hjónabandinu var bara að bíta á jaxlinn og bera höfuðið hátt .
Mín kynslóð tók annan pól í hæðina , eins og 10. áratugar hugtakið " byrjendahjónaband " gefur til kynna .
Undanfarna tvo til þrjá áratugi höfum við rætt vandamál okkar í stuðningshópum , talið okkur trú um að okkar persónulega vellíðan sé lykillinn að lífshamingjunni og einblínt á okkar " innra barn " , sem við gjarna höfum látið eftir mikilvægar ákvarðanatökur , oft með afleiðingum í samræmi við það .
Sá hluti hjónabandsins sem við tókum alvarlegast var brúðkaupið , sem við snerum úr gleðilegri samkomu fjölskyldu og vina í græðgisgíraða neysluorgíu og samkeppni í botnlausu bruðli , eins og ef við bara eyddum nógu miklu í silkikjóla brúðarmeyjanna og gulláletruð boðskort myndi það auka líkurnar á að heit okkar entust .
" Neysluhjónabandið " Hin óskaddaða tveggja foreldra fjölskylda , þetta brothætta mannvirki sem byggist æ minna á hugmyndum um fórnir og skyldu en hjómi um rómantík og hamingju , eins og þau hugtök eru skilgreind af og fyrir fullorðna íbúa þess , er enn óskafyrirmynd í framtíðarsýn okkar flestra , segir Time .
En hjónabandið hefur lengi átt í vök að verjast .
Það er undir stöðugri árás lífsleiða og framhjáhalds , óraunhæfra vona okkar og drauma um enn meiri hamingju , öðruvísi og betra líf , um að breyta spilunum sem við sjálf völdum okkur .
William Doherty , prófessor í hjóna- og fjölskylduráðgjöf við ríkisháskólann í Minnesota og höfundur fjölda bóka um uppeldis- og fjölskyldumál , telur að neyslumenning markaðsgilda , sem ráðið hefur lögum og lofum í vestrænni menningu undanfarna áratugi , sé einn helsti óvinur hjónabandsins og fjölskyldunnar .
Í bók sinni Take Back Your Kids : Confident Parenting in Turbulent Times segir hann að nútímaforeldrar líti á sig sem " uppeldisþjónustugjafa " forréttindabarna .
Börnin séu eins konar " neytendur " foreldraþjónustu , en lítil áhersla sé lögð á að þroska hlutverk barna sem ábyrgra borgara í fjölskyldunni og samfélaginu .
Vel meinandi foreldrar keppist við að veita börnum sínum öll hugsanleg tækifæri svo þau verði ekki eftir á í samkeppninni um að verða velmegandi fullorðnir neytendur – foreldrahlutverkið er orðið að eins konar vöruþróun .
Sömu hugmyndir ríkja um viðhorf okkar til hjónabandsins , skrifar Doherty í Take Back Your Marriage : Sticking Together in a World That Pulls Us Apart .
" Við erum farin að líta á okkar persónulegu þrár og óskir eins og þær eigi að vera stjórnarskrártryggð réttindi , eins og réttur til tjáningarfrelsis , og tilfinningalegar þarfir eins og líffræðilega nauðsyn , eins og að verða að fá C-vítamín til að fá ekki skyrbjúg .
Neyslumenningin segir okkur að við eigum öll rétt á spennandi hjónabandi og frábæru kynlífi ; ef við fáum ekki hvort tveggja finnst okkur eins og verið sé að svipta okkur stórkostlegum mannréttindum .
Það sem einu sinni var álitið " veikleiki holdsins " er nú orðið að persónulegum grundvallarréttindum .
" Neytendamenningin segir okkur að við eigum aldrei að " settla " , því það sé alltaf eitthvað betra hinum megin við hornið , að nýtt sé alltaf betra en gamalt .
" Neytendamakinn " spyr : Hvað fæ ég út úr þessu hjónabandi ? Eða : Ég á betra skilið .
Auðvitað eiga þessar hugsanir oft rétt á sér , ef makinn heldur framhjá eða beitir ofbeldi er hárrétt að beina athyglinni að eigin hagsmunum .
En ef maki okkar er ekki elskhuginn sem okkur dreymdi um eða kvabbar of mikið segir neysluhugsjónin okkur að við höfum ekki gert " góð kaup " með að giftast þessum einstaklingi og við förum að gera kostnaðar- og nytjagreiningu : hvað fæ ég út úr þessu sambandi samanborið við það sem ég legg í það ? Það er smámál að vinna sig út úr góðu hjónabandi með því að skoða það út frá neytendalögmálinu , segir Doherty .
" Þú einblínir á hvað þú færð ekki út úr sambandinu og þróar þannig með þér neikvæðar hugsanir gagnvart maka þínum , sem auðvitað finnur það og svarar til baka með neikvæðni .
Að verða ástfanginn er hin fullkomna neyslufantasía , á sömu nótum og nýr Porsche eða glæsilegt einbýlishús .
Allt er fullkomið í fyrstu , ég gef þér , þú mér , við látum sambandið ganga fyrir öllu öðru .
En þetta ástand er tímabundið í öllum samböndum .
Smátt og smátt – og sérstaklega þegar börn eru komin til sögunnar – taka aðrir hlutir forgang og ef hjón hafa ekki gert gulltrausta skuldbindingu hvort til annars og hjónabandsins koma brestir í sambandið .
Viðhorf til skilnaða að breytast Hafliði Kristinsson hefur starfað við hjóna- og fjölskylduráðgjöf í Reykjavík í yfir áratug .
Hann telur kreppuástandið eitthvað hafa dregið úr skilnaðarumsóknum hér á landi , en jafnvel áður en það skall á merkti hann viðhorfsbreytingar .
" Það eru engar áreiðanlegar tölur yfir þetta ennþá , en ég held að þetta [ kreppan ] hafi áhrif .
Það er ágætt ef eitthvað jákvætt leiðir af þessu , það gefur fólki þá lengri umhugsunartíma .
En það hefur komið mér þægilega á óvart undanfarin ár að fólk virðist viljugra en áður var að leggja vinnu í hjónabandið , fólk er síður tilbúið að rjúka út í skilnað .
Að vísu er þetta ekki byggt á vísindalegum könnunum , þetta er bara tilfinning sem ég hef , en ég held að við séum einfaldlega að læra af reynslunni .
Við höfum meiri vitneskju en áður .
Fólk veit að skilnaður er vond reynsla og það vill forðast hana .
" Þjóðfélagið er einnig farið að líta raunsærri augum á kostnaðinn við skilnaði , bæði þann mannlega og fjárhagslega .
Flestir félagsfræðingar í dag , án tillits til pólitískra skoðana , eru sammála um að skilnaður , þótt stundum sé nauðsynlegur , þurrausi fjölskyldur fjárhagslega og sé börnum afar þungbær .
" Hjónabandsráðgjöfum var yfirleitt kennt að vera hlutlausir um hjónabandið , en reyna heldur að finna hvað gerði viðkomandi einstaklinga hamingjusama , " segir Diane Sollee , fyrrverandi yfirmaður fagmenntunar fyrir samtök bandarískra hjónabands- og fjölskylduráðgjafa ( AAMFT ) og stofnandi vefsíðunar smartmarriages.com .
" Nú telja æ fleiri ráðgjafar sig fyrst og fremst vera málsvara hjónabandsins og flestir ráðleggja hjónum að taka ekki fljótfærnislegar ákvarðanir og vinna að sáttum í að minnsta kosti sex mánuði áður en sótt er um skilnað .
" Skilnaður eins og " eðlileg tímamót " " Maður þarf að vinna heimavinnuna vel áður en maður fer í ráðgjöf til að fá á hreint hvort maður muni fá hjónaráðgjöf eða skilnaðarráðgjöf , " segir " Gréta " , þriggja barna móðir í Reykjavík .
" Það lá við að maðurinn minn , sem vildi skilnaðinn , þyrfti ekkert að hafa fyrir að útskýra sitt mál , hjónabandsráðgjafinn var tilbúinn með allar afsakanirnar fyrir hann .
Hún virtist líta á ástandið sem einhvers konar eðlileg , óhjákvæmileg tímamót eða breytingar í lífi fólks , eins og að fá grátt hár eða fara á breytingaskeiðið .
" Þetta er nú svo algengt , þið eruð búin að vera svo lengi saman , þið hafið vaxið í sundur , " eins og það að skilnaðir væru algengir réttlætti þá .
Það var ekkert gert til að reyna að byggja á öllu því góða sem við höfðum átt saman .
En ef til vill hefði það ekki breytt neinu ; þegar annar aðilinn er kominn í framhjáhald og lýgur í ráðgjöfinni er svo sem ekki við miklum árangri að búast .
" Bandaríski hjónabandsráðgjafinn og metsölubókahöfundurinn Michelle D. Weiner segist vera löngu hætt að ráðleggja fólki skilnað .
Í bók sinni The Divorce Remedy segir hún : " Þegar ég hóf störf sem hjónabandsráðgjafi áleit ég , eins og margir aðrir kollegar mínir , að ef fólk væri óhamingjusamt í hjónabandinu ætti það bara að pakka niður .
Lífið er jú stutt og við höfum öll rétt til að vera hamingjusöm .
Að sjálfsögðu er skilnaður rétta lausnin í mörgum tilvikum , og sumir einstaklingar eru einfaldlega þannig úr garði gerðir að þeir ættu ekki að skuldbinda sig í hjónabandi .
En áratuga reynsla hefur sýnt mér að skilnaður færir fólki ekki endilega hamingju .
Ég hef í þessu starfi orðið vitni að þeim þjáningum og vonbrigðum sem eru fyrirsjáanlegar hliðarafurðir skilnaðar .
Ég sé fólk , sem hefur verið skilið í fimm ár eða lengur , með hjartasár sem ekki gróa .
Þetta fólk tók ekki með í reikninginn sársaukann og umrótið sem skilnaður hefur í för með sér .
" Þessi sjónarmið höfðu ekki náð vinsældum þegar miðlífskreppan greip " Eddu " , sem er íslensk tveggja barna móðir og læknir , heljartökum skömmu eftir þrítugsafmælið hennar .
" Eins og mörgum í sömu sporum fannst mér lausnin á þessari tilvistarkreppu liggja í augum uppi , " segir hún .
" Ég leitaði samt sem áður til tveggja hjónabandsráðgjafa , en hvorugur var hlutlaus , heldur réttu þeir mér strax skæri til að klippa á nær átta ára samband mitt og eiginmanns míns og barnsföður .
" Auðvitað verður þú að vera hamingjusöm , " sögðu þeir , " þín vellíðan verður að vera í fyrirrúmi , " og ég hugsaði : Vá , já þetta er sko hárrétt , ég verð að vera hamingjusöm .
Ég og naflinn á mér .
" Edda segist hafa lesið mikið um þetta fyrirbæri , miðlífskreppuna , á þeim áratug sem liðinn er frá skilnaðinum .
" Auðvitað eru engin tvö dæmi eins , en mér hefur sýnst , bæði hjá vinum mínum og mörgum sjúklingum mínum , að þessi " kreppa " eða þetta breytingatímabil fylgi nokkuð fyrirsjáanlegu mynstri og gengur yfir fyrr eða síðar .
Mín var engin undantekning og eftir tvö ár vaknaði ég upp við vondan draum .
En það er ekki alltaf hægt að spóla til baka .
Ég er ekki að segja að það sé alltaf röng ákvörðun að skilja , en það var það í mínu tilviki .
" Edda segist hafa uppgötvað þá sársaukafullu staðreynd að skilnaður skapar oft fleiri vandamál en hann leysir .
" Flest vandamál eru tímabundin , " segir hún .
" Skilnaður er að eilífu .
" Skilnaður leysir ekki þau vandamál sem fólk heldur Fólk skilur yfirleitt af tveimur ástæðum : til að flýja samband sem það er ekki ánægt með , eða til að leita betra lífs með nýjum aðila eða eitt sér .
Það er eðlilegt að líta í sitt nálægasta umhverfi í leit að orsökum óhamingju og maki manns er oft fyrsti sökudólgurinn .
En að greina maka sinn sem uppsprettu allra vandamála , sem er algengur undanfari skilnaðar , tekur ekki inn í myndina hlutverkin sem báðir aðilar leika í hnignun hjónabandsins .
" Ég hef heyrt svo marga vonsvikna einstaklinga lýsa eftirsjá sinni , " segir Weiner .
" Þeir töldu fyrrverandi maka sinn vera vandamálið , en svo uppgötva þeir sömu vandamálin í næsta sambandi .
Þeir viðurkenna að þeir skapa sömu munstrin í nýjum samböndum , endurtaka gömul mistök , eða uppgötva að þeir eru ennþá vansælir og sakna jafnvel maka síns sárlega .
Fólk verður að athuga að venjurnar sem það þróar með sér í gegnum árin fylgja með þegar það yfirgefur hjónabandið .
Þetta er ein ástæðan fyrir þeirri sorglegu staðreynd að 60-70 prósent allra númer-2-hjónabanda enda í skilnaði .
" " Tölfræðin segir okkur að sá sem einu sinni skilur , sama af hvaða ástæðum , er líklegri til þess að gera það aftur , " segir Anna Rós Jóhannesdóttir , hjóna- og fjölskylduráðgjafi í Reykjavík .
" Hvað framhjáhald varðar segja rannsóknir líka að sá sem einu sinni er ótrúr er líklegur til að endurtaka það .
En mín reynsla er sú að það er oft hægt að vinna með slíkt vandamál í hjónabandinu .
Fólk getur komist yfir slík áföll og byggt upp mjög gott og traust samband .
" Hafliði segir það vera mjög mikilvægt að fólk geri sér vel grein fyrir hvernig mynd það hefur af framtíðinni eftir skilnað .
" Ég held að fólk geri sér oft ekki grein fyrir hvað skilnaður er í raun mikið mál og erfitt .
Fólk tekur ekki með í reikninginn hvað blandaðar fjölskyldur eru flóknar og hvað þessi sambönd geta verið miklum erfiðleikum bundin .
Skilnaðartíðni meðal þeirra sem einu sinni hafa skilið er líka hærri ; það er mikilvægt að fólk rjúki ekki beint í annað samband strax á eftir , heldur gefi sér góðan tíma til að vera eitt .
Sambönd sem verða til upp úr framhjáhaldi eiga sér yfirleitt ekki einfalda framtíð ; ég hef ráðlagt í mörgum slíkum [ samböndum ] .
Þetta er sérstaklega erfitt fyrir börnin .
Þau standa yfirleitt með þeim maka sem brotið er á og þeim finnst þau hafa verið svikin líka .
Það eru svo sterkar tilfinningar sem fylgja þessum svikum .
Auðvitað ætlar fólk sér ekki að hafa þetta svona , en þrátt fyrir að allir þekki dæmi um hvað þetta er erfitt höldum við að okkar skilnaður verði öðruvísi .
" Anna Rós segir fólk verða að taka með í reikninginn að skilnaður hafi ekki bara með hjónin að gera .
" Skilnaður er ekki einangrað fyrirbæri .
Það að fara í burtu , eða það að skilja , hefur hefur með alla fjölskylduna að gera .
Ef hjón eiga börn og skilja þarf alltaf að horfa á alla fjölskylduna .
Þú ert ekki aðeins að missa samskipti við þína nánustu heldur ertu líka að klippa á tengsl við tengdafólk , tengdaforeldra og sameiginlega vini .
" " Vandamálin úr fyrra hjónabandinu virðast oft smámál í samanburði við flækjurnar sem fylgja blönduðum fjölskyldum , " segir Weiner , " og fólk uppgötvar þá að grasið var ekkert grænna hinum megin .
Það er oft rándýr lexía .
Þegar fólk gengur út af heimilinu , þá yfirgefur það börnin sín .
" Weiner segir ekkert vera til sem heitir skilnaður þegar börn eru annars vegar og það sé á vissan hátt " dauðadómur yfir fjölskyldunni " þegar foreldrar ákveði að enda hjónabandið .
Börn á aldrinum 3-11 ára verða verst úti af völdum skilnaðar , segir dr. Jerome Kagan , prófessor í barnasálfræði við Harvard-háskóla .
" Börn á þessum aldrei hafa hreinlega ekki sjálfsstyrk til að skilja hvað er að gerast .
Skilnaður foreldranna gerir versta ótta þeirra að veruleika .
" Fyrstu viðbrögð barna eru sjokk eða lost , þunglyndi , svo afneitun , léleg sjálfsmynd og oft , sérstaklega meðal yngri barna , hugmyndir um að þau beri ábyrgð á skilnaðinum .
Eldri börn sýna meiri reiði og skammast sín oft fyrir ákvörðun foreldranna .
" Flestir foreldrar gera sér grein fyrir að skilnaður mun hafa neikvæð áhrif á börnin , þeir bara gera sér ekki grein fyrir hversu alvarleg og varanleg , " segir Weiner .
" Ég hef heyrt of marga foreldra segja : " Ég vildi að ég hefði vitað þá það sem ég veit núna .
" " " Guðni " , sem er 38 ára tveggja barna faðir og lýsir sjálfum sér sem fyrrverandi " miðlífskrísugæja " , er einn þeirra .
" Mig grunaði aldrei að þetta yrði svona mikið mál , " segir hann .
" Auðvitað sögðu þetta margir , fjölskylda og vinir , að ég ætti að gefa hjónabandinu lengri tíma , en það var vonlaust að tala við mig .
Það þýðir ekkert að tala við mann þegar maður er á kafi í þessu ástandi [ miðlífskreppu ] , framhjáhaldi og veseni .
Maður heldur að maður viti allt og sé með allt á hreinu .
" Guðni vildi koma aftur heim og reyna sættir eftir að samband hans við " hina " konuna fór út um þúfur , en þá var kona hans búin að kynnast öðrum manni .
" Ég veit ekki hvort við hefðum getað bjargað hjónabandinu , en ástandið í dag er a.m.k. ekki skemmtilegt , " segir hann .
" Börnin eru hjá mér nokkra daga í mánuði ; eldri dóttir mín , sem á að fermast í vor , vill helst ekki tala við mig .
Auðvitað væri óskandi að maður hefði hagað sér öðruvísi til að byrja með , ekki látið leiðast út í rugl .
" " Við þurfum að gera okkur grein fyrir að þær væntingar og hugmyndir sem við höfum um hjónabandið eru jafnóraunhæfar og hugmyndir okkar um afleiðingarnar af því að yfirgefa fjölskyldurnar sem við höfum stofnað til , " segir Eileen Leeh , barnasálfræðingur í St .
Paul , Minnesota .
" Ég heyri oft : " Ég elska börnin mín , ég er ekki að fara frá þeim , ég er ekki að yfirgefa börnin mín , " eins og það að elska börnin sín og gera það sem er best fyrir velferð þeirra séu óskyldir hlutir .
Því miður , þegar fólk gengur út af heimilinu , þá yfirgefur það börnin sín .
Fólk getur talið sér trú um hvað sem það vill , en þegar foreldri tekur ekki lengur þátt í daglegri rútínu barnsins inni á heimilinu – frá því að vakna saman á morgnana , hjálpa með heimavinnu , til þess að borða saman og koma þeim í rúmið á kvöldin – er það farið frá börnunum .
" Allar rannsóknir sýna að börn sem alast upp með báðum foreldrum skara fram úr , hvort sem um er að ræða skammtímavelferð eða langtímavelgengni .
Heilsufar , eiturlyfjanotkun , skólaganga , afbrotaunglingavandamál , börn að eiga börn – ef hægt er að mæla það hafa félagsfræðingar gert það og í öllum tilvikum er útkoman þessi : Börn sem búa með báðum foreldrum skara fram úr á öllum sviðum .
Efnahagsaðstæður skipta ekki máli .
Félagsfræðingur við Princeton-háskóla , Sara McLanahan , sem einnig er einstæð móðir , ákvað að rannsaka afdrif þessara barna til að sýna fram á að þegar heimilistekjur væru yfir ákveðnu marki hefði það ekki neikvæð áhrif á börn að alast upp með aðeins einu foreldri .
Niðurstöðurnar komu á óvart : Börn , sem ólust upp á heimili með aðeins öðru foreldra sinna , eru að meðaltali mun verr stödd en börn sem alast upp með báðum foreldrum .
" Það eru ákveðin " sofanda-áhrif " af skilnuðum sem við erum rétt að byrja að skilja , " segir David Blankenhorn , formaður Institute for American Values , hugmyndabanka um hjónabönd og fjölskyldumál .
" Að segja að skilnaður valdi börnum ekki stórkostlegum þjáningum er að gera lítið úr mannssálinni .
Börn hafa mikilvæga þörf fyrir að vita hver þau eru , að elska og vera elskuð af þessum tveimur einstaklingum sem bera ábyrgð á tilkomu þeirra í þennan heim .
Að glata öryggi þess sambands er sár sem enginn meðlagstékki eða flottur einkaskóli mun nokkurn tíma græða .
" Félagsfræðingurinn Maria Kefalas , sem rannsakar hjónabönd og fjölskyldumál , segir fátt íþyngja börnum meira en að hafa ekki föður sinn á heimilinu .
" Sem femínisti vildi ég ekki trúa þessu , " segir hún .
" Konur segja oft við mig : " Ég get verið bæði móðir og faðir barnsins míns , " en það er einfaldlega ekki rétt .
Að alast upp án föður hefur alvarleg og neikvæð áhrif á sálarlíf barns .
Móðirin þarf ef til vill ekki á honum að halda , " segir Kefalas , " en börnin hennar þarfnast hans .
" Drengir virðast taka skilnaði foreldra mun verr en stúlkur ; þeir eru lengur að ná sér og eiga oftar við alvarleg hegðunarvandamál að stríða .
" Drengir eru einfaldlega viðkvæmari fyrir hvers konar álagi , " segir Kagan .
Óhuggandi hryggð er algeng meðal drengja á aldrinum 6-8 ára , á meðan reiði er yfirleitt viðbrögð 9-12 ára drengja , " í sumum tilfellum svo ofsaleg reiði að þeir neita að hitta foreldrið sem yfirgefur heimilið " .
Truflanir á því sem geðlæknar kalla " kynhlutverkssamsömun " geta einnig þjakað drengi , sem á þessum aldri eru að yfirfæra persónustaðfestingu sína frá móðurinni yfir á " jákvæða karlkynssamsömun " með föður sínum .
Drengir verða oft ráðvilltir þegar faðirinn er farinn af heimilinu ; þeir eru ekki vissir um hvers konar hegðun er " rétt " eða til hvers er ætlast af þeim .
" Þar til dauðinn okkur aðskilur " Hver er tilgangur hjónabandsins nú á 21. öld ? Er það – þegar getnaðarvarnir , jafnrétti kynjanna og það að barneignir utan hjónabands þykja sjálfsagðar er allt tekið inn í myndina – einfaldlega stofnun sem getur hugsanlega aukið á ánægju þeirra sem gangast undir heit þess ? Ef svo er er eins gott að halda erfidrykkjuna strax ; sennilega eru fáir sem álíta það ævarandi skemmtilegheit að vera hlekkjaður við sama elskhugann í gegnum flensuköst og fjárhagserfiðleika , andstreymi og áföll af öllum stærðum og gerðum þar til áratugum síðar annar eða báðir loksins deyja – í beisli .
Er hjónaband stofnun sem enn gegnir aldagömlu hlutverki – að ala upp næstu kynslóðina , vernda og kenna henni , innræta henni þá mannkosti og siðferðisþrek sem mun tryggja farsælan framgang hennar og þroska ? Núverandi kynslóð – sú sem sér skuldbindingar milli fullorðinna bresta eins og sprek og foreldra yfirgefa heimilið ef þeim finnst ekki lengur nógu skemmtilegt þar – þetta , segir Time , er kynslóðin sem mun sjá um okkur í ellinni .
" Hlutverk hjónabandsins hefur auðvitað breyst mjög mikið , " segir Hafliði , " frá því að vera praktískt fyrirtæki sem heldur fjölskyldunni saman í það að vera fyrst og fremst tilfinningalegt samband tveggja einstaklinga sem vilja styðja hvor annan .
" Þrátt fyrir breytt viðhorf síðustu áratuga er það að ganga í hjónaband fyrir lífstíð – a.m.k. er það yfirleitt ætlun þeirra sem ganga upp að altarinu – eignast börn og ala þau upp ásamt maka enn algengasta lífsmynstur vestrænna fullorðinna .
En " makaskyldan " – að " standa saman í blíðu og stríðu eins lengi og við lifum " – virðist hafa horfið af hjúskaparheitalistanum .
" Nú er það " eins lengi og við elskum " , segir Doherty , sem segir að sambönd geti byggst á tvenns konar skuldbindingum : Við erum skuldbundin hvort öðru eins lengi og við gerum hvort annað hamingjusamt , á meðan okkur semur vel og sambandið mætir þörfum okkar .
Þetta kallar hann " skuldbinding-eins-lengi-og " , þ.e. ekki eins lengi og við lifum , heldur á meðan hlutirnir ganga vel hjá okkur .
" Við getum dregið mikilvægan lærdóm af svona skuldbindingu .
Skuldbinding eða loforð til annars einstaklings er frjálst val , ekki skipun .
Við lærum að þekkja og bera virðingu fyrir þörfum okkar og rétti í sambandinu og að við eigum ekki að láta nota okkur .
En meðan svona skuldbinding virkar vel fyrir fólk sem býr saman eða eða er að velta fyrir sér hvort það eigi að gifta sig skortir hana þann varanleika og þrautseigju sem nauðsynleg er fyrir samband sem á að endast ævilangt .
" Þar þarf " skuldbindingu-sama-hvað-á-gengur " .
Hér ferðu ekki mánaðarlega yfir bókhaldið og athugar hvort þú fáir viðunandi gróða af fjárfestingu þinni .
Þú hefur tekið ríkisborgararétt í nýju landi sem núna er þitt land og þú ert ekki með landflóttaáætlun ef efnahagur landsins hrynur .
Þú ert kominn til að vera .
Þessi skuldbinding verður ekki til af sjálfu sér , heldur byggist hún á meðvitaðri ákvörðun og vilja til að vera saman – í blíðu og stríðu .
Sú áætlun virðist vera ríkjandi hjá unga fólkinu sem ráðfærir sig fyrir hjónavígslur við Ólaf Jóhann Borgþórsson , aðstoðarprest í Seljakirkju .
" Við prestar hittum fólk í aðdraganda hjónavígslunnar og eigum oft gott spjall við það um vonir og væntingar og skuldbindinguna sem fylgir þessari ákvörðun .
Mér sýnist unga fólkið bera mikla virðingu fyrir hjónabandinu ; flestir hafa verið í sambúð í allnokkur ár og eignast börn áður en gengið er upp að altarinu .
Mörg pör segjast líta á hjónabandið sem meiri skuldbindingu en barneignir .
" Uppistaðan í framtíðarsýn okkar um farsælt fjölskyldulíf , hvort sem við erum fátæk eða rík , rétt læs eða sprenglærð , er yfirleitt hinn ævarandi draumur um hjónaband þar til " dauðinn aðskilur " .
Munið eftir hjartnæmu myndunum af Barack og Michelle Obama á forsetavígsludansleikjunum , segir Time .
Unga fólkið næstum féll næstum í yfirlið að sjá þau dansa saman , ekki af list , en einlægni og greinilega mikilli ástúð .
Þau eru afar aðlaðandi par og þetta var sögulegt kvöld , en það sem endurspeglaðist í augum þessa unga fólks – og í óslökkvandi þorsta heimsbyggðarinnar eftir myndum af Fyrsta pari Ameríku – var aðdáun og lotning yfir að sjá miðaldra karlmann og konu ennþá saman , enn ástfangin .
" Við sjálf þráum eitthvað þessu líkt og gerum okkur grein fyrir að það er dýrmætt , en þeim fer fækkandi sem eru reiðubúnir að leggja á sig þær persónulegu fórnir og vinnu sem gott hjónaband krefst .
Farsælt hjónaband verður ekki til af sjálfu sér .
Þessar rómantísku og spennandi stundir fyrstu áranna – eða öllu heldur mánaðanna – þegar við fáum fiðrildi í magann og hnén og aðra líkamshluta bara af tilhugsuninni um elskuna okkar eru ekki endalausar , né heldur eru þær undirstaða trausts og ástríks sambands .
Traust og gott hjónaband er fyrst og fremst árangur þolinmæði , vinnu og sjálfsfórna , segir prófessor Doherty sem sjálfur hefur verið giftur sömu konunni í nær 40 ár .
" Það traust og sú hamingja sem unnt er að uppskera úr slíku langtímasambandi – eftir að hafa byrjað saman ung og elst saman , átt og alið upp börn saman , séð þau vaxa úr grasi og eignast sínar eigin fjölskyldur – það er dýrmætara en nokkur spenna eða rómantík .
" En þversögnin hér er sú að maður fær ekki " verðlaunin " nema maður hætti að eltast við þau .
Eða eins og leikkonan ástsæla Bea Arthur sem móðirin í kvikmyndinni Lovers and Other Strangers ( Elskendur og aðrir aðkomumenn ) segir við son sinn , þegar hann tilkynnir henni að hann ætli að skilja við konuna sína því hann sé óhamingjusamur í hjónabandinu : " Ekki vera að leita að hamingjunni , Richie .
Það gerir þig bara vansælan .
" Staða hjónabandsins sterkari en margir álíta Algengt er að heyra vísað til rannsókna sem segja helming allra hjónabanda enda með skilnaði , en oftast er hér verið að vísa í ákveðna rannsókn er tók til skilnaða fólks sem giftist milli 1970 og 1990 og staðan hefur breyst talsvert síðan .
Nýleg New York Times-grein segir samanburð á skilnaðartíðni háskólamenntaðra karlmanna , giftra á 8. , 9. , og 10. áratugunum , sýna að skilnuðum hefur farið fækkandi .
Af karlmönnum sem giftu sig á 8. áratugnum , höfðu 23% hjónabanda þeirra endað í skilnaði .
Sambærilegar tölur fyrir 9. áratuginn voru 20% og aðeins 16% fyrir hjónabönd karlmanna sem giftust á milli 1990 og 2000 ( síðasta talan er vitanlega háð meiri breytingum ) .
" Staða hjónabandsins , " segir greinin " þrátt fyrir einfaldari skilnaðarlöggjöf , nýstárlegar freistingar á netinu og frjálslegri viðhorf síðustu áratuga gagnvart skilnaði , er sterkari en margir álíta .
" Lægri skilnaðartíðni virðist einnig vera tengd efnahagskreppunni , sem gerir praktískar hliðar skilnaðar – eignasölu og -skipti – illframkvæmanlegri .
Stéttarfélag bandarískra skilnaðarlögfræðinga segir að það sem af er árinu hafi skilnaðarumsóknum fækkað um 40% .
