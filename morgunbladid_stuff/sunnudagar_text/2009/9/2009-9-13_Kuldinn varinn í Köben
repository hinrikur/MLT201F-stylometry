Eftir Jóhönnu Maríu Vilhelmsdóttur jmv@mbl.is Danir taka gestgjafahlutverk sitt á 15. loftslagsráðstefnu Sameinuðu þjóðanna , sem haldin verður í desember , mjög alvarlega .
Yfirvöld í Kaupmannahöfn hafa ákveðið að borgin verði leiðandi í baráttu gegn losun gróðurhúsalofttegunda og hlýnun jarðar árið 2015 .
Þá er stefnt að því að borgin verði orðin mesta hjólaborg heims en nú þegar nota um 36% íbúanna hjól að staðaldri til að komast leiðar sinnar .
Fyrsta kolefnisfría tónlistarhátíð heims er einnig nýafstaðin en hún bar nafnið Co2penhagen .
Hátíðin var algerlega sjálfbær um orku og notaði aðeins um helming þeirrar orku sem viðlíka hátíðir nota alla jafna .
Helstu markmið loftslagsráðstefnunnar í Kaupmannahöfn verða að fá ríki heims til að auka skuldbindingar sínar miðað við skilmála Kýótó-bókunarinnar og minnka enn losun koltvísýrings og annarra gróðurhúsalofttegunda .
Þá verður reynt að efla alþjóðlega samvinnu við að takast á við afleiðingar loftslagsbreytinga víða í heiminum .
Er það gert sérstaklega með því að reyna að fá Bandaríkjamenn til samvinnu en þeir hafa ekki fullgilt Kýótó-bókunina .
Aðeins þrír mánuðir til stefnu " Loftslagsbreytingar eru erfitt málefni sem verður að taka alvarlega en það mun kosta peninga , hugvit og nýja tækni , " segir Harald Dovland , einn aðalsamningamaðurinn fyrir Kýótó-bókuninni í samtali við Morgunblaðið .
" Við höfum nú 200 síðna skjal sem mun taka mikinn tíma að komast að samkomulagi um .
Hvert land verður að ákveða á hvað það muni fallast og hvað ekki .
Við höfum þrjá mánuði til stefnu þar til ráðstefnan hefst í Kaupmannahöfn , " segir Dovland .
Milliríkjanefnd Sameinuðu þjóðanna um loftslagsbreytingar ( IPCC ) fer fram á að iðnríki heims dragi úr losun sem nemur 25-40% fyrir árið 2020 .
Að sögn Dovlands hafa þó mörg iðnríki aðeins fallist á skuldbindingu sem næmi 15-20% minni losun .
" Þróunarríkin krefjast þess hins vegar að skuldbindingarnar verði hækkaðar í 40% fyrir iðnríkin , " segir Dovland .
Hann segir að togstreita á milli iðn- og þróunarríkja auki á vanda samninganna .
Nokkur þróunarríki hengi sig í heimsmynd sem sett hafi verið fram í loftslagssamningi SÞ frá 1992 þar sem heiminum sé skipt í tvo hópa .
Annars vegar Annex I sem eru iðnríkin , gömlu OECD-löndin og gamla Sovétblokkin og hins vegar Annex II sem teljist þróunarríki .
Iðnríkin eigi að mati þróunarríkjanna að taka forystuna í að berjast gegn loftslagsbreytingum og leggja til tæki og fjármagn .
Margt breyst á 10 árum " Þau vilja ekki gefa eftir tvískiptu heimsmyndina .
Það hefur valdið mér miklum vonbrigðum að ekki skuli hafa verið hægt að ræða þetta á öðrum forsendum .
Margt hefur breyst síðan loftslagssamningurinn var undirritaður .
Nú eru t.d. Kórea og Mexíkó hluti af OECD , Kína er orðið nokkuð auðugt .
Löndin teljast þó enn til þróunarríkja rétt eins og Singapúr en ég sé ekki að það sé mjög fátækt land frekar en Sádi-Arabía sem einnig telst til þróunarríkja , " segir Dovland .
Utanríkisráðherrar Bretlands , Frakklands , Danmerkur , Svíþjóðar og Finnlands ákváðu á fimmtudag að ganga harðar fram við ríki heims til að fallast á skilyrði ráðstefnunnar í Kaupmannahöfn .
Á fundum sem haldnir verði á næstu vikum verði sérstaklega þrýst á Bandaríkin , Kína , Brasilíu , Indland og Rússland að takast á við vandann .
Eftir yfirlýsingu ráðherranna gaf framkvæmdastjórn Evrópusambandsins upp að Evrópa gæti stutt fátækar þjóðir um allt að 15 milljarða evra fram til 2020 í baráttunni gegn áhrifum hlýnunar jarðar .
" Ég vona að þetta sé aðeins gambítur , " segir Bernice Lee , umhverfissérfræðingur hjá Chatham House-rannsóknarhópnum í London .
Upphæðin væri mun lægri en hún hefði haldið að ESB-lönd myndu leggja í aðstoð við þróunarríkin .
" Ég geri ráð fyrir að framkvæmdastjórnin sé að láta reyna á stjórnmálalega löngun lykilríkja Evrópu til að sjá hvort hún geti boðið meira en samt unnið samþykki þeirra , " segir Lee .
Obama um borð ? Miðað er við þáttöku Bandaríkjanna NÝTT tímabil í loftslagsmálum er talið hafa runnið upp í Bandaríkjunum eftir að Barack Obama tók við embætti forseta .
Í sumar var fyrsta frumvarpið samþykkt í fulltrúadeild þingsins um takmarkanir á útblæstri fyrirtækja og orkuframleiðenda á gróðurhúsalofttegundum .
Bandaríkjamenn tóku þátt í samningum vegna Kýótó-bókunarinnar en hafa ekki fullgilt hana þar sem sem ríki á borð við Indland og Kína hafa ekki þurft að taka á sig skuldbindingar .
Nýtt samkomulag í bígerð Tvö samliggjandi samningaferli eru nú í gangi fyrir loftslagsráðstefnuna í Kaupmannahöfn og snýst annað þeirra um að hanna nýtt samkomulag sem Bandaríkin yrðu þátttakendur í .
En þverpólitísk samstaða er um það í Bandaríkjunum að skrifa ekki undir Kýótó-bókunina .
Hitt ferlið snýr að losunartölum og er stefnt að því að þessi tvö ferli renni saman í lokin .
Á loftslagsráðstefnunni í Kaupmannahöfn er talið líklegt að þróunarríki verði treg til að skrifa undir samkomulag án skuldbindinga Bandaríkjamanna sem þar til fyrir skömmu , áður en Kína fór fram úr þeim , voru stærsti losandi gróðurhúsalofttegunda í heimi .
jmv@mbl.is 25% minni losun á Íslandi " ÍSLAND hefur tekið undir það markmið að takmarka eigi hlýnun jarðar við tvær gráður á þessari öld .
Það er sambærileg afstaða og fleiri iðnríki hafa tekið og byggir á niðurstöðum vísindanefndar Sameinuðu þjóðanna um loftslagsbreytingar sem sýna að meiri hitabreytingar en 2 gráður gætu valdið óafturkræfum skaða á lífríki og búsetuskilyrði á jörðinni , " segir Þórir Ibsen , formaður íslensku samninganefndarinnar í loftslagsviðræðunum .
Íslensk stjórnvöld ætla að draga úr losun um 15% miðað við árið 1990 en Íslendingar höfðu samkvæmt Kýótó-bókuninni heimild til að auka losun um 10% og því má segja að um 25% losunarminnkun sé að ræða .
" Það er sambærilegt við markmið Evrópusambandsins sem hefur boðað 20% verði engin niðurstaða í Kaupmannahöfn en 30% náist niðurstaða , " segir Þórir .
" En það eru aðrir þættir en losun sem skipta máli og við leggjum m.a. mikla áherslu á breytingu á orkumálum í heiminum og þar leggjum við mikla áherslu á hlutverk endurnýjanlegra orkugjafa hvort sem það er sól , vindur , jarðvarmi eða vatnsföll , " segir Þórir .
Hann segir umhverfisráðuneytið einnig með nýtt íslenskt útspil sem lýtur að því að endurheimta votlendi sem muni draga úr gróðurhúsalofttegundum .
jmv@mbl.is 