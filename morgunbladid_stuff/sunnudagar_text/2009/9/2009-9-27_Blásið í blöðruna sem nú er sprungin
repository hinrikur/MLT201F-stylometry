Bólumyndun , þensla eða ofhitnun .
Hvaða hugtak sem notað er þá upplifðu Íslendingar gríðarlegan vöxt árin fyrir bankahrun .
Innflutningur , einkaneysla , fasteignaverð og skuldsetning jókst , sem og umfang hins opinbera .
Háir vextir innanlands og lágir vextir í útlöndum leiddu til mikils innflæðis erlends fjármagns og erlendrar skuldsetningar einstaklinga og fyrirtækja .
Fáir vildu hlusta á þá , sem vöruðu við þróuninni og óttuðust afleiðingar óhjákvæmilegrar leiðréttingar í hagkerfinu .
Nú er blaðran sprungin með skelfilegum afleiðingum fyrir íslensku þjóðina .
Hvað ? Gríðarlegur vöxtur einkenndi íslenskt efnahagslíf síðustu árin fyrir bankahrun .
Einkaneysla jókst mjög og útgjöld opinberra aðila enn meira .
Þessi mikla velsæld var , að hluta til , á brauðfótum reist .
Vaxtamunur við útlönd leiddi til innflæðis erlends fjár og gengi krónunnar styrktist mjög , sem aftur hvatti einstaklinga og fyrirtæki til skuldsetningar og eyðslu .
Hver ? Ekki tóku allir hinni öru þenslu fagnandi .
Hilmar Veigar Pétursson er framkvæmdastjóri tölvuleikjafyrirtækisins CCP , sem hafði varann á gagnvart ótæpilegri gengishækkun íslensku krónunnar .
Fyrirtækið ákvað jafnframt að keppa ekki við ofurhraðann sem varð á launaþróun bankanna en erfiðara var hinsvegar að etja kappi við glansmyndina .
Hvernig ? Öfugt við það sem ætla mætti ráða fleiri þættir neyslu okkar .
Rannsóknir hafa sýnt að fólk tengir andlega eiginleika eins og hamingju og velgengni við veraldlega hluti og ræður það miklu um hvaða hluti við teljum okkur þurfa .
Ragna B. Garðarsdóttir , sérfræðingur í neyslusálfræði , segir þetta skýra , að hluta til að minnsta kosti , mikla aukningu einkaneyslu árin fyrir hrun .
Afdrifaríkar framkvæmdir Sú mikla þensla , sem varð hér á landi á árunum fyrir bankahrun , er að hluta afleiðing stærstu einstöku framkvæmdar Íslandssögunnar , Kárahnjúkavirkjunar Eftir Bjarna Ólafsson bjarni@mbl.is Efnahagskreppur eiga það sameiginlegt með flestum öðrum atburðum í mannkynssögunni að erfitt getur verið að fastsetja nákvæmlega upphaf þeirra eða orsakir .
Með töluverðri nákvæmni er vissulega hægt að segja að íslenska bankahrunið hafi hafist 29. september í fyrra , þegar greint var frá því að ríkið myndi eignast 75% eignarhlut í Glitni .
Hinir viðskiptabankarnir tveir , Landsbanki og Kaupþing , fylgdu fljótlega í kjölfarið .
Vandinn , sem íslenska þjóðin stendur frammi fyrir nú , er hins vegar ekki að öllu leyti til komin vegna bankahrunsins .
Dýrkeypt virkjun Erlendar skuldir sliga jafnt heimili sem fyrirtæki , gengi krónunnar er um helmingi veikara en það var í ársbyrjun 2008 og fasteignaverð mun ekki ná fyrri hæðum fyrr en að nokkrum árum liðnum hið fyrsta .
Hægt er að rekja orsakir þessara atburða aftur til ársins 2002 , þótt eflaust sé hægt að fara lengra aftur ef menn vilja .
Það ár hófust , undir ríkisstjórn Sjálfstæðis- og Framsóknarflokks , framkvæmdir við Kárahnjúkavirkjun , stærstu einstöku framkvæmd Íslandssögunnar .
Þegar framkvæmdum við virkjunina lauk árið 2007 nam kostnaður við þær 133 milljörðum króna á þávirði .
Þegar framkvæmdir við virkjunina hófust var Ísland , líkt og heimurinn allur , að ná sér á strik aftur eftir skammvinna kreppu , sem kom til eftir að tæknibólan svokallaða sprakk .
Varað var við því að virkjanaframkvæmdirnar myndu leiða til aukinnar þenslu í þjóðfélaginu og meðfylgjandi verðbólgu .
Framkvæmdir , sem hefðu hugsanlega getað hjálpað til á krepputímum , myndu með öðrum orðum kynda um of undir efnahagslífi , sem þegar væri í uppgangi .
Vaxtamunarviðskipti Svo fór að verðbólga var undir 2,5% verðbólgumarkmiði Seðlabanka Íslands árið 2002 , en árið 2003 var verðbólga um 3,2% og ári síðar 4,0% .
Seðlabankinn , sem lögum samkvæmt á að halda verðbólgu í skefjum , brást við með stýrivaxtahækkunum .
Í ársbyrjun 2004 voru vextir Seðlabankans 5,30% , en í árslok voru þeir komnir í 8,25% .
Ári síðar voru vextirnir orðnir 10,50% .
Á sama tíma var fjármagn erlendis með afbrigðum ódýrt .
Stýrivextir voru í flestum ríkjum mun lægri en hér og í Japan voru þeir lengi vel 0,0% .
Sáu fjárfestar sér því leik á borði , tóku lán erlendis , keyptu krónur og fjárfestu hér .
Vaxtamunurinn gerði það einnig að verkum að íslensk fyrirtæki og einstaklingar vildu í síauknum mæli frekar taka erlend lán en innlend .
Vissulega fylgdi því nokkur gengisáhætta , en þegar staðið er frammi fyrir valinu á milli íslensks láns á 10% vöxtum og erlends láns á 4% vöxtum er valið nokkuð auðvelt .
Mikið ójafnvægi Allt þetta leiddi til þess að inn í landið flæddi erlent fjármagn og gengi krónunnar styrktist mjög .
Í ársbyrjun 2002 var gengi bandaríkjadollara 101 króna , en í árslok 2004 var það komið í 64 krónur .
Evran fór úr 92 krónum í 85 og breska pundið úr 147 krónum í 124 krónur á sama tíma .
Eins og ef til vill mátti við búast jókst innflutningur mjög við þessar aðstæður .
Vöruskiptajöfnuður árið 2002 hafði verið jákvæður um 13 milljarða króna .
Þýðir það að meira var flutt út en inn úr landinu .
Árið 2003 var hann hins vegar neikvæður um 17 milljarða og jókst ójafnvægið ár frá ári þar til það náði hámarki árið 2006 .
Það ár var vöruskiptajöfnuður neikvæður um heila 158 milljarða króna .
Einkaneysla jókst einnig til mikilla muna síðustu ár .
Nam hún 448 milljörðum króna árið 2002 , 609 milljörðum árið 2005 og 750 milljörðum króna árið 2007 .
En það voru ekki bara einstaklingar sem spýttu í lófana í eyðslusemi .
Rekstrargjöld hins opinbera og fyrirtækja þess jukust á tímabilinu og ekki bara í takt við auknar tekjur .
Árið 2002 námu útgjöld þessara aðila 468,9 milljörðum króna , eða um 57,4% af vergri landsframleiðslu .
Árið 2007 námu rekstrargjöldin 854,2 milljörðum eða um 65,6% af VLF .
Þá má rekja orsakir fasteignabólunnar m.a. til þess að opinber aðili , Íbúðalánasjóður , fór í samkeppni við einkabanka um viðskiptavini.Stjórnvöld notuðu því ekki feitu árin til að safna í sarpinn .
Handhafar opinbers valds sýndu því engu meira aðhald á góðu árunum en stjórnendur stórfyrirtækja eða almenningur sjálfur .
Eftir á að hyggja er auðvelt að gagnrýna hegðun einstaklinga og fyrirtækja Einstaklingar og fyrirtæki taka hins vegar ákvarðanir út frá þeim upplýsingum sem þau fá .
Markaðurinn á að veita fólki nauðsynlegar upplýsingar .
Þegar upplýsingarnar , sem markaðurinn lætur frá sér , eru rangar er vart hægt að lá fólki þótt það taki rangar ákvarðanir á grundvelli þeirra .
Ákvarðanir , sem teknar voru af stjórnvöldum , hér sem annars staðar , leiddu til þess að hagkerfið fór tímabundið úr skorðum og upplýsingaflæði á markaði bjagaðist .
Munurinn á Íslandi og flestum öðrum þjóðum er að hið óumflýjanlega bakslag var harkalegra hér en annars staðar .
Í hnotskurn » Vaxtamunarviðskipti voru mikið stunduð fyrir hrun .
» Voru það einkum gjaldmiðlar nýmarkaðsríkja sem þóttu eftirsóknarverðir .
Mánudagur : Vöxtur bankakerfisins fyrir hrun .
Ekki land heldur vogunarsjóður " ÞÚ verður að skilja , að Ísland er ekki lengur hefðbundið land .
Það er í raun vogunarsjóður , " hafði blaðamaðurinn heimsþekkti , Michael Lewis , eftir heimildarmanni sínum hjá Alþjóðagjaldeyrissjóðnum í grein í tímaritinu Vanity Fair .
Í greininni fullyrti Lewis að efnahagsbólan á Ísland væri sú mesta sem myndast hefði nokkru sinni í sögunni .
Á meðan hlutabréfamarkaður í Bandaríkjunum tvöfaldaðist , á árunum 2003 til 2007 , nífaldaðist markaðurinn á Íslandi .
Dýrar vörur rokseldust Eitt af því sem rokseldist á uppgangsárunum , 2003 til 2008 , voru munaðarvörur ýmis konar .
Vín , sportbílar , dýr húsgögn og fleiri vörur , sem aldrei fyrr höfðu verið hér til sölu , ruku út .
" Það myndaðist gríðarlega mikil eftirspurn eftir dýrum hlutum , og við fundum fyrir miklum áhuga á vörum sem ekki höfðu verið seldar hér áður .
Heildsölur og birgjar nutu góðs af þessu , " segir Sveinbjörn Allansson innkaupastjóri hjá Globus hf. Það fyrirtæki flytur inn vín og segir Sveinbjörn að sérpöntun á dýrum vínum hafi aukist mikið .
" Þetta var óvenjulegt tímabil , " segir Sveinbjörn .
Range Rover , BMW og Porsche Á árunum 2003 til 2008 fóru að sjást glæsibifreiðar sem hingað höfðu ekki verið fluttar inn áður .
Sérstaklega átti þetta við um árin 2005 til 2007 en þá margfaldaðist innflutningur á bifreiðum af dýrari gerðinni .
Á árinu 2007 , þegar þenslan í hagkerfinu náði hámarki , seldust 70 nýir Range Rover-jeppar , yfir 90 BMW X5-jeppar , 50 Porsche-jeppar og 113 Land Rover Discovery-jeppar .
Þessi sala var margföld í öllum fyrrnefndum tegundum , þar sem hvert eintak kostar yfir 10 milljónir , miðað við árin tvö á undan .
Fasteignabólan blés út Einn helsti áhrifavaldur á bak við mikla einkaneyslu á þensluárunum , einkum frá 2004 og til 2008 , var mikil hækkun fasteignaverðs .
Frá því í nóvember 2002 hækkaði byggingavísitala , og fram til ársins 2007 , tvöfalt .
Fór úr 160 í tæplega 360 .
Hæst fór verðið um mitt ár 2007 .
Eftir að bankarnir hófu að bjóða lán til fasteignakaupa , á haustmánuðum ársins 2004 , hækkaði verð skarplega , einkum á höfuðborgarsvæðinu .
Velta á fasteignamarkaðnum jókst mikið og fjölbýlis- og einbýlishús spruttu upp .
Meira spennandi að vinna í banka en að búa til tölvuleik ? Í uppganginum héldu sum fyrirtæki sig á jörðinni Eftir Unu Sighvatsdóttur una@mbl.is " Á TÍMABILI , þegar við skiluðum ágætum tekjum en samt í engu samhengi við þessar ótrúlegu hagnaðartölur úr bönkunum , þá var maður farinn að halda að við hlytum að vera að gera eitthvað vitlaust , " segir Hilmar Veigar Pétursson , framkvæmdastjóri CCP .
Tölvuleikjafyrirtækið hefur verið í jöfnum vexti á 13 ára æviskeiði og nýtur velgengni á heimsvísu þrátt fyrir að hafa staðið á hliðarlínunni þegar þenslan var sem mest á Íslandi og nýeinkavæddir bankar sprungu út á mettíma .
Það umhverfi sem þá skapaðist var hinsvegar ekki hliðhollt útflutningsfyrirtækjum og sum þeirra , s.s. CCP og Marel , hófu að flytja starfsemi sína á erlenda grundu árið 2006 til að tryggja rekstrinum stöðugleika .
" Þegar við fórum að segja að krónan væri rangt skráð þá var ekki mikið tekið undir það , " segir Hilmar .
Standa og falla með krónunni Hver sá sem hafi reynt að vekja athygli á því að styrkur krónunnar væri óeðlilegur hafi talað fyrir daufum eyrum og góðærisblindu .
Hann segir þó að það hafi ekki verið hátt gengi sem slíkt sem olli þeim vandræðum , heldur gengissveiflurnar .
" Það skiptir í sjálfu sér ekki máli hvert gengi íslensku krónunnar er ef það er í jafnvægi .
Þá laga aðrir hlutar sig að því , en þessar sveiflur gera það að verkum að það er aldrei hægt að gera neinar áætlanir , þær yfirleitt standa og falla með krónunni en ekki því hvernig fyrirtækinu gengur .
" Dýrðarljómi og ofurlaun Fljótlega upp úr aldamótum varð gríðarlegt launaskrið í upplýsingatæknitengdum greinum og ofurlaunastefnan varð til .
CCP-menn tóku þá ákvörðun að fylgja ekki þessum miklu launahækkunum heldur greiða starfsfólki sínu áfram laun í samræmi við svipuð störf erlendis .
Ákveðið var að keppa ekki við bankana en samkeppnin hófst nú samt því líkt og aðrir fundu CCP-menn fyrir því að í krafti bæði hárra launa og nýrrar ímyndar soguðu bankarnir til sín hæfileikafólk á öllum sviðum .
" Það var kominn einhver dýrðarljómi yfir bankastarfsemi .
Fólk vildi ekki bara vera í bönkunum út af laununum , við upplifðum það að fólki fannst það meira spennandi að vinna í banka heldur en að búa til tölvuleiki .
" Sem sagt allt komið á haus frá þeim tíma þegar ímynd banka tengdist skrifræði fremur en dægurstjörnum og glamúrlífi í huga fólks .
Pirra sig ekki á ástandinu Hjá CCP hafa menn lært að taka ójafnvæginu á Íslandi með jafnaðargeði og eru " hættir að pirra sig á þessu , " að sögn Hilmars .
Hafta-umhverfið sem fyrirtæki hafa búið við eftir hrunið hefur þó gert ástandið jafnvel verra en það var .
Hilmar er þeirrar skoðunar að íslenska krónan sé í sjálfu sér haft .
" Þótt akkúrat núna geti falist tækifæri í krónunni þá held ég að hún sé veikur grunnur að byggja á til framtíðar .
Svona lítið myntsvæði mun alltaf valda sveiflum sem gerir það að verkum að íslenska hagkerfið mun ekki vera samkeppnishæft til langs tíma vegna þess að svona fyrirtæki þurfa stöðugt umhverfi til að geta þrifist .
" Eftir á að hyggja geta CCP-menn auðvitað prísað sig sæla að hafa ekki verið á sömu leið og bankarnir þótt þar hafi á tímabili allt virst ganga upp eins og fyrir töfra .
10 ára vöxtur ævintýri líkust Hilmar segir það í raun ævintýri líkast að CCP sé statt þar sem það er í dag .
Það taki 10 ár minnst að byggja upp svona stöndugt fyrirtæki þótt væntingar um hraðari vöxt hafi tröllriðið öllu á tímabili , enda sjáist það að ekkert þeirra fyrirtækja sem sterkust standa núna hafi orðið til á einni nóttu heldur mörgum árum .
Og Hilmar hefur trú á framtíð þekkingarfyrirtækja á Íslandi .
" Ef fyrirtæki geta þrátt fyrir allt þrifist á Íslandi við þær kringumstæður sem eru núna , þá gæti fjölgað ansi ört í þessum flokki ef þeim væri aðeins hjálpað .
Það eru mýmörg dæmi þess að Íslendingar eiga erindi í skapandi þekkingarvinnu , " segir Hilmar og vísar í CCP , Marel , Össur , Latabæ og Actavis .
Þrátt fyrir allt segir hann því ekkert fararsnið á CCP .
" Svo lengi sem hægt er að ráða menntað hæfileikafólk á Íslandi þá munum við vera hér áfram .
" Pæla meira í hagkerfi EVE en því íslenska Spilari Eve-tölvuleiksins eru jafnmargir íslensku þjóðinni og þar þrífst heil veröld .
Hagkerfi sýndarheimsins lýtur sömu lögmálum og önnur hagkerfi og þar verða ýmsar sveiflur sem gert er ítarlega grein fyrir í reglulegum hagskýrslum .
" Við höfum í raun meiri áhyggjur af Eve-hagkerfinu en íslenska hagkerfinu frá degi til dags , " segir Hilmar um starfsfólk CCP .
Eve verður að ýmsu leyti fyrir áhrifum frá vestrænu hagkerfi .
Hrunið í raunheimum skilaði sér t.d. með vaxtarkippi í Eve , því fólk fór að spila leikinn meira .
" Fólk virðist hafa meiri tíma til afþreyingar , " segir Hilmar , " meiri tíma fyrir sjálft sig og vini sína " .
Eltast við efnishyggjuna FÓLK kaupir ekki hluti eingöngu vegna hagnýts notagildis þeirra , heldur hafa hlutir einnig táknrænt gildi .
Dr. Ragna Benedikta Garðarsdóttir , sérfræðingur í neyslusálfræði hjá Félagsvísindastofnun , segir að neysla varnings nú snúist aðeins að litlu leyti um notagildi hans .
" Í hugum okkar tengjum við ákveðnar vörur og vörumerki við jákvæða eiginleika .
Gerðar hafa verið rannsóknir þar sem fólk er beðið um að lýsa ókunnugum á grundvelli þess hvaða hluti þeir eiga .
Einstaklingar , sem eru umkringdir dýrum og fallegum hlutum , eru í rannsóknunum almennt sagðir skemmtilegir , vinamargir , duglegir , hamingjusamir og gáfaðir .
Einstaklingar , sem aftur á móti áttu fáa og ódýra hluti voru hins vegar gjarnan sagðir hlýlegir og vingjarnlegir , en þóttu ekki hafa aðra kosti að bera .
Slíkar niðurstöðu hafa verið endurteknar oft , meðal annars á Íslandi .
Þetta segir okkur að við lesum ótrúlega mikið í eignir fólks án þess að gera okkur grein fyrir því .
" Segir Ragna að ómeðvitað tengi fólk saman allt það sem taldir eru jákvæðir eiginleikar eins og fegurð , ríkidæmi og hamingju .
Þess vegna sé ekki furða að fólk sækist eftir því að eignast hluti sem ríka og fræga fólkið auglýsir .
" Auglýsingar ganga út á að prenta í huga fólks þá hugmynd að ef það kaupi tiltekna vörutegund þá muni það öðlast þá jákvæðu eiginleika sem auglýsingin tengir vörunni .
" Uppsöfnuð áhrif slíkra auglýsinga eru hins vegar víðtækari .
" Það sem auglýsingarnar gera er að smám saman undirstrika þær í hugum fólks þessa tengingu milli hluta og hamingju og velgengni .
Smám saman síast skilaboðin inn .
Það er grundvöllur efnishyggjunnar , sem er ráðandi gildismat í samfélagi okkar , hvort sem okkur líkar betur eða verr .
" Allt þetta leiðir að því að fólk reynir að eltast við hamingjuna með neyslu , að sögn Rögnu .
" Við eltum fordæmi þeirra efnuðustu í því hvaða hlutir þykja eftirsóknarverðir .
Á undanförnum árum jókst kaupmáttur þeirra efnuðustu á Íslandi langt umfram kaupmátt stærsta hluta þjóðarinnar .
Það þýðir að þeir höfðu efni á að kaupa munað sem Íslendingar hafa aldrei áður þekkt Því varð erfiðara fyrir almúgann að elta efnafólk uppi í neyslu , nema með skuldsetningu .
Því miður var það leiðin sem allt of margir fóru á árunum fyrir hrun .
" 