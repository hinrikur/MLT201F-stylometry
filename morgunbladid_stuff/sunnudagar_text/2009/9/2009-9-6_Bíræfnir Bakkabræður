Bakkabræður , sem samkvæmt þjóðsögunni bjuggu eitt sinn á Bakka í Svarfaðardal , hétu eins og alþjóð veit Gísli , Eiríkur og Helgi .
Þeir voru orðlagðir fyrir heimsku og heimskupör þeirra mjög í frásögur færð .
Þeir reyndu til dæmis að bera inn í gluggalaus hýbýli sín sólskin í húfum sínum .
Aðrir Bakkabræður , sem ekki eru þjóðsagnapersónur , heita Ágúst og Lýður Guðmundssynir .
Þeir voru stærstu eigendur Exista , stærstu hluthafarnir í Kaupþingi og stofnendur og eigendur Bakkavarar og hafa sem slíkir getað skammtað sjálfum sér lánsfé að vild úr Kaupþingi , gegn litlum og / eða ótryggum veðum .
Þeir eru ekki orðlagðir fyrir heimsku , heldur bíræfni , sem sýnir sig í mörgum , og flestum ógeðfelldum , myndum .
Bíræfni þeirra felst í endalausum tilraunum þeirra til þess að koma eignum , sem þeir ekki eiga , undan og því að reyna að ná yfirráðum í félögum án þess að borga það sem þeim ber að borga .
Nýlegustu dæmin eru tilraunir Bakkabræðra nútímans til þess að skjóta 40% eignarhlut Exista í Bakkavör Group inn í sérstakt eignarhaldsfélag ELL 182 , eins og DV greindi frá í síðustu viku , og að hafa reynt að hrifsa til sín meirihlutaeign í Exista í fyrrahaust , með því að auka hlutafé í félaginu um 50 milljarða króna , en greiða aðeins 2 aura fyrir hvern aukinn hlut í stað einnar krónu , sem er lögleysa , eins og Fyrirtækjaskrá hefur úrskurðað um .
Lýður Guðmundsson , stjórnarformaður Exista , var kokhraustur á aðalfundi Exista þann 26. ágúst sl. þar sem hann sagði m.a. að yfirtökutilboð BBR ehf. og samþykki annarra hluthafa Exista við tilboðinu héldi þrátt fyrir að Fyrirtækjaskrá hefði úrskurðað að hlutafjáraukning í Exista hefði verið ólögmæt .
BBR er í eigu Lýðs og Ágústs bróður hans .
" Okkar mat er að þetta hafi verið ólögmæt hlutafjáraukning og hana hafi borið að færa til baka , " segir Skúli Jónsson hjá Fyrirtækjaskrá ríkisskattstjóra .
Stofnunin hefur þegar fært hlutaféð til baka , í samræmi við úrskurð sinn , og er það núna skráð eins og það var áður en tilkynnt var um hlutafjáraukninguna .
En þetta breytir nú litlu í huga hins kokhrausta stjórnarformanns Exista , því hann segir að yfirtökutilboðið haldi , án þess að rökstyðja það frekar .
Hann er eiginlega eins og kenjóttur krakki , sem notar röksemdina " Af því bara " þegar hann kemst í rökþrot .
Lagalega séð átti BBR ehf. að greiða eina krónu fyrir hvern hlut í yfirtökutilboðinu , en ekki tvo aura .
TVO AURA ! Hugsið ykkur frekjuna , yfirganginn og græðgina ! Hvenær ætla þessir menn að læra að fyrir margt löngu hafa þeir ofboðið almenningi þessa lands , sem situr nú uppi með afleiðingarnar af græðgisvæðingu þeirra og annarra og þarf að axla að miklum hluta þær óheyrilegu skuldabyrðar sem þeir réttilega hefðu átt að axla .
Þetta ákváðu þeir Bakkabræður , Lýður og Ágúst Guðmundssynir , í desember sl. og Fyrirtækjaskrá úrskurðaði fyrr í sumar að um ólögmæta hlutafjáraukningu hefði verið að ræða .
en þeir gefa ekkert fyrir það , því þeir vita svo miklu betur .
Alveg eins og þeir vita að þeir eiga að fá uppgert við Kaupþing samkvæmt evruskráningu Seðlabanka Evrópu í haust , ekki samkvæmt skráningu evru í Seðlabanka Íslands .
Svo toppaði Lýður sjálfan sig í ósvífni , í ræðu sinni , þegar hann bað hluthafa afsökunar og þóttist þar með vera að axla hluta ábyrgðarinnar á því hvernig staða Exista var orðin .
Hann var að biðja sömu hluthafa afsökunar og hann og bróðir hans höfðu rænt með hlutafjáraukningunni .
Mér býður í grun að Lýður hafi ofboðið lýðnum öllum með þessari svokölluðu afsökunarbeiðni .
Á einum punkti í ræðu Lýðs fann ég þó til mikillar samkenndar og samstöðu með honum , en það var þegar hann lét " samfélag hugleysingja " í bloggheimum fá það óþvegið : " Ég ætla ekki að elta ólar við það samfélag hugleysingja sem stór hluti bloggheima virðist orðinn .
Sóðakjaftur þeirra sem þar skýla sér undir dulnefnum á samt sinn þátt í því andrúmslofti sem daglega er kynt undir og því miður leika nokkrir oddvitar umræðunnar í netheimum þar talsvert hlutverk líka , " sagði Lýður orðrétt .
Þetta eru orð að sönnu hjá Lýð .
Bleyður , sem fá útrás fyrir lágar hvatir , róg , óhróður , mannorðsmorð og hvers konar skepnuskap í skjóli nafnleysis eru vitanlega ekki svaraverðar .
Þær dæma sig sjálfar af orðum sínum og vita sem er , að með því að koma fram undir nafni gætu þær ekki verið í þeim drullukökuleik , sem þær virðast njóta svo mjög í ábyrgðarlausu skjóli nafnleysisins .
agnes@mbl.is 