19. júlí 1627 Tyrkjaráninu lauk .
Ræningjar frá Algeirsborg héldu heim á leið eftir að hafa numið á brott allt að fjögur hundruð manns , myrt fjörutíu og rænt miklum fjármunum .
Þeir komu að landinu 20. júní og gerðu strandhögg í Grindavík , á Austfjörðum og í Vestmannaeyjum .
19. júlí 1813 Gengið var á hæsta tind Íslands , Hvannadalshnjúk á Öræfajökli , í fyrsta sinn .
Það gerðu Hans Frisak , norskur landmælingamaður , og fylgdarmaður hans , Jón Árnason hreppstjóri .
19. júlí 1938 Farið var á bíl suður yfir Kjöl í fyrsta sinn .
Komið var að Gullfossi eftir 34 klukkustunda ferð úr Svartárdal .
19. júlí 1953 Minnisvarði um Stephan G. Stephansson skáld var afhjúpaður við hátíðlega athöfn að Arnarstapa á Vatnsskarði í Skagafirði en þá voru liðin um hundrað ár frá fæðingu hans .
19. júlí 1989 Bygging þyrlupalls í Kolbeinsey hófst .
Á hann voru festir ratsjárspeglar og jarðskjálftamælar .
Kolbeinsey er 74 km norðvestur af Grímsey og er nyrsti grunnlínupunktur fiskveiðilögsögunnar .
19. júlí 1999 Bandaríski kvikmyndaleikarinn Kevin Costner kom til landsins vegna gerðar sjónvarpsþátta um stangveiði .
" Mér finnst fólkið hérna alveg einstaklega vingjarnlegt , " sagði hann við blaðamann Morgunblaðsins í lok heimsóknarinnar , " og íslenskar konur , vá , þær eru í einu orði sagt stórkostlegar " .
Dagar Íslands | Jónas Ragnarsson 