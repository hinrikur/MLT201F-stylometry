Eftir Halldóru Þórsdóttur halldorath@mbl.is Enginn sem ég þekki er sáttur við launin .
Flótti úr stéttinni hefur verið vandamál í nokkur ár en nú er fólk fangar í sínu starfi og enginn þorir að hreyfa sig .
Á að nýta sér ástandið í þjóðfélaginu til þess að ná fram óviðunandi vinnuumhverfi af hálfu yfirmanna og ríkisstjórnarinnar ? " Að þessu spyr lögreglumaður sem Morgunblaðið ræddi við .
" Helst vil ég að vinnuskylda vaktavinnufólks minnki , frekar en launahækkun , bara svo við náum að hlaða rafhlöðurnar .
Það slær mig að áður reyndu menn að fá alla aukavinnu sem gafst til að drýgja tekjurnar .
Unga fólkið sem er núna fæst varla til að bæta við sig vinnu .
Það er einfaldlega uppgefið .
" Að sama skapi er æ algengara að lögreglumenn leiti úr vaktavinnunni og inn í deildirnar , þar sem áreitið er minna en launin lægri .
Álagið á götunni er gríðarlegt og streitan í kringum starfið hefur magnast , " stressið yfir útkallinu sem er á leiðinni " .
Fáum er það betur ljóst en lögreglumönnum að þarna úti er harður heimur , sem hefur orðið beittari með árunum samhliða aukinni neyslu fíkniefna .
" Lögreglumenn upplifa óöryggi enda getur maður hæglega lent í þeim aðstæðum að þurfa liðsauka en vita að það er langt í næsta bíl .
" Einn lögreglumaður segir sögu af útkalli á Álftanesi um miðjan dag .
Þegar hann kallar eftir aðstoð er næsti lausi bíll í Ártúnsholti .
Þannig getur staðan verið á vaktinni .
Annars staðar hefur lögreglan verið efld Samkvæmt áætlunum ríkisstjórnarinnar er Lögreglunni á höfuðborgarsvæðinu ( LRH ) gert að skera niður um 130 milljónir á þessu ári og 320 á því næsta .
Við því er lítið annað í boði en að lækka launakostnað , sem er um 80% af útgjöldunum .
Það þýðir lækkun launa og fækkun starfsmanna .
" Okkur þykir þetta undarleg ráðstöfun hjá ríkisstjórninni .
Í öðrum löndum þar sem þrengt hefur að hafa yfirvöld gætt þess að hreyfa ekki við lögreglunni , hún hefur frekar verið efld því menn vita að vandamálunum í samfélaginu fjölgar , " segir Arinbjörn Snorrason , formaður Lögreglufélags Reykjavíkur .
Aldrei fyrr hafi lögreglumenn verið á atvinnuleysisskrá , en engir nýir eru ráðnir um þessar mundir , ekki heldur í stað þeirra sem hætta vegna aldurs .
Hvorki Arinbjörn né Snorri Magnússon , formaður Landsambands lögreglumanna , eru bjartsýnir yfir vetrinum sem er framundan .
Verði ekki bakkað með niðurskurðinn mun fækka í lögregluliðinu og hér er ekkert þjóðvarðlið eða annað afl til að taka á móti vaxandi ólgu í þjóðfélaginu .
" Við óttumst því miður að ástandið sem var hér í febrúar endurtaki sig í einhverri mynd , " segir Snorri .
Í því samhengi má ekki gleyma óeirðakostnaði sem stjórnvöld hafa þurft að leggja til lögreglunnar á þessu ári .
Við nýja uppreisnaröldu gæti hann slagað hátt í 200 milljónir .
Löggæsla kostar peninga enda sinnir lögreglan margvíslegum störfum .
Lögreglumaður sem stendur með skjöld á Austurvelli einn dag getur verið kallaður út seinna í vikunni vegna kvartana yfir hávaða hjá nágrannanum .
Þegar skera á niður um 320 milljónir á einu ári hjá einu lögregluembætti , LRH , hvernig á að forgangsraða ? Hverju á lögreglan að sinna og hvenær er útkallið ekki á hennar verksviði ? Kostnaðurinn aldrei verið metinn " Það þarf að skilgreina hlutverk lögreglunnar frá grunni og kynna það svo fyrir borgurum , hverju verður sinnt og hverju er ekki hægt að sinna , " segir Snorri .
" Í raun hefur aldrei verið metið hvað lögreglan kostar , heldur er slumpað á upphæð sem yfirstjórninni er svo gert að ráðstafa .
Þetta er auðvitað óþolandi staða sem forstöðumenn eru settir í .
Fjárveitingarnar eru skornar niður og svo þurfa þeir að standa frammi fyrir íbúum sinna hverfa og segja að þeir geti ekki sinnt þessu .
" Tíu menn milli Voga og Hvalfjarðar Afbrotatölfræði ríkislögreglustjóra segir sína sögu .
Fjöldi innbrota á frá maí til júní er 1.547 sem er hátt í tvöföldun frá sama tímabili í fyrra .
Á móti eru færri teknir ölvaðir undir stýri og hraðakstursbrotum hefur fækkað .
Þá ber að merkja að undanfarið ár hefur rúmur helmingur fengist með hraðamyndavélum .
Fjölgun innbrota og þjófnaða kemur ekki á óvart í því ástandi sem nú ríkir .
Á fækkun umferðarlagabrota er líka einföld skýring og hæpið að hún sé sú að fólk sé hætt að keyra of hratt .
" Við höfum ekki bolmagn til að sinna eftirlitinu , " segir Arinbjörn Snorrason , formaður Lögreglufélags Reykjavíkur og vettvangsstjóri á vaktinni hjá LRH .
" Ósamræmið milli ólíkra brota segir okkur bara að löggæslan hefur rýrnað .
" Síðan embætti LRH varð til árið 2007 með sameiningu embættanna í Reykjavík , Kópavogi og Hafnarfirði hefur lögreglumönnum fækkað um 50 manns eða svo .
Nú starfa 308 menn hjá embættinu , þar af eru 18 í embættum lögreglustjóra , varalögreglustjóra , yfirlögregluþjóns og aðstoðaryfirlögregluþjóna .
Hjá lögreglunni í Reykjavík störfuðu 236 manns árið 1988 .
Þá bjuggu þar um 100.000 manns .
Nú eru yfir 200.000 íbúar undir verndarvæng hinna 308 manna Lögreglu á höfuðborgarsvæðinu .
Arinbjörn áætlar að um hundrað manns starfi á almennum sólarhringsvöktum .
Á næturvakt á virkum dögum getur fjöldi slíkra vaktmanna farið niður í tíu manns .
Það þýðir að 4-5 bílar sjá um allt svæðið milli Hvalfjarðar og Voga á Vatnsleysuströnd þegar umferðardeildin er farin heim .
Sérhæfing fyrir bí Veruleg ósátt ríkir meðal lögreglumanna vegna nýs fyrirkomulags innan LRH .
Almennri deild lögreglunnar hefur verið raðað á fimm lögreglustöðvar í sínu hverju hverfi á höfuðborgarsvæðinu .
Sérstakar deildir sem sinntu rannsóknum umferðaslysa , innbrota og þjófnaða hafa verið lagðar niður .
" Í þessum málaflokkum þarf ákveðna sérþekkingu , ekki síður en í fíkniefna- eða kynferðisbrotum .
Það er ljóst að sérþekking og reynsla í rannsóknum dvínar og kostnaður vegna vaktavinnu eykst , " segir Snorri Magnússon formaður LL .
Markmið breytinganna var að færa lögregluna nær almenningi , sem Snorri segir vissulega göfugt í sjálfu sér og henta ágætlega í sumum málaflokkum , svo sem fræðslustarfinu sem lögreglan hefur sinnt .
Breytingunni átti líka að fylgja sparnaður en nú sjá menn fram á breytingakostnað .
" Við skiljum ekki ávinninginn við hverfaskiptinguna , " segir lögreglumaður með áratuga starfsreynslu sem vildi ekki láta nafns síns getið .
" Þeir vilja að við vitum lítið um allt , í stað þess að vinna á okkar sérsviðum sem við höfum áhuga á .
Afleiðingin er að menn eru ekki vissir hvernig á að bera sig að og allir benda á næsta mann .
Ég var mjög fylgjandi sameiningunni sem bjó til LRH á sínum tíma .
Nú er verið að fara til baka .
" Fleiri yfirmenn og aðeins helmingur á götunum " Þegar menn bera titla er eins og þeir séu komnir í sitt sæti .
Það vantar lögreglu út á göturnar , " segir lögreglumaður sem rætt var við .
Samkvæmt upplýsingum frá Lögreglunni á höfuðborgarsvæðinu eru 164 starfandi að einhverju eða öllu leyti við almenna löggæslu .
Það er rétt rúmur helmingur heildarfjölda starfsmanna .
Viðmælendum Morgunblaðsins bar saman um að yfirmönnum innan lögreglunnar á höfuðborgarsvæðinu hefði fjölgað í takt við sameinað embætti , ekki fækkað eins og átti að verða .
