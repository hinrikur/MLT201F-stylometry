Flosi Bjarnason fæddist á Melstað í Vestmanneyjum 20. september 1917 .
Hann lést á Dvalarheimili aldraðra í Borgarnesi 7. júlí sl. Útför Flosa fór fram frá Borgarneskirkju 14. júlí síðastliðinn .
Minningar um afa eru kannski ekki svo margar síðan ég var lítil , en þó eru tvær myndir sem koma upp í hugann .
Afi í appelsínugulum pollagalla á Enok Nk 45 og svo útilega sem afi kom í með mér og foreldrum mínum .
Ég man ekki hvert var farið en afi hefur verið svona 65 ára .
Mamma og afi fóru að keppast um að standa á haus í móanum .
Ég man að afi vann þessa keppni með því að fara í jógahöfuðstöðu og stóð lengi .
Afi átti það til að koma bítandi suður á hverju sumri eins og hann kallaði það .
Það var að keyra í rólegheitum aðallega norður fyrir frá Neskaupsstað og stoppa alls staðar þar sem hann þekkti til og borða og gista .
Okkur hjónum fannst þetta bara gaman og notalegt þegar afi mætti og gisti .
Minnistæðast er líklega þegar hann gisti 30. júlí 1996 þegar Ósk dóttir okkar kom í heiminn og við laumuðumst út um miðja nótt og skildum afa eftir einan heima í íbúðinni og hittum hann næst í Reykjavík .
Það var svo sumarið 2006 að við afi áttum alvarlegt spjall saman í Reykjavík og hann ræddi við mig um Dvalarheimilið í Borgarnesi , hvernig það væri og hvort þar væri ekki gott fólk , hann sagðist alltaf hafa haft augastað á því þegar hann kom keyrandi suður og fannst húsið svo vinalegt .
Þá í ágúst flutti hann í Borgarnes á dvalarheimilið og við fórum að hittast oftar , hann fór í gönguferðir um bæinn , kíkti í heimsókn og oft fengum við okkur ís í Hyrnunni .
Afi fór að æfa sig í salnum að spila á píanóið eftir eyranu því hann sá ekki nóturnar lengur , svo var heimilisfólkið farið að lauma sér í salinn þar sem hann spilaði , til að hlusta .
Upp um þetta komst þegar það gleymdi sér og söng með og klappaði .
Það var þá að hann fór að spila fyrir þá sem vildu hlusta yfir kvöldkaffinu og mikið var hans saknað þegar hann skrapp af bæ í nokkra dag .
Það var mikið áfall fyrir afa þegar hann veiktist og gat ekki lengur spilað á píanóið og farið út í göngutúra en jákvæður var hann alltaf og ekki gafst hann upp eða kvartaði þó sæti í hjólastól .
Munnharpan var reynd með klemmuherðatré og síðan munnhörpustatífi þar sem hann spilaði fyrir okkur þegar við komum í heimsókn , meira að segja settist hann stundum fram á gang og spilaði fyrir sambýlisfólkið .
Það hefur verið stór partur af tilveru minni síðan afi flutti í Borgarnes að koma við hjá honum , jafnvel eftir erfiðan vinnudag .
Þá var gott að leggjast í rúmið hans og spjalla við hann og heyra fallega tóna , það var afslappandi og notalegt .
Súkkulaði , harðfiskur og kaffi voru okkar uppáhald , það var bara að sjá til þess að hann ætti alltaf til góðgæti .
Við ræddum um ferðalög og fyrir hverja ferð sagði hann mér veðurspána og spurði um ferðasögurnar þegar ég kom til baka , þá var eins gott að vita hvar maður hafði verið .
Við vorum sammála um það við afi að starfsfólk DAB var allt gott , ljúft og skemmtilegt fólk og gerði allt til að honum liði vel .
Takk fyrir að hugsa um hann afa minn svo vel .
Guð blessi okkur öll og varðveiti .
Guðbjörg Sólveig .
Elsku afi .
Þegar ég lít til baka ertu svo stór hluti af lífi mínu .
Passaðir okkur systkinin þegar við vorum ung .
Fórst með okkur í útilegur og þegar ég var að gefast upp að labba enn eitt fjallið leiddir þú mig eða barst .
Síðan þegar ég var fimmtán ára kom ég austur til þín til að prófa að fara með þér á sjóinn .
Líkaði mér þetta svo vel að ég var háseti hjá þér í þrjú sumur og bjó ég hjá þér þennan tíma .
Gekk sambúðin bara vel hjá okkur þennan tíma .
Fjórða sumarið kom ég austur og vann þá á sjúkrahúsinu .
Síðan æxlaðist það þannig að ég flutti austur 1982 og þá varðst þú stór hluti af fjölskyldunni og fengu börnin mín að kynnast þér .
Þú hafðir svo gaman af allri tónlist og varst svo stoltur þegar barnabörnin voru að spila og mættir á tónleikum hjá þeim .
Elsku afi .
Nú ertu búinn að fá hvíldina sem þú þráðir .
Fékkst að sofna eins og þú óskaðir .
Þér hafði liðið svo vel síðustu vikur og talaðir svo fallega um starfsfólkið á dvalarheimilinu .
Hvað það væri vel hugsað um þig þar .
Guð verði með þér .
Þorbjörg .
Dagur þinn er að kvöldi kominn og þú hefur sofnað svefninum langa .
Eftir sit ég hrærð , en afar þakklát fyrir að hafa haft þig hjá okkur svona lengi .
Minningarnar hrannast upp og góðar stundir okkar saman í gegnum tíðina hlýja mér um hjartarætur .
Ég hugsa um allar stundirnar í Neskaupstað þegar við fjölskyldan bjuggum þar , öll skiptin sem þú komst til okkar á Krókinn á ferðum þínum um landið , tímarnir sem við bjuggum saman heima hjá ömmu Siggu , afmælisveislurnar á deginum okkar og nú síðast heimsóknir mínar til þín á dvalarheimilið í Borgarnesi .
Ánægðust er ég með okkar síðustu stundir saman , í maí síðastliðnum þegar ég kom til þín á leið minni til Neskaupstaðar .
Þú varst ansi glaður að vita það að nú væri ég að klára skólann og að flytja austur til að búa með Valda .
Við spjölluðum mikið og lengi og þú varst svo glaður og hress eins og ávallt .
Elsku Flosi afi , ég sakna þín mikið , en veit að nú ert þú kominn á betri stað , þar sem þú siglir um á Enok og ferðast um fjöll og firnindi og nýtur lífsins , laus við stólinn og ert frjáls sem fuglinn .
Ég vil þakka þér fyrir allar góðu stundirnar .
Megi góður Guð geyma þig , elsku afi .
Ég sendi þér kæra kveðju nú komin er lífs þíns nótt , þig umvefji blessun og bænir ég bið að þú sofir rótt .
Þó svíði nú sorg mitt hjarta þá sælt er að vita af því , þú laus ert úr veikinda viðjum þín veröld er björt á ný .
Ég þakka þau ár sem ég átti þá auðnu að hafa þig hér , og það er svo margs að minnast svo margt sem um hug minn fer , þó þú sért horfinn úr heimi ég hitti þig ekki um hríð , þín minning er ljós sem lifir og lýsir um ókomna tíð .
( Þórunn Sigurðardóttir .
) Þín langafastelpa , Sigríður Inga .
Á meðan langafi átti heima í Reykjavík og var ekki í hjólastól mældum við Sigurður hæð okkar við tölurnar á jakkanum hans en við komumst aldrei að því hvort við vorum orðnir stærri en langafi af því að hann lenti í hjólastól hálfu ári eftir að hann kom á Dvalarheimilið Borgarnesi það var þá sem við bræðurnir kynntumst langafa mikið betur .
Hann fór alltaf í kvöldkaffinu fram að spila á píanóið fyrir hitt heimilisfólkið , svo eftir veikindin hans urðu fingur hans svo dasaðir að hann gat ekki spilað lengur á píanóið þá keypti hann munnhörpustatíf og spilaði oft þegar við komum til hans , hann meira að segja reyndi að kenna okkur að spila á hana .
Alltaf bauð langafi okkur mola úr dollunni sinni og oft gáfum við honum líka mola .
Það var ýmislegt sem hægt var að læra af langafa t.d. þegar hann kenndi pabba að hreinsa mótorinn á gúmmíbátnum okkar og þegar við spjölluðum um bátana sem hann átti og hvað hlutirnir hétu í þeim .
Og eitt sinn var verkefni í skólanum hjá mér , um jólin hér áður fyrr og leitaði ég hjálpar hjá langafa og spurði ég hann hvernig jólin hjá honum voru þegar hann var barn .
Langafi , við söknum þín og takk fyrir allt það góða sem þú leiddir í hjörtu okkar .
Þorgeir og Sigurður Aron .
