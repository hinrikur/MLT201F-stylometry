Eftir Skapta Hallgrímsson skapti@mbl.is " ÞETTA er stórkostlegur dagur ; sögulegur dagur , " sagði kynnirinn , Aðalbjörg Hafsteinsdóttir , um það bil sem skotið var af byssu klukkan níu í gærmorgun á hinum nýja og glæsilega íþróttaleikvangi Akureyringa á félagssvæði Þórs í Glerárhverfi .
Fyrsta maraþonhlaupið í Eyjafirði var hafið .
Þetta er líka í fyrsta skipti sem maraþonhlaup fer fram í tengslum við Landsmót Ungmennafélags Íslands .
Þriðji keppnisdagur landsmótsins hófst klukkustund fyrr þegar fjórir maraþonhlauparar lögðu af stað frá sama stað ; þeir sem ætluðu sér að hlaupa vegalengdina á meira en fjórum og hálfri klukkustund .
Gunnlaugur einn keppenda Um er að ræða hið árlega Akureyrarhlaup Ungmennafélags Akureyrar en það er nú fellt inn í dagskrá Landsmóts UMFÍ sem kynningargrein .
Hlaupið er þó ekki hluti stigakeppni mótsins .
Lengsta vegalengd Akureyrarhlaupsins til þessa var hálft maraþon en í tilefni 100 ára afmælis landsmótsins var ákveðið að bjóða upp á heilt maraþon og þeir sem tóku þátt í þeirri keppni voru hvorki fleiri né færri en 50 .
Á meðal keppenda var Gunnlaugur Júlíusson , sem kom til Akureyrar í fyrrakvöld eftir sex daga hlaup frá Reykjavík .
Á þeirri leið hljóp hann um það bil eitt og hálft maraþon daglega og ákvað að skella sér rúmlega 42 kílómetra í viðbót í þessari sögulegu keppni .
Veðrið lék við maraþonhlauparana , sól skein í heiði þegar þeir lögðu af stað , ekki hreyfði vind og næsti hitamælir sýndi 14 gráður .
Skemmtiskokkarar í Akureyrarhlaupinu hlupu svokallaðan Skarðshlíðarhring í Glerárhverfinu en hlauparar í 10 km , hálfu og heilu maraþoni hlupu fyrst sama hringinn um bæinn , tveir síðastnefndu hóparnir svo aukahring á Oddeyri og síðan lá leiðin suður Drottningarbraut og Eyjafjarðarbraut vestari .
Snúið var við í hálfu maraþoni við afleggjarann upp í Kjarnaskóg en þeir sem ætluðu kílómetrana 42 og 195 metrum betur sneru við skammt fyrir innan bæinn Stokkahlaðir í Eyjafjarðarsveit .
" Akureyringar unnu 1 sinni í fyrri hluta leiks " Landsmótinu á Akureyri verður slitið í hádeginu í dag á íþróttaleikvanginum á Þórssvæðinu .
Fyrsta mótið var smátt í sniðum , tók aðeins einn dag – 17. júní 1909 – en Jón M. Ívarsson , söguritari UMFÍ , segir reyndar að það hafi alls ekki verið landsmót heldur fjórðungsmót Norðlendinga .
Fyrir löngu er hins vegar komin hefð á að telja það til landsmóta .
Forsetinn , Ólafur Ragnar Grímsson , nefndi fyrsta mótið við setningu landsmótsins í fyrrakvöld ; hve merkilegur viðburðurinn var og umfjöllun til merkis um að slík keppni var nýstárleg .
Hann vitnaði í blaðið Norðurland , sem sagði um knattspyrnuleik Akureyringa og Húsvíkinga : " Akureyringar unnu 1 sinni í fyrri hluta leiks , en jafnleikið varð að öðru leyti .
" 