Eftir Kristján Jónsson kjon@mbl.is Geimferðir vekja ekki jafn mikla athygli og í upphafi geimaldar ; kapphlaupið milli risaveldanna tveggja , Bandaríkjanna og Sovétríkjanna , ýtti þá mjög undir áhugann enda kalda stríðið á fullu .
Síðan 1972 hafa menn auk þess látið duga að hringsóla í nokkur hundruð km hæð yfir jörðu en ekki siglt nokkur hundruð þúsund km leið um tómið til mánans eins og fyrst var gert 1969 .
En margir álíta nú að aðeins hafi verið um að ræða hlé , geimferðir muni aftur heltaka okkur öll : Mars verði næstur á dagskrá .
Og heimspólitíkin er aftur farin að setja mark sitt á geiminn .
Kínverjar eru orðnir þriðja geimferðaþjóðin og þeir ætla sér stóran hlut .
Háþróuð geimferðatækni getur skipt sköpum fyrir stórveldin í framtíðinni , ekki síst ef hann verður vettvangur fyrir vopnuð átök .
Er ótvírætt gagn að mönnuðum geimferðum , eru þær bara pólitískt áróðursbragð ? Flest sem menn hafa afrekað með þessari aðferð hefði mátt gera með ómönnuðum geimförum sem kosta minna fé og engin mannslíf .
Vísindalegi og tæknilegi hagnaðurinn er takmarkaður , segja margir .
En fáir Bandaríkjamenn taka samt í alvöru undir með þeim sem segja að óþarfi hafi verið að fara til tunglsins .
Stoltið er mikið yfir því að hafa verið fyrstir til að láta gamlan draum jarðarbúa rætast .
Bandaríkjamenn eru langfremstir í geimrannsóknum en margar þjóðir sækja nú fram á þessu sviði .
Alþjóðlega geimstöðin , ISS , er umsvifamesta alþjóðlega verkefni sem nokkru sinni hefur verið ráðist í á sviði geimrannsókna .
Þar eru gerðar rannsóknir á þyngdarafli , hita og þrýstingi með aðferðum sem ekki er hægt að beita á jörðu niðri , gerðar tilraunir með ný efnasambönd í iðnaði og á sviði fjarskiptatækni , einnig læknisfræðirannsóknir .
Alls eiga 14 ríki aðild að verkefninu auk Bandaríkjanna og Rússlands .
Geimferðir kosta mikið fé Ferð Armstrongs , Aldrins og Collins árið 1969 var kostuð af ríkisvaldinu .
En geimferðir eru dýrar framkvæmdir .
Bent er á að ríkissjóður vestra verði svo skuldsettur eftir hjálparstarfið í kreppunni að gæta verði mikils aðhalds .
Svo gæti farið að einkafyrirtæki ( sem þegar eru farin að bjóða upp á geimferðir gegn greiðslu ) , kosti að einhverju eða öllu leyti fyrstu ferðina til Mars .
Bandaríska geimferðastofnunin , NASA , hyggst á næsta ári leggja geimferjunum og munu síðan líða fimm ár án þess að Bandaríkin ráði yfir geimfari sem flutt geti menn .
Þangað til verða Bandaríkjamenn að fá far með rússneskum Sojuz-geimferjum til ISS sem einhvern tíma hefði þótt saga til næsta bæjar .
En NASA hefur samið áætlun er nefnist Constellation og áætlað er að kosti um 100 milljarða dollara ; liður í henni er að smíða ný geimför og eldflaugar .
Stofnunin gerir ráð fyrir að senda menn til Mars árið 2030 í fyrsta lagi .
Áður verður komið á fót varanlegri stöð á tunglinu árin 2020-2025 , m.a. til þess að hægt verði að þjálfa væntanlega Marsfara í að takast á við óvenjulegar og erfiðar aðstæður .
Finnist þar frosið vatn má nota það til drykkjar en einnig mætti vinna úr því súrefni og vetni til að framleiða bæði loft og eldsneyti á hreyfla geimfara er síðan færu til Mars .
Ferð til tunglsins tekur aðeins fáeina daga en ætli menn til Mars tekur ferðin fram og aftur minnst sex mánuði .
Tunglið óþarfa milliliður ? En er þetta óþarfa fjallabaksleið , væri betra að fara strax að undirbúa ferð til Mars ? Það telur Edwin Aldrin , maðurinn sem varð annar í röðinni til að stíga á tunglið árið 1969 .
Hann segir að áætlun NASA sé bruðl með peninga og tíma .
Ætli menn að fara til tunglsins á undan Marsferðinni sé það aðeins " fegruð endurnýting á því sem við gerðum fyrir 40 árum " .
Hann vill að stefnt verði að því að láta menn lenda á einu af tunglum Mars , Phobos , um 2025 og komið verði síðan upp varanlegri stöð fyrir vísindamenn á Rauðu plánetunni .
Numið verði land .
Ýmsir taka undir með Aldrin og hvetja til þess að Marsferð verði þegar sett á dagskrána , menn ráði yfir nægilegri þekkingu til þess og ekki sé eftir neinu að bíða .
Mars hefur þegar verið kannaður með gervihnöttum sem myndað hafa yfirborðið og með tækjum eins og Mars Rover sem hafa lent , tekið myndir og greint sýnishorn úr jarðveginum .
En ólíklegt er að menn gefi nokkurn tíma upp á bátinn hugmyndir um að senda menn á staðinn .
Draumar verða ekki kveðnir niður með rökum .
Vonin um ný , vísindaleg afrek og spennan sem fylgir því að kanna ókunna stigu reka menn áfram , hvort sem það er við rannsóknir á hafdjúpunum , frumunni eða geimnum .
" Hápunktur allra raunveruleikaþátta " MARTIN Rees , lávarður og forseti Konunglega vísindafélagsins í Bretlandi ritaði nýlega grein í Guardian um geimferðir en hann er prófessor í eðlisfræði í Cambridge .
Rees segir að framfarir í gerð vélmenna minnki stöðugt þörfina fyrir mannaðar geimferðir en samt verði þeim haldið áfram .
Þjóðarstolt og forvitni mannsins muni sjá til þess .
En markmiðin og stíllinn muni breytast .
Í Kína geti ofursterkt ríkisvald líklega fjármagnað hættulega og rándýra áætlun á borð við Apollo sem kom manni til tunglsins .
Viðbrögð almennings í Bandaríkjunum þegar geimferjurnar fórust bendi til þess að skattgreiðendur þar sætti sig ekki við að lífi óbreyttra borgara sé stofnað í umtalsverða hættu í geimferðum á vegum ríkisins .
Og lífshættan verði enn meiri í væntanlegum Marsferðum en tunglferðum .
Viðurkenna verði opinberlega að mannaðar geimferðir séu hættulegar .
" Mannaðar geimferðir myndu verða mun ódýrari ef þær væru ekki kostaðar af ríkinu eða liður í fjölþjóðlegum áætlunum heldur kostaðar af einkaaðilum , " segir Ress .
Hann minnir á að auðugir menn með góða þekkingu á tæknimálum eins og Jeff Bezoz hjá Amazon og Elon Musk , stofnandi PayPal , fjármagni nú fyrirtæki sem séu að þróa nýjar gerðir eldflauga .
Geimför framtíðarinnar gætu orðið þakin auglýsingum eins og kappakstursbílar og fólk gæti sest að í geimstöðvum sem tengdar yrðu við smástirni eða halastjörnu .
Þær gætu líka verið á tunglinu eða Mars .
" Kannski verða " vélmennastríð " í geimnum gróðavænlegt afþreyingarefni .
Kannski munu landnemar úti í geimnum lifa ( og jafnvel deyja ) með augu áhorfenda um alla jörðina á sér – þetta yrði hápunktur allra raunveruleikaþátta .
" En hvað nú ef ...
? MENN hafa lengi velt fyrir sér hvort líf sé á öðrum hnöttum , vélmenni , sem send hafa verið til Mars , hafa ekki fundið neitt .
Hugsanlegt er þó talið að þar hafi einhvern tíma þrifist frumstætt líf .
En hvað á að gera ef þar finnst enn , þrátt fyrir allt , einhvers konar frumstætt líf eða jafnvel líf af öðru tagi en á jörðinni , með allt aðra gerð erfðaefnis en hjá okkur ? Ætti þá að friða svæðið eins og Suðurskautslandið til að vernda það fyrir ágangi ? Örsmár og lokaður heimur VISTIN um borð í geimfari hefur að sögn skánað frá fyrstu tunglferðinni og búningurinn er sagður mun þægilegri .
Salerni er í geimferjum Bandaríkjamanna en engin sturta ; fólk verður að þvo sér í áföngum .
Loftið er síað til að fjarlægja allan óþef .
Í Alþjóðlegu geimstöðinni er allt vatn endurnýtt .
Dvölin í Marsfari verður minnst þrír mánuðir hvor leið og því ekki gott ef ósætti kemur upp .
Ómissandi gervihnettir GAGNIÐ af geimrannsóknum hefur reynst mikið ; gervihnettir sem þjóna fjarskiptum og veðurstofum eru gott dæmi .
Nútímalíf er óhugsandi án aðstoðar gervihnattanna sem fyrst litu dagsins ljós 1957 þegar Rússar skutu Spútnik á loft .
Framfarir í rafeindatækni hafa gert þessa þróun mögulega og valdið því að til eru farsímar með meiri tölvugetu en allt sem búnaður NASA réð yfir þegar menn fóru fyrst til tunglsins 1969 .
