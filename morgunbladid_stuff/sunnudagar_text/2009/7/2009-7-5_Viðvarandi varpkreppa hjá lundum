Eftir Guðna Einarsson gudni@mbl.is Lundavarp í Vestmannaeyjum er um mánuði síðar á ferðinni nú en í hefðbundu árferði .
Varpinu er lokið í sumar og er talið að einungis um helmingur varpstofnsins hafi orpið , að sögn Erps Snæs Hansen , sviðsstjóra vistfræðirannsókna hjá Náttúrustofu Suðurlands .
Varphlutfallið er breytilegt milli staða en Erpur telur meðaltalið liggi nálægt 50% nú .
Sambærilegt varphlutfall í fyrra var 62% .
Pysjurnar klekjast úr eggjum á 42 dögum að meðaltali .
Erpur telur að klakið muni standa sem hæst undir lok júlí .
Í hefðbundnu árferði þroskast pysjurnar á 34-44 dögum ( miðgildi 39 dagar ) þar til þær yfirgefa lundaholuna .
Vaxtarhraðinn fer eftir ætisframboði .
Ætisskortur undanfarin sumur hefur valdið því að pysjurnar hafa þroskast seint .
Sumarið 2007 tók það pysjurnar 49 daga að verða fullgerðar en 58 daga í fyrra að meðaltali .
Í hefðbundnu árferði hafa fyrstu pysjurnar sést í Vestmannaeyjabæ skömmu eftir þjóðhátíð .
Í sumar er hætt við að lítið verði um pysjur í ágúst .
Þær sem komast upp taka ekki fyrstu vængjatökin fyrr en ötulir pysjusafnarar verða löngu byrjaðir í skóla eftir miðjan september .
Merkingar og mælingar á pysjum í Vestmannaeyjabæ frá 1971 sýna að þegar pysjurnar eru seint á ferðinni koma færri pysjur í bæinn og eru mikið léttari en þegar þær eru fyrr á ferðinni .
Endurheimtur á síðbúnum pysjum eru miklu verri , um 4% , en á þeim sem eru fyrr á ferðinni , 14-18% .
Það bendir til þess að síðbúnar pysjur lifi síður af fyrsta veturinn .
Erpur segir að svo virðist sem lundinn þurfi að leita langt frá Eyjum til að komast í æti .
Uppistaðan í fæði lundans er marsíli , en brestur hefur orðið í viðkomu þess undanfarin sumur kringum Eyjarnar .
Lunda hefur orðið vart á Selvogsbanka og telur Erpur líklegt að um Eyjalunda sé að ræða enda ekki öðrum stórum lundabyggðum til að dreifa nær svæðinu .
Hátæknimerki á lundum Lundar eiga víðar erfitt uppdráttar en í Vestmannaeyjum .
Breskir fjölmiðlar , m.a. Guardian og BBC , fjölluðu nýlega um lundarannsóknir sem stundaðar eru á Farne-eyjum við strönd Norðhumbralands .
Þar hrundi varpstofn lunda um þriðjung í fyrra .
Raunar hafa fleiri sjófuglastofnar við Norðursjó farið minnkandi .
Það þótti fréttnæmt við lundarannsóknirnar á Farne-eyjum að notuð eru hátæknimerki sem sett eru á lundana til að fylgjast með viðgangi stofnsins .
Miðað er við að merkið megi ekki vega meira en 4% af þyngd fuglsins .
Lundi er um 400 grömm svo merkið má mest vega 16 grömm .
Annars vegar eru notuð merki sem skrá GPS staðsetningu fuglsins á mínútufresti .
Merkin eru límd á fuglana og losna af þeim eftir fjóra daga .
Þá er merkjunum safnað og lesið af þeim .
Einnig eru notaðir hnattstöðuritar ( geolocators ) sem eru miklu minni .
Þeir skrá birtutíma hvers dags og út frá honum má reikna hnattstöðu fuglsins .
Nytja og rannsaka VEIÐITÍMI lunda í Vestmannaeyjum verður styttur í fimm daga í sumar úr hefðbundnum 55 dögum .
Ákvörðun um styttingu var tekin í ljósi slæmrar stöðu lundastofnsins .
Vestmannaeyjabær , Náttúrustofa Suðurlands og Félag bjargveiðimanna í Eyjum hafa undirritað samkomulag um nytjar og rannsóknir á lunda í Vestmannaeyjum .
Í því felst m.a. að Náttúrustofan , sem gerði tillögu um veiðistopp , mun veita lundarannsóknum forgang í sumar .
Einkum verða gerðar rannsóknir á varpi og afkomu pysja .
Einnig verður horft til fæðuöflunar og annars sem hefur áhrif á viðkomu stofnsins .
Þá verða gerðar rannsóknir á afla lundaveiðimanna .
Veiðarnar eru taldar hafa hverfandi áhrif á lundastofninn og álitið er að viðkomubresturinn sé ekki veiðum að kenna .
