Það kemur títt fyrir að manni berst plata sem rennt er í gegn einu sinni eða tvisvar og hverfur svo í hauginn í kjallaranum .
Einhverjum tíma síðar man maður kannski eftir einni hendingu á plötunni , viðlagi , textabroti eða jafnvel bara hljóm raddar , grefur plötuna upp og sjá : hér er komið meistaraverk , lágstemmd , hægfara snilld .
Svo var því til að mynda farið með fyrstu plötu Matt Jones sem mér barst sem prufuútgáfa fyrir nokkrum mánuðum .
Hún hljómaði eins og hver önnur þjóðlagapoppskífa , og af slíkum plötum er meira en nóg , en svo þegar ég mundi skyndilega eftir einni textahendingu á plötunni ( " And one night a year / You think back to your marble dream " ) og tók skífuna í spilun að nýju áttaði ég mig á að hér var komin plata sem myndi lifa árið .
Ragtime er málið Matt Jones , sem fæddur er og upp alinn í Ypsilanti í Michigan , er kominn af tónlistarfólki , því afi hans og amma í aðra ættina voru sirkusmúsíkantar og móðir hans líka , auk þess sem faðir hans ku vera liðtækur harmonikkuleikari .
Hann sýndi líka snemma tónlistarhæfileika og átta ára gamall var hann kominn í píanónám hjá nunnu í næsta bæ .
Píanóið átti líka hug hans allan , en hann var ekki sáttur við músíkina sem lögð var fyrir hann , því enga tónlist kunni hann betur að meta en ragtime og linnti ekki látum þar til kennslan snerist um það eitt að spila slíka músík .
Þegar hann var búinn að koma málum svo að aðeins var kennt ragtime og þá aðallega með því að spila lög eftir Scott Joplin , bætti hann við sig hljóðfærum meðfram píanóspiliríi , næst lærði hann á saxófón , svo túbu , gítar , trommur og bassa og eiginlega öll hljóðfæri sem hann komst yfir .
Sem unglingur var hann síðan í ýmsum hljómsveitum og spilaði allskyns músík þó mest hafi það verið misjafnlega eldað rokk .
Í ljósi þess hve mörg hljóðfæri léku í höndum hans var Jones aufúsugestur í fjölda hljómsveita því hann gat alltaf hlaupið í skarðið .
Hann lét þó vera að syngja , en þegar hann hafði fengið fylli sína af að spila með öðrum gaf augaleið að hann myndi syngja sjálfur eigin lög með misjöfnum árangri eins og hann lýsir því sjálfur .
Myndarlegur menningarkimi Ypsilanti er í Michigan eins og getið er , nánar tiltekið í Washtenaw sýslu , en stærsta borg í þeirri sýslu er Ann Arbor og þar hefur myndast myndarlegur menningarkimi tónlistarmanna , lagasmiða og söngvara , sem feta áþekka slóð í tónlist , hálfrafmagnað sveitaskotið popp með snúnum og lykluðum textum .
Chris Bathgate er sjálfsagt þekktastur þeirra , enda hefur hann gefið mest út , en það er spá mín að Matt Jones eigi eftir að ná langt .
Ragtime er ekki síst sprottið uppúr því er blökkumenn í New Orleans fengu í hendurnar hljóðfæri herlúðrasveita Suðurríkjamanna í kjölfar þrælastríðsins og tóku að hræra saman marsa , sálma og blús .
Kemur ekki svo á óvart að þrælastríðið , sem Bandaríkjamenn kalla borgarastríðið , er í miklu uppáhaldi hjá Jones .
Hann hefur líka lýst því að sín helsta iðja þegar stund gefst á milli stríða sé að semja ragtime-lög um þrælastríðið .
Jones sendi frá sér EP plötu fyrir fjórum árum , Right to Arms , og svo kom fyrsta breiðskífan , The Black Path , sem getið er um hér að ofan , út í ársbyrjun .
Eins og hann lýsir því sjálfur tók drjúgan tíma að taka plötuna upp , því hann segist hafa verið ár í hljóðverinu meira og minna .
Hann fékk ekki marga sér til aðstoðar , en þó sellóleikara , fiðluleikara , básúnuleikara og kontrabassaleikara .
Órafmögnuð þjóðlagatónlist Tónlistina sem Matt Jones fæst við hafa sumir kallað einfaldlega americana , órafmagnaða þjóðlagatónlist , sem er svo notaður merkimiði að hann er nánast marklaus .
Að því sögðu má samt nota hann til að gefa nasasjón af því hvað menn eiga í vændum .
Dæmi um slíka tónlist : Chris Bathgate hefur verið að í nokkurn tíma , sendi frá sér fyrstu smáskífuna fyrir sjö árum , en breiðskífurnar eru orðnar fimm .
Sú síðasta og besta er A Cork Tale Wake sem One Little Indian gaf út í Evrópu á síðasta ári .
Bon Iver / Justin Vernon er frá Wisconsin og sló í gegn með sinni fyrstu plötu , For Emma , Forever Ago , sem kom út fyrir tveimur árum .
Hann tók skífuna upp í fjallakofa einn síns liðs og það skilar sé í einkar persónulegri og innilegri plötu .
Gareth Dickson er skoskur og sannar það að ekki er gott að drepa músík í skilgreiningardróma því hann er að spila tónlist sem er mjög lituð af bandarískri þjóðlagahefð .
Platan Collected Recordings sem kom út fyrir skemmstu sannar það .
Árni Matthíasson arnim@mbl.is 