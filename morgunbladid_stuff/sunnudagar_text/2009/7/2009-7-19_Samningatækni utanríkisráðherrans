ALÞINGI samþykkti á fimmtudag með naumum meirihluta að ganga til aðildarviðræðna við Evrópusambandið .
Þingsályktunartillaga okkar sjálfstæðismanna um að leggja það í dóm þjóðarinnar hvort taka skuli þetta skref var felld með minnsta mögulega mun og framkvæmdavaldinu falið að fara með samningsumboð þjóðarinnar .
Þá er það niðurstaðan og hana ber að virða .
Nánast allir , sama hver afstaða þeirra er til aðildar Íslands að ESB , eru sammála um það að mikilvægasta verkefni samningamanna Íslands verði að tryggja yfirráð okkar yfir auðlindum landsins .
Fjármálaráðherra sagði í ræðu á Alþingi að við ættum að byrja á erfiðu málunum í viðræðunum og ef sýnt yrði að hagsmunir sjávarútvegs og landbúnaðar yrðu ekki tryggðir ættum við að ganga frá samningaborðinu og láta þessu verkefni lokið .
Þess vegna vakti það óneitanlega furðu mína að handhafi samningsumboðs Alþingis , utanríkisráðherrann Össur Skarphéðinsson , sagði í lokaræðu sinni um málið á Alþingi að við Íslendingar þyrftum engar undanþágur að fá frá sjávarútvegsstefnu ESB vegna þess að staða okkar er einstök og sjávarútvegurinn er okkur lífsnauðsynlegur .
Það er nefnilega það .
Aðalsamningamaður Íslands við Evrópusambandið tilkynnir viðsemjendum okkar í upphafi viðræðna að við þurfum engar undanþágur að fá – hvað þá varanlegar – fyrir undirstöðuatvinnuveg þjóðarinnar vegna þess að við séum svo spes ! Samningamenn Evrópusambandsins þakka eflaust pent fyrir þetta útspil ráðherrans enda um fáheyrða samningatækni að ræða .
Miðað við þetta ætti að vera tryggt að samningaviðræður okkar við ESB verði stuttar og snarpar , að minnsta kosti ef eitthvað er að marka fyrrnefnd orð fjármálaráðherra .
Höfundur er alþingismaður .
