Ragna Klara Björnsdóttir fæddist í Vestmannaeyjum 31. maí 1924 .
Hún andaðist á Vífilsstöðum 19. júní sl. og var jarðsungin frá Fríkirkjunni í Reykjavík 30. júní .
Legg ég nú bæði líf og önd , ljúfi Jesús , í þína hönd , síðast þegar ég sofna fer sitji Guðs englar yfir mér .
( Hallgrímur Pétursson .
) Elsku besta amma mín , söknuðurinn er mikill að missa svona góða ömmu eins og þú varst mér .
Vil ég þakka þér fyrir þá góðu tíma sem við áttum saman .
Efst í huga mínum er þegar ég var að læra hárgreiðslu , þá komstu alltaf einu sinni í viku ef ekki tvisvar niður í skóla til að leyfa mér að æfa mig á þér .
Alltaf komstu , sama hvernig viðraði , það var alltaf hægt að treysta á þig , elsku amma , þú varst alltaf komin fyrr en þú áttir að koma því að þú vildir að allir mættu á réttum tíma .
Betri ömmu er ekki hægt að hugsa sér .
Ég mun sakna þín mikið .
Hvíli í friði .
Kristín Sif .
Elsku amma mín , núna ertu farin .
Eftir þessa erfiðu baráttu ertu komin aftur til afa .
Þú ert nú á betri stað , ég veit það vel , en samt er það svo sárt að þú sért farin .
Ég trúi ekki að þú sért farin frá okkur að eilífu .
Ég elska þig , amma mín , og sakna þín .
Hvíldu í friði .
Kveðja , Guðrún María .
Elsku amma mín .
Nú ertu búin að fá hvíldina góðu og hitta afa og mína yndislegu mömmu .
Þú varst kjarnakona , svo sterk , dugleg , ákveðin og sjálfstæð enda valdir þú 19. júní , kvenréttindadaginn , til þess að kveðja .
Það var alltaf svo gott að leita ráða hjá þér því þú sagðir alltaf það sem þér fannst og varst hrein og bein , maður gat alltaf treyst því sem þú sagðir .
Margar af mínum bestu æskuminningum eru um þig og afa , þar sem ég varði öllum mínum fríum og eru það mér algjörlega ógleymanlegir tímar .
Mér fannst svo gaman að vera hjá ykkur , þar var maður svo velkominn og ég gleymi aldrei þegar afi bjó til búð fyrir mig í geymslunni og þú passaðir alltaf að allt væri til og helst þrennt af öllu , svo komuð þið til mín að versla ; takk fyrir þetta amma mín , þetta var yndislegur tími .
Það var alltaf gestkvæmt hjá ykkur afa á sunnudögum , þá varst þú með kaffi og kökur , þar sem allir voru velkomnir og var þá oft mikil gleði þegar börnin ykkar fjögur og öll barnabörnin voru samankomin .
Það var þér erfiður tími fyrir fimm árum þegar þú misstir mömmu mína en þú varst svo dugleg amma mín , stóðst við hliðina á henni eins og klettur og ég veit hvað þetta var þér erfiður tími , þetta lýsir þér svo vel , svo traust og trú og stóðst við bakið á þeim sem þú elskaðir , þannig þekkti ég þig .
Þú mættir alltaf til Bjargar á hverjum virkum morgni klukkan níu að hjálpa henni að passa , það bjargaði lífi þínu , það sagðir þú mér , að vakna og gera eitthvað og veit ég að það var bæði henni og þér mikils virði .
Þú komst alltaf í lagningu einu sinni í viku og lit á fjögurra vikna fresti , þetta merktir þú inn á dagatalið þitt og varst alltaf með það á hreinu .
Það var yndislegt að fá þig .
Við drukkum kaffi og ræddum málin um allt á milli himins og jarðar .
Þú varst alltaf svo fín og vel til höfð og það var yndislegt að hitta þig og er ég þakklát fyrir þann tíma sem við fengum saman .
Nú er ég búin að missa tvær kjarnorkukonur úr lífi mínu sem hafa leiðbeint mér í gegnum lífið og hefði ég ekki getað orðið heppnari með fyrirmyndir .
Elsku amma , takk fyrir öll árin fjörutíu og þrjú sem ég átti þig að og allar okkar yndislegu stundir sem ég geymi nú í hjarta mínu og eru þær margar og fallegar .
Allir sem þig þekktu vita hvað þú passaðir vel upp á að öllum liði vel og að allir fengju heimsóknir , bæði ættingjar og vinir .
Það var þér mikið kappsmál að hugsa vel um leiðin hjá þínum nánustu og það kenndir þú okkur , og gerðir með mikilli prýði , kenndir okkur hvernig ætti að setja niður blómin svo leiðin yrðu sem fallegust , þetta skipti þig svo miklu máli .
Þú varst svo falleg kona bæði að utan og innan , amma mín .
Ég elska þig og á eftir að sakna þín mikið .
Ég bið að heilsa englunum okkar á fallega staðnum .
Elsku Sæja , Kalli , Björg og Halldór , guð gefi ykkur styrk í dag og faðmi ykkur í sorginni .
Ég þakka þau ár sem ég átti þá auðnu að hafa þig hér .
Og það er svo margs að minnast svo margt sem um hug minn fer .
Þó þú sért horfinn úr heimi ég hitti þig ekki um hríð , þín minning er ljós sem lifir og lýsir um ókomna tíð .
( Þórunn Sigurðardóttir .
) Hvíldu í friði , elsku amma mín .
Þín dótturdóttir , Sigrún Ragna Skúladóttir .
Elsku amma .
Nú ert þú horfin á braut og laus við þau erfiðu veikindi sem þú hefur verið að kljást við undanfarna mánuði .
Þegar við hugsum til baka minnumst við þín sem unglegrar , huggulegrar , drífandi , duglegrar og hreinskilinnar konu .
Ávallt var gaman að hitta þig og sterkar minningar eigum við um þig frá því á Nýbýlaveginum þegar mamma gekk með okkur frá Breiðholtinu með tvíburana í vagninum og stelpurnar þrjár í eftirdragi .
Þar umturnuðum við búrinu því það var búðin okkar og við afgreiddum hvort annað með þeim matvælum sem þú áttir til , endalaus var þolinmæði þín til þessara verka okkar .
Veitingarnar voru ekki af skornum skammti þegar fólk sótti þig heim , enda margar leyniuppskriftir til í fjölskyldunni .
Alla tíð varstu heilsuhraust og sjálfbjarga kona , fórst í leikhúsið , ferðaðist til útlanda , ræktaðir samband við vinkonur þínar , bræður þína , börnin þín og barnabörn .
Ásamt því að hugsa vel um þá sem í kringum þig voru , gleymdir þú aldrei þeim sem kvöddu þennan heim og sást til þess að hugsað var vel um leiði þeirra í krikjugörðunum .
Ekki má gleyma því að þú varst dóttur þinni , Þorbjörgu , mikil aðstoð í dagmæðrahlutverkinu alveg fram að veikindum þínum .
Þó erfitt sé að kveðja þig þá vitum við að nú líður þér vel hjá Óla afa og mömmu og án efa hafa verið miklir fagnaðarfundir þegar þú komst til þeirra .
Elsku amma , við kveðjum þig með söknuði og þökkum þér allar þær góðu stundir sem þú áttir með okkur .
Ragnhildur , Anna María , Óskar Dan , Ólafur Guðbjörn og fjölskyldur .
Ég man ekki eftir mér í æsku án þess að Ragna komi þar inn í myndina .
Hún var ráðskona á æskuheimili mínu og tók ríkan þátt í uppeldi mínu .
Í minningunum rumska ég alltaf af nætursvefni þegar Ragna kemur í húsið snemma morguns og ég veit að þá er tími til kominn að fara á fætur ...
alla vega kominn tími til að hugsa um að fara á fætur .
Og síðan að fá sér morgunmat með foreldrum mínum og Rögnu – mínum helstu uppalendum – áður en farið var í skólann .
Síðan skildu leiðir í nokkra tíma og í hádegishléinu hentist maður heim til að hitta Rögnu og foreldrana og til að borða hádegismatinn sem hún hafði eldað handa okkur milli þess sem hún gerði heimilið spikk og span .
Eftir á að hyggja var þetta góður grunnur að byggja á , að hafa átt þessar föstu stundir , hvern einasta virka dag fyrstu 2 áratugina eða svo , og mér líður vel þegar ég rifja þetta upp núna , þegar Ragna hefur hlotið hvíldina eftir langan slag að berjast við krabbameinið sem hafði að lokum betur .
Eftir að hafa flutt að heiman og hoppað á hringekju lífsins bæði heima á Íslandi og annarsstaðar í heiminum minnkaði sambandið við Rögnu , en ávallt bjó ég að því að hafa átt þetta nána samband við hana .
Stundum þegar ruslið og óreiðan var að bera mann ofurliði eftir að sjálfstæðið tók við , þurfti ég að taka mér tak og þá ímyndaði maður sér bara hvernig Ragna hefði farið að þessu – þá tók þetta ekki nokkra stund og húsið leit út eins og í kennslubók í heimilisfræðum ! Í haust flutti ég aftur úr landi og í einni af ferðum mínum milli Íslands og Bandaríkjanna frétti ég hvernig veikindi Rögnu höfðu þróast .
Ég skrapp í heimsókn á Vífilsstaði þar sem hún lá og settist hjá henni .
Hún var sofandi – en eftir smástund opnaði hún augun og sá mig sitjandi við sjúkrabeðið .
Hún þekkti mig strax og var bæði hissa og ánægð að sjá mig svona óvænt .
Úthaldið var ekki mikið hjá Rögnu þannig að ég kom aftur nokkrum dögum síðar og voru það fagnaðarfundir hjá okkur .
En þetta var í síðasta skiptið sem mér auðnaðist að hitta hana gömlu fóstru mína og nú hefur hún fengið hvíldina eftir sína baráttu við veikindin .
Ég er þakklátur fyrir mjög margt í lífinu .
Meðal annars er ég þakklátur fyrir að hafa fengið að kynnast Rögnu snemma á lífsleiðinni og fengið að njóta hennar áhrifa í uppeldi mínu .
Ég er þakklátur fyrir hennar leiðsögn í lífinu og að hafa borið gæfu til að hlusta á hana .
Og ég er líka afar þakklátur fyrir að hafa fengið að hitta hana aftur áður en yfir lauk og kveðja hana .
Hvíl í friði , elsku Ragna mín .
Þorkell Sigurður Harðarson .
Nú kveðjum við Rögnu , kæra vinkonu okkar .
Við erum afar þakklát fyrir að hafa notið umhyggju hennar svona stóran hluta úr lífi okkar .
Ljóshærð , létt á fæti , mætti hún Ragna hjá okkur á morgnana og setti heimilið í gang .
Röggsöm , nákvæm og glaðleg lagaði hún morgunkaffið og bankaði létt á svefnherbergishurðina ef við vorum sein fyrir .
Við spjölluðum yfir kaffinu um það sem lá fyrir og um lífið eins og það blasti við okkur þá vikuna .
Í stuttu máli sagt þá sá hún um dagleg heimilisstörf .
Hún sinnti yngsta drengnum okkar fyrir hádegi frá tveggja ára aldri og þar til skólaganga hófst , gaf okkur fimm í fjölskyldunni góðan hádegismat og fór frá heimilinu snyrtu og hreinu .
Það var unun að koma heim eftir langan vinnudag .
Já , hún Ragna var nákvæm í störfum sínum .
Umhyggja , drift og flinkheit einkenndu hana .
Við fundum að hún hafði til að bera smekkvísi sem var samtímis jarðbundin og praktísk .
Hún kunni meira að segja að ráða sig í vinnu .
Setti takmörk strax þegar við hittumst í fyrsta sinn .
Vildi hafa það á hreinu hvað hún tæki að sér og hvað væri í okkar verkahring .
Við skildum að þetta var mikilvægt .
Þá yrði þá minni hætta á að við sprengdum hana í álagi daganna .
Hún myndi standa við sitt og við standa við okkar .
Hún vildi hafa allt frágengið þegar hún fór um miðjan dag , enga óvissu , allt klárt .
Vissi sem er , að heimilisstörfin eru endalaus og líka að hægt væri að komast yfir margt , væri umfangið á hreinu .
Þetta fór eftir .
Ragna var 47 ára þegar hún réð sig til okkar Harðar , Ólafur maður hennar var orðinn heilsutæpur og hún vildi leggja sitt af mörkum í heimilishaldi þeirra með vinnu utan heimilis .
Um meira en þrjátíu ára skeið áttum við samleið .
Síðustu árin minnkaði hún við sig og kom til okkar tvisvar í viku .
Ég man mjög vel að hún talaði um hvað hún ætti gott ; kæmist allra sinna ferða og gæti unnið smávegis og þætti upplyfting í því .
En skömmu síðar varð hún fyrir slysi fyrir utan heimili sitt og átti í langvinnum veikindum upp frá því .
Það hefti athafnafrelsi hennar verulega og má segja að hún hafi aldrei náð sér á strik eftir það .
Hún hafði af miklu að taka þar sem umhyggja var , og umhyggjan óx því meira sem af henni var tekið .
Blessuð sé minning þessarar góðu konu .
Við hjónin vottum fjölskyldu hennar einlæga samúð okkar .
Kristín Þorkelsdóttir .
Veg minn varða konur miklu fremur en karlar .
Fjórar eldri vörður ber hæst á síðustu áratugum : þær eru móðir mín , Sigríður ; tengdamóðir mín , Anna ; eiginkona mín , Kristín ; og sú sem hér er kvödd , Ragna Klara Björnsdóttir .
Ég sit við tölvuna og reyni að koma böndum á hugsanir mínar , en aftur og aftur hverfur lyklaborðið mér sjónum .
Það er tæknilegt vandamál sem veldur , augu mín fyllast söltu vatni sem byrgir mér skýra sýn .
" Hún Ragna okkar " er farin af sviðinu og mér er brugðið .
Sár harmur sækir að mér ; á liðnum áratugum hefur þessi kona eignast innistæðu í hjarta mínu og huga og mér er brugðið .
Mér er sem ég sé að missa móður öðru sinni .
Tvær náðargjafir náttúrunnar verða mér æ hugstæðari með aldrinum : þögnin og svefninn .
Að sofna inn í þögnina og hvílast .
Nú hefur örþreyttum líkama " hennar Rögnu okkar " hlotnast þessi náðargjöf , svefn og hvíld og er það vel .
Á móti kemur að sé líf að loknu þessu þá mun ekki líða á löngu þar til Ragna Klara Björnsdóttir ættuð úr Mýrdalnum verður farinn að taka til hendinni á nýjum vettvangi .
Og það munar um glaðsinna dugnaðarforkinn .
En njóttu hvíldarinnar , Ragna okkar , þú átt það margfalt skilið .
Hörður Daníelsson Þín verður sárt saknað , elsku amma mín .
Ég minnist þess nú á þessum erfiðu tímum þegar við áttum svo oft góðar stundir saman .
Það var yndislegt að fá þig í heimsókn til okkar þegar við bjuggum í Noregi og eyða með þér sumrinu þar öll saman .
Við Ingibjörg hlæjum oft að þeirri tilhugsun þegar við sáum þig eitt sinn á beygjuljósi , eldsnemma um morgun á rauðu þrumunni þinni á leið til mömmu , þegar skyndilega kemur rautt ljós og í staðinn fyrir að stöðva hefur amma gamla gefið allt í botn og brunað yfir á tveimur dekkjum á eldrauðu ljósi .
Það var ekki að sjá þá að þessi eldhressa 84 ára kona myndi stuttu seinna yfirgefa okkur .
Ég er þakklátur fyrir alla þá ást og hlýju sem þú hefur deilt með okkur í gegnum tíðina .
Það eru fáir sem komast með tærnar þar sem þú hefur haft hælana .
Gott er að hugsa til þess að þú sért komin á góðan stað til hans afa og Birnu frænku .
Ég elska þig , amma mín , og þín verður ávallt saknað .
Kristinn .
Hinsta kveðja Elsku amma mín , mig langar að minnast þín með nokkrum orðum .
Ég man hvað var alltaf gaman þegar þú komst til Noregs og við biðum á flugvellinum .
Þú komst alltaf með nammi og eitthvert góðgæti handa okkur .
Ég er þakklátur fyrir að hafa átt eina sanna ömmu sem gerði allt fyrir mig og allt sem ég bað um .
Takk fyrir allt , elsku amma mín .
Þinn Jón Gunnar .
