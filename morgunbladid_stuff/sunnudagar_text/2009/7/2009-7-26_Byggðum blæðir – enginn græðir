FJÖLSKYLDA byggði sér meðalstórt einbýlishús í litlu sjávarplássi í kringum 1980 .
Húsið hæfði fjölskyldustærð og átti að vera samastaður kjarnafjölskyldu um árabil .
Ekki aðeins þeirra sem byggðu , heldur næstu kynslóða .
10 árum síðar höfðu aðstæður breyst .
Atvinna í þorpinu hafði dregist saman .
Aðgangur að auðlindum hafsins var takmarkaður og íslensk stjórnvöld höfðu ákveðið að hagræða í atvinnulífinu .
Húsið sem átti að hlífa uppvaxandi æsku var nú ekki lengur heppilega staðsett .
Íbúarnir þurftu að flytja sig að Faxaflóasvæðinu þar sem tækifærin biðu .
Á núvirði væri þetta hús ca 40.000.000 kr. Söluverð þess er á bilinu 5-15 milljónir ef kaupandi finnst .
Ég hef gert mér það til dundurs að áætla hversu mjög verðgildi eigna landsbyggðarmanna hafa rýrnað á tveim síðustu áratugum liðinnar aldar .
Tölurnar urðu fljótt undraháar .
Verðgildi íbúða sýndist mér hafa fallið samtals um 500.000.000.000 ( Fimm hundruð milljarða ) .
Þá var eftir að reikna rýrnun opinberra mannvirkja og atvinnuhúsnæðis .
Þær tugþúsundir sem þurftu að flytja sig milli landshluta fjárfestu í nýju húsnæði fjarri upprunalegri heimaslóð .
Hinir sem eftir sátu töpuðu talsverðum hluta tekna sinna .
Ekki veit ég hvort yfirvöld hafa upplýsingar um heildarkostnað vegna landsbyggðarflóttans , en ég gæti trúað að hann næmi á bilinu 2.000 til 3.000 milljörðum .
Framan af trúði ég að þetta gerði ekkert til .
Hagsmunirnir lægju annars staðar , væru miklu ríkari og kæmu okkur öllum til góða , líka þeim sem völdu að sitja um kyrrt .
Svo kom október 2008 .
Þá kom hið merkilega í ljós sem mig hafði reyndar lengi grunað .
Hagræðingin sem átti að skapa auðinn skilaði engu .
Viðskiptafrelsið sem átti að undirbúa varanlega velferð á Íslandi hafði étið húseignir og tekjutap íslenskra dreifbýlinga upp til agna og miklu meira til .
Markmið stjórnvalda að gera þjóðina auðuga á eignatekjum voru greinilega röng frá upphafi enda lítill greinarmunur gerður á skuldasöfnun og tekjuöflun við hagstjórn landsins .
Ráðamenn eru ennþá villtir í þokunni .
Í stað þess að virkja fólkið til athafna , leita þeir allra ráða til að bjarga einhverju sem ekki er hægt að bjarga .
Hversu lengi þær tilraunir standa skal engu um spáð , en því lengur sem við flýjum raunveruleikann þeim mun sárari verður hann þegar ljósið rennur upp .
Þá fyrst hefst tími endurreisnar með skynsamlegri nýtingu auðlinda , vinnuafls , hugvits , þekkingar og legu landsins gagnvart umheiminum .
Hrunið fræga verður þá okkur holl lexía um það hvernig ekki á að fórna eignum og tekjum heiðarlegs fólks á altari óvissra hagsmuna og annarlegrar hugmyndafræði .
Höfundur er bókari .
