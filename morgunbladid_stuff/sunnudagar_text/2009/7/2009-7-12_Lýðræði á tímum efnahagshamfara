Lýðræðið getur verið ófyrirsjáanlegt og subbulegt og leiðir ekki alltaf til fyrirfram gefinnar niðurstöðu .
Þetta veldur sumum meiri óþægindum en öðrum .
Deilt hefur verið um það hvort haldin skuli tvöföld atkvæðagreiðsla um Evrópusambandið , annars vegar um það hvort sótt skuli um aðild og hins vegar um aðild þegar samningar liggja fyrir .
Ljóst er að þjóðaratkvæði yrði greitt um inngöngu í Evrópusambandið og auðveldlega má færa rök að því að óþarfi sé að greiða atkvæði tvisvar um málið .
Málið snúist um aðildina , en ekki umsóknina og það hljóti að vera hagur meira að segja andstæðinga aðildar að sjá með hvaða skilmálum Ísland fái inngöngu í ESB .
En ef sú tilfinning grefur um sig að viðhöfð séu ólýðræðisleg vinnubrögð getur einfaldlega verið nauðsynlegt að bregðast við henni .
Oft þarf ekki bara að hugsa um það sem er , heldur það sem virðist .
Lýðræðið hefur beðið hnekki Nú eru hins vegar ekki venjulegir tímar .
Efnahagskerfi landsins er í lamasessi eftir hrun bankanna og áfallið teygir sig inn í stjórnmálin .
Stjórnendur bankanna bera ábyrgð á því hvernig fór , en pólitískir valdhafar bera ábyrgð á að hafa skapað það umhverfi , sem athafnamennirnir gerðu að leikvelli sínum .
Þeir flokkar sem voru við völd þegar einkavæðingin fór fram og í aðdraganda hrunsins bera því sína ábyrgð .
Ein ríkisstjórn hefur þegar fallið út af hruninu .
Í vor voru haldnar kosningar , en þær fóru fram undir afar óvenjulegum kringumstæðum og er ákaflega varasamt að túlka þær sem svo að allt sé orðið eins og áður var í íslenskum stjórnmálum .
Víst má telja að sjaldan hafi jafnmargir kjósendur greitt atkvæði með hik í hjarta .
Flokkarnir fengu fylgi sitt þrátt fyrir reiði kjósenda og að Vinstri grænum og Borgarahreyfingunni undanskildum eiga þeir eftir að endurvinna traust kjósenda .
Þegar svona stendur á í stjórnmálum vekur furðu að það skuli vera slíkt úrslitaatriði hjá Samfylkingunni að ekki fari fram tvöföld atkvæðagreiðsla .
Jóhanna Sigurðardóttir forsætisráðherra hélt því fram fyrir kosningar að hún væri andvíg þjóðaratkvæði um hvort sótt skuli um vegna þess að andstæðingar Evrópusambandsins myndu snúa því upp í atkvæðagreiðslu um umsókn .
Það er örugglega rétt að þeir munu halda því fram að engin ástæða sé til að fara í aðildarviðræður vegna þess að þær geti aldrei skilað viðunandi niðurstöðu .
Kjósendur virðast hins vegar gera sér fullkomna grein fyrir muninum á aðildarumsókn og inngöngu .
Það sýna skoðanakannanir .
Þær sýna einnig að margir efasemdarmenn eru þeirrar hyggju að sækja eigi um aðild og sjá hvað býðst .
Mun meiri stuðningur er við að sækja um , en við aðild að ESB .
Umræðan um það hvaða leið eigi að fara til að skapa sátt um ESB-málin virðist hins vegar hafa leitt til þess að nú sé meirihluti kjósenda þeirrar hyggju að fara skuli fram tvöföld atkvæðagreiðsla .
Í skoðanakönnun , sem Gallup gerði fyrir samtökin Heimssýn dagana í kringum mánaðamót maí og júní , sögðu 76,3% þeirra , sem spurðir voru , að þeir teldu að það skipti mjög miklu eða frekar miklu máli að fara í þjóðaratkvæði um hvort Ísland ætti að sækja um aðild .
5,8% svöruðu hvorki né en 17,8% töldu það skipta frekar litlu eða mjög litlu máli .
Spurningin var svohljóðandi og má velta fyrir sér hvort ekki hefði mátt vanda betur orðalag hennar : Hversu miklu eða litlu máli finnst þér skipta að fram fari þjóðaratkvæðagreiðsla um hvort Ísland eigi að sækja um aðild að Evrópusambandinu ? Á móti má spyrja hvers vegna það sé svona mikilvægt að keyra málið áfram .
Ljóst er að atkvæðagreiðsla mun valda töfum á umsókninni í ESB um minnst hálft ár og jafnvel heilt .
En því fylgir líka kostnaður að fara ekki í tvöfalda atkvæðagreiðslu og sú leið myndi greiða fyrir sátt um málið á þingi þegar þörf er á samstöðu þvert á flokkslínur .
Lýðræði á Íslandi hefur beðið hnekki .
Kjörnir leiðtogar brugðust í hruninu .
Þeir vissu hvað klukkan sló , en gripu ekki til aðgerða .
Fulltrúalýðræðið hefur veikst .
Myndast hefur lýðræðishalli og það þolir heldur ekki bið að útrýma honum .
Ein leiðin til að rétta hann af er að leita beint til kjósenda í mikilvægum málum .
Jóhanna Sigurðardóttir forsætisráðherra lagði áherslu á það í umræðum um þingsályktunartillöguna á Alþingi að aðildarumsókn myndi greiða fyrir skjótri endurreisn íslensks efnahagslífs og fela í sér skýr og traustvekjandi skilaboð til umheimsins .
En það þarf einnig að senda skýr og traustvekjandi skilaboð inn í íslenskt samfélag .
Það getur líka valdið tjóni að virða ekki lýðræðið .
Beint lýðræði er rökrétt skref í átt að auknu lýðræði .
Fulltrúalýðræði er einfaldlega leið til þess að færa valdið til fólksins .
Almenningur kýs sér fulltrúa til að gæta hagsmuna sinna og þá þarf ekki að spyrja hvern kjósanda í hvert sinn , sem taka þarf ákvörðun .
Tækni hefur hins vegar fleygt fram á undanförnum árum og því er mun einfaldara að setja ákvarðanir í vald kjósenda en áður var .
Ef það yrði gert í hverju smámálinu á fætur öðru myndi fljótt þyrma yfir kjósendur , en í mikilvægum málum á að beita tæki þjóðaratkvæðisins .
Það myndi einnig auðvelda að skapa sátt í erfiðum málum þegar niðurstaða er fengin .
Fórnarkostnaður andstöðu Skilyrðislaus andstaða Samfylkingarinnar við tvöfalda atkvæðagreiðslu um ESB getur orðið vatn á myllu andstæðinga sambandsins og haft áhrif á þjóðaratkvæði um aðild þegar og ef þar að kemur .
Halda mætti að Samfylkingin skynjaði hversu mikilvægt það er að ala ekki á tortryggni hjá almenningi og áttaði sig á hversu varasamt það gæti orðið að virða ekki háværar kröfur um lýðræði .
En er ástæða til að óttast það að kjósendur láti plata sig til að greiða atkvæði um eitthvað allt annað en kosið er um ? Það hljómar alltaf undarlega þegar stjórnmálamenn treysta ekki kjósendum – mótsögnin er sú að þeir treystu þeim til að kjósa sig .
Nú virðist sem stjórnin geti náð saman meirihluta á þingi um þingsályktunartillöguna um að sækja um aðild að ESB með öllum atkvæðum Samfylkingar og Borgarahreyfingar og mismiklum stuðningi úr hinum flokkunum .
Sú niðurstaða er hins vegar ekki án fórnarkostnaðar .
Ósveigjanleiki Samfylkingarinnar sýnir einnig tillitsleysi eða skilningsleysi gagnvart Vinstri grænum , samstarfsflokknum í stjórninni .
Eins og fram kom í fréttaskýringu Önundar Páls Ragnarssonar blaðamanns í Morgunblaðinu á föstudag er mikil spenna í samskiptum stjórnarflokkanna vegna Icesave og Evrópusambandsins .
Steingrímur J. Sigfússon , fjármálaráðherra og leiðtogi Vinstri grænna , stendur á berangri með Icesave-málið og nýtur lítils skjóls frá Samfylkingunni .
Í flokki hans eru miklar efasemdir um samninginn um greiðslu skuldanna vegna Icesave-reikninganna á Bretlandi og í Hollandi .
Í baráttu sinni fyrir Icesave-samningnum þarf Steingrímur ekki síst að eiga við sitt bakland .
Það sama á við um Evrópumálin .
Steingrímur er andvígur aðild að Evrópusambandinu , en ætlar samt að veita þingsályktunartillögunni brautargengi .
Ögmundur Jónasson heilbrigðisráðherra er sömuleiðis andvígur aðild , en telur rétt að skorið verði úr um aðild með lýðræðislegum hætti .
Vinstri grænir töldu að þeirra flokkur hefði staðið við sitt greiddi hann götu málsins inn á Alþingi en þar gætu þingmenn greitt atkvæði eftir sannfæringu sinni og samvisku , en það er öðru nær .
" Ég hafði staðið í þeirri trú að hver maður yrði óbundinn í þinginu þegar þetta mál kæmi hingað inn , " sagði Ásmundur Einar Daðason , þingmaður Vinstri græna , í pontu á Alþingi á föstudag .
" Svo er ekki .
Þingið er í gíslingu í þessu máli .
" Ásmundur hugðist styðja breytingartillögu um tvöfalda þjóðaratkvæðagreiðslu , en barst þá til eyrna að það myndi kosta stjórnarslit .
Annað inntak í stjórnarsamstarfið ? Það er eins og Samfylkingin átti sig ekki á því hvað Evrópumálin eru erfið fyrir samstarfsflokkinn – eða sé alveg sama .
Ólga í röðum annars stjórnarflokksins veikir stjórnina .
Ef Vinstri grænir hafa á tilfinningunni að þeir þurfi að beygja sig í stærstu málunum á meðan Samfylkingin flýtur áfram veikir það stjórnina .
Steingrímur hefur sjálfur viðurkennt að málið hafi verið flokki hans erfitt , en þeim hafi fjölgað innan hans raða , sem vilji láta reyna á hvað sé í boði verði sótt um aðild .
Þótt svo sé hafa samskiptin við Samfylkinguna undanfarna daga ekki aukið traustið milli stjórnarflokkanna .
" Ég hef íhugað hvort komið sé annað inntak í stjórnarsamstarfið eftir þetta , " sagði Atli Gíslason við Morgunblaðið á föstudag og segja þau orð sína sögu .
Það hefði í raun verið auðvelt fyrir Samfylkinguna að fallast strax á tvöfalda atkvæðagreiðslu og segja sem svo að vissulega sé hún óþörf , en ekki sé hægt að virða að vettugi kröfu um lýðræði á þessum tímum og koma verði til móts við Vinstri græna .
Ef það yrði gert mætti fara fram á það á móti að afgreiðslu þjóðaratkvæðis yrði hraðað eftir mætti og myndi þá koma í ljós í röðum stjórnarandstöðunnar hvort krafan um tvöfalda atkvæðagreiðslu er sett fram af virðingu við lýðræðið eða pólitískum hvötum .
Tvöföld atkvæðagreiðsla mun tefja afgreiðslu umsóknar í Evrópusambandið .
Hún gæti einnig haft áhrif á gang samningaviðræðna og leitt til þess að samningamenn Evrópusambandsins litu svo á að vilji Íslendinga væri kominn fram .
Það myndi veikja tilraunir íslenskra ráðamanna til að knýja fram undanþágur og tilslakanir vegna þess að annars yrði aðildarsamningur aldrei samþykktur í þjóðaratkvæði .
Forusta Samfylkingarinnar hefur hins vegar sýnt skort á stjórnkænsku í þessu máli .
Minni tafir hefðu orðið ef hún hefði fallist strax á tvöfalt þjóðaratkvæði .
Það hefði auðveldað Vinstri grænum stjórnarsamstarfið verulega .
Ef gengið yrði til kosninga um það hvort sækja ætti um væri ekki hægt að segja að ekki hefði verið staðið að umsókninni með eins lýðræðislegum hætti og kostur er .
2011 Hefjist viðræður um aðild í upphafi næsta árs má gera ráð fyrir að þær standi yfir í 18 mánuði 950 Mat utanríkisráðuneytisins í milljónum á kostnaði við að sækja um Evrópusambandsaðild að meðtöldum þýðingum 50.000 Fjöldi blaðsíðna sem þyrfti að þýða í tengslum við aðildarumsókn að ESB .
