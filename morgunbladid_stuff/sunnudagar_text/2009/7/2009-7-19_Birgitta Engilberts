Birgitta Engilberts fæddist í Kaupmannahöfn 4 .
Nóvember 1934 .
Hún lést á Droplaugastöðum 28. júni síðastliðinn .
Foreldrar hennar voru hjónin Tove Engilberts , f. í Kaupmannahöfn 14. janúar 1910 , d. 1.okt .
1995 og Jón Engilberts málari f. í Reykjavík 23. maí 1908 , d. 12. febrúar 1972 .
Tvíburasystir Birgittu var Amý Engilberts , hún er látin .
Birgitta bjó lengst af í Englaborg að Flókagötu 17 í Reykjavík ásamt foreldrum sínum við mikið menningarlegt atlæti .
Birgitta lauk prófi í snyrtifræði frá Jean de Grasse 12.11 1953 og meistaranámi í líkamsnuddi sama ár .
Útskrifaðist í fótaaðgerð frá Fótaaðgerar- og snyrtistofu Fjólu Gunnlaugs 30.5 1969 .
Meistarabréf í snyrtifræði 1986 .
Birgitta var stofnfélagi í Félagi íslenskra snyrtifræðinga .
Hún var virkur félagi og sótti fjölda námskeiða í faginu þ.á.m Cidesco World congress í London 1973 og á Grikklandi 1975 .
Árið 1979 sótti hún nám í London hjá Eve Taylor professional Beauty .
Árið 1999 var hún gerð að heiðursfélaga snyrtifræðinga , fyrir að vera elsti starfandi félagsmaður .
Birgitta vann í 12 ár við nudd á Gufubaðstofu Jónasar Halldórssonar á Kvisthaga en lengst af rak hún Snyrtistofu Birgittu að Flókagtu 17 .
Árið 1958 giftist Birgitta ; Jóhanni Gunnari Halldórssyni hljómlistamanni , f. 28 .
Júní 1928 d. 2 .
Júní l996 .
Þau eignuðust eina dóttur Gretu Engilberts kennara og förðunarfræðing , f. 20. apríl 1959 .
Þau skildu .
Greta er gift Guðmundi Hilmarssyni flugstjóra hjá Cargolux og eiga þau tvö börn , Ellen Engilberts f. 1993 og Jón Engilberts f. 1998 .
Fyrir átti Greta dótturina Birgittu Engilberts f. 1986 kvikmyndafræðinema .
Birgitta giftist ekki aftur en átti í mjög nánum vinskap við Svein Björnsson listmálara og lögreglumann eftir að hann varð ekkjumaður og varði það samband hátt á annan áratug á meðan Sveinn lifði en hann lést í apríl 1997 .
Útför Birgittu fór fram 14. júli í kyrrþey að ósk hinnar látnu .
Ég var 12 ára þegar ég kom fyrst í Englaborg til að passa Gretu , gulldropann á heimilinu , dóttur Birgittu Engilberts .
Frá fyrsta degi var mér tekið eins og einni af fjölskyldunni , og í mörg ár var ég heimagangur í Englaborg .
Bigga smitaði mig strax af leikhúsbakteríunni og við fórum oft saman í Iðnó .
Ég gat endalaust hlustað á Biggu segja mér frá þegar hún dansaði ballett í Kaupmannahöfn og skoðað myndaalbúm hennar frá þeim tíma .
Bigga var einstök kona , og öllum góð , hún var móður sinni Tove stoð og stytta eftir að Jón féll frá .
Bigga var nuddari og snyrtifræðingur og oft kom fyrir að Bigga hringdi í mig þegar lítið var að gera og bauð mér í nudd .
Og á meðan ég lá á nuddbekknum hjá henni sagði hún mér frá Kaupmannahöfn og fólkinu sínu þar .
Ég drakk í mig þessar frásagnir og þegar ég fór svo fyrst til Kaupmannahafnar fannst mér eins og ég hefði leiðsögn um borgina .
Birgitta var falleg kona , umtalsgóð og fordómalaus , aldrei heyrði ég hana hallmæla nokkrum manni , tók fólki eins og það var .
Einstök kona sem átti svo mikinn kærleik og hlýju er fallin frá eftir erfið veikindi .
Ég er þakklát fyrir allar minningarnar sem eru gull og gersemar í mínum huga .
Kæra Greta og fjölskylda , ég sendi ykkur öllum innilegar samúðarkveðjur .
Ég bið Birgittu Engilberts blessunar og kveð hana með þökk og virðingu .
Katrín Hjartar Júlíusdóttir 