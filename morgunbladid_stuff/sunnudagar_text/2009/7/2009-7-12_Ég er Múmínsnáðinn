Eftir Birtu Björnsdóttur birta@mbl.is MARGIR notendur Facebook eru iðnir við að taka hin ýmsu persónuleikapróf , að mestu sér til gamans þó .
Í kjölfarið dúkka reglulega upp hjá ýmsum " vinum " á Facebook upplýsingar um hvaða karakter í Múmíndal viðkomandi er eða hversu gamall vinurinn verður þegar hann kemur til með að gifta sig .
Nú geta spurningaglaðir kæst yfir því að til er síða á netinu sem hýsir eingöngu persónuleikapróf af þessu tagi og þar er af nógu að taka .
Hægt er að leggjast í djúpa sjálfskoðun og komast að ýmsu sem maður ekki vissi um sig sjálfan .
Hver veit til dæmis fyrirfram hvernig honum myndi reiða af í slagsmálum við uppvakninga eða hvaða karakter úr The Breakfast Club er líkastur manni .
Og hvern langar ekki að vita hvaða skepna úr dýraríkinu líkist manni mest , í hvaða Tim Burton mynd maður á helst heima eða hvaða lag með Bítlunum maður væri , hefði maður fæðst í því líki .
Að þessu og mörgu öðru er hægt að komast að á síðunni góðu , www.gotoquiz.com .
Það skal þó tekið fram að niðurstöðurnar flokkast varla sem hávísindalegar og skulu eingöngu notaðar til gagns og gamans .
