Eftir Önund Pál Ragnarsson onundur@mbl.is UM 400 manns voru við varðeld og brekkusöng á Hólmavík á föstudagskvöldið , en þar ná Hamingjudagar hámarki um helgina .
Þá var dansleikur á Kaffi Riis og Gunnar Þórðarson hélt tónleika .
Búist er við allt að 1.500 manns á hátíðina og margt við að vera .
Magnús Eiríksson og KK héldu uppi stuðinu á laugardagskvöld en um daginn fóru meðal annars fram Furðuleikar , þar sem keppt var í hvers kyns fáránlegum íþróttum , svo sem kvennahlaupi með óhefðbundnu sniði .
Humar í hléi , humar í verðlaun Þá voru á að giska 3.500 manns á Humarhátíð á Höfn í Hornafirði , að heimamönnum meðtöldum .
Að sögn Valdemars Einarssonar skipuleggjanda var góð stemning , skemmtidagskrá á hátíðarsviði , varðeldur og hópsöngur , stórdansleikur í íþróttahúsi og heimsmeistaramótið í Hornafjarðarmanna á döfinni .
Í hvers kyns keppnum var auðvitað humar í verðlaun og humar í boði þegar hlé var gert á átökunum .
Umferðin á vegum landsins var ansi mikil og frekar hæg framan af helginni , en gekk þó stóráfallalaust fyrir sig , að sögn lögreglu .
Dansað í Skvísusundi Ekki var síðri stemning í Vestmannaeyjum , þar sem minnst er 36 ára frá lokum gossins í Heimaey .
Helga Björk Ólafsdóttir , formaður goslokanefndar , sagði um 4.000 manns á hátíðinni , en hápunktinum hafði þó ekki verið náð þegar blaðamaður náði tali af henni .
Það er dansinn í Skvísusundi , sem fram fór á laugardagskvöld .
Margir gerðu sér líka ferð til Akureyrar þessa helgina , enda árlegt fótboltamót N1 í gangi á KA-svæðinu , þar sem ungt og efnilegt knattspyrnufólk reyndi með sér .
Að sögn lögreglu var áætlað að a.m.k. um 2.000 manns væru í bænum í tengslum við fótboltamótið , en þar að auki fór fram Akureyrarmótið í golfi og hafa eflaust margir kylfingar einnig gert sér ferð .
Að sögn Gísla S. Einarssonar bæjarstjóra á Akranesi voru líkast til ekki undir 3.000 manns á Írskum dögum á Akranesi og fóru skemmtanahöldin þar vel fram .
