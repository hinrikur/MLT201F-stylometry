Álit meirihluta utanríkismálanefndar um umsókn um aðild að Evrópusambandinu er að mörgu leyti fróðleg lesning .
Með því er að verulegu leyti bætt úr þeim ágöllum , sem voru á upphaflegri þingsályktunartillögu utanríkisráðherra og greinargerð með henni .
Að mörgu leyti hefur verið komið til móts við áherzlur Framsóknarflokks og Sjálfstæðisflokks , sem fram komu í þingsályktunartillögu þessara flokka , um þá greinargerð sem utanríkismálanefnd þyrfti að ljúka í sumar .
Þótt utanríkismálanefnd næði ekki saman um álit í málinu vegna ágreinings um fyrirkomulag þjóðaratkvæðagreiðslu , hefur frumkvæði stjórnarandstöðunnar þannig orðið til þess að þær leiðbeiningar , sem samningamenn Íslands munu hafa , eru mun ýtarlegri en ella hefði orðið .
Að tillögu meirihlutans var þingsályktunartillögunni breytt á þann veg að ríkisstjórnin skuli fylgja þeim sjónarmiðum um verklag og meginhagsmuni , sem fram koma í álitinu .
Óskhyggja og málamiðlanir Í meirihlutaálitinu er talsvert ýtarleg greinargerð um hagsmuni Íslands , sem þurfi að halda til haga í viðræðum við ESB .
Einar K. Guðfinnsson , þingmaður Sjálfstæðisflokksins , skrifaði grein hér í blaðið á fimmtudag , þar sem hann gagnrýnir þessa samantekt : " Meirihlutaálitið er þannig úr garði gert að þess er freistað að nefna til sögunnar flest þau mál , sem tilgreind hafa verið á undanförnum misserum sem mögulegir ásteytingssteinar þegar kemur að viðræðum okkar við ESB , " skrifar Einar .
" Allt ber þetta vitni mikilli óskhyggju , sem stjórnast bersýnilega af því að plaggið er tilraun til þess að berja saman fulltrúa gjörólíkra sjónarmiða .
Þ.e. andstæðinga ESB-aðildar og fylgismenn hennar .
Fyrir vikið verður þessi listi meginmarkmiða einhvers konar lýsing á veruleika sem er algjörlega óskyldur því Evrópusambandi sem helst hefur verið rætt um .
Hættan hlýtur því að vera sú þegar forráðamenn ESB fara að grennslast fyrir um forsendur umsóknar Íslands , að þeir komist að raun um að umsóknin hafi verið stíluð á rangt heimilisfang .
" Mikið er til í þessari gagnrýni .
Plaggið ber augljóst vitni hinum furðulegu málamiðlunum , sem verða til í núverandi stjórnarsamstarfi .
Út af fyrir sig getur verið ágætt að halda fram ýtrustu kröfum við upphaf samningaviðræðna , en menn verða þá líka að vera viðbúnir því að megnið af þeim sé slegið út af borðinu strax í upphafi .
Kröfugerðin má ekki stjórnast af óskhyggju .
Vandinn er ekki aðeins að forráðamenn ESB telji að kröfur Íslands séu óraunhæfar .
Hættan er líka sú að ríkisstjórnin veki með almenningi of miklar væntingar til þess hvaða undanþágur og sérlausnir sé hægt að fá í samningum við ESB .
Ríki , sem sækjast eftir aðild að ESB , geta ekki valið úr samstarfi og löggjöf aðildarríkjanna eins og þeim þykir henta .
Bandalagið byggir á sameiginlegri löggjöf , sem öll aðildarríkin þurfa að fylgja í öllum meginatriðum , þótt ákveðið svigrúm sé fyrir sérlausnir .
Almannahagur eða sérhagsmunir ? Það má líka velta því fyrir sér þegar mat meirihluta utanríkismálanefndar á hagsmunum Íslands er skoðað , hvort þar sé í öllum tilfellum haldið á lofti sjónarmiðum sem snúa að almannahag eða hvort gengið sé erinda sérhagsmuna .
Þetta er sérstaklega áberandi í þeim kafla meirihlutaálitsins , sem fjallar um landbúnaðarmál .
Þar er lögð gríðarleg áherzla á að viðhalda nánast óbreyttu kerfi styrkja og stuðnings við landbúnaðinn og nýta sérhverja smugu til að viðhalda framleiðslutengdum stuðningi við búvöruframleiðendur .
Slíkur stuðningur er á undanhaldi í Evrópusambandinu .
Það er í samræmi við þróunina í viðræðum um aukna fríverzlun á vettvangi Heimsviðskiptastofnunarinnar ( WTO ) .
Á undanförnum árum hefur margoft komið fram að þegar samkomulag næst um að draga úr tollum , ríkisstyrkjum og öðrum hindrunum á frjálsum milliríkjaviðskiptum með búvörur , muni Ísland þurfa að laga sig að reglum ESB , burtséð frá aðild að sambandinu .
Í meirihlutaálitinu er réttilega bent á að ákveðið svigrúm er fyrir framleiðslutengda styrki norðan 62. breiddargráðu í núverandi landbúnaðarstefnu ESB .
Það er " heimskautalandbúnaðurinn " svokallaði , sem var skilgreindur innan landbúnaðarstefnunnar við inngöngu Finnlands og Svíþjóðar í ESB .
En meiri hlutinn vill ganga enn lengra og kanna " til hlítar hvort sérákvæði Rómarsáttmálans um eyjar og héruð sem eru í mikilli fjarlægð frá meginlandi Evrópu geti átt við um stöðu Íslands .
" Einar K. Guðfinnsson hefur rétt fyrir sér í því að hér eru menn komnir á hálan ís , því að umrætt ákvæði Rómarsáttmálans á við um fjarlægar og bláfátækar nýlendur Evrópuríkja , ekki þróað ríki eins og Ísland .
Athygli vekur að í umfjöllun meirihlutans um landbúnaðarmál er ekki vikið einu orði að hagsmunum neytenda af því að tollar í viðskiptum með landbúnaðarvörur innan ESB falli niður ef Ísland verður aðildarríki sambandsins og þannig njóti almenningur meiri samkeppni , lægra verðs og meira vöruúrvals .
Þar sem fjallað er um samráð vegna samningaviðræðnanna við ESB segir að miðað sé við að " þeir hópar sem eiga hvað mestra beinna hagsmuna að gæta verði hluti af samningahópunum sjálfum og taki þannig beinan þátt í ferlinu ...
" Ennfremur að " þegar kemur að hagsmunum sjávarútvegs , landbúnaðar og sveitarfélaga [ sé ] gert ...
ráð fyrir að hagsmunasamtök taki virkan þátt í samningunum .
" Þýðir það ekki áreiðanlega , í tilviki landbúnaðarins , að Neytendasamtökin hafi sinn fulltrúa við borðið , rétt eins og Bændasamtökin ? Meirihluti utanríkismálanefndar bendir réttilega á að hefðbundinn landbúnaður og hið íslenzka fjölskyldubú sé hluti af menningu og sögu landsins sem þörf sé á að varðveita og því þurfi að " verja þær greinar sem slíkur landbúnaður byggist á , svo sem mjólkurframleiðslu og sauðfjárrækt .
" Þetta eru mikilvægustu rökin fyrir því að neytendur og skattgreiðendur styðji landbúnaðinn um milljarða króna á ári .
Í viðræðum við ESB á að leggja áherzlu á að tryggja hag þessara hefðbundnu búgreina .
Í skýrslu Hagfræðistofnunar um áhrif svipaðs styrkjakerfis og nú gildir í Finnlandi á íslenzkan landbúnað , kemur fram að hagur sauðfjárbænda myndi vænkast miðað við það , sem nú er .
Hins vegar myndi verð til svína- og kjúklingabúa snarlækka vegna þess að tollverndin væri tekin af þeim .
Það er ekki ástæða til að ganga gegn hagsmunum neytenda með því að reyna að verja sérstaklega slíkan búrekstur , sem er fyrst og fremst verksmiðjuframleiðsla og á lítið skylt við hefðbundinn , íslenzkan landbúnað .
Hvað er raunsætt í sjávarútvegsmálum ? Í umfjöllun meirihlutans um sjávarútvegsmál gætir raunsæis að því leyti að þar gera menn því ekki skóna að hægt sé að fá fulla eða varanlega undanþágu frá sjávarútvegsstefnu Evrópusambandsins .
Hins vegar er talið mikilvægt að tryggja forræði Íslendinga yfir sjávarauðlindinni .
Það telur nefndin t.d. gerlegt með því að íslenzka efnahagslögsagan verði skilgreind sem sérstakt fiskveiðistjórnarsvæði , þar sem réttindi verði ekki til staðar fyrir erlend fiskveiðiskip til veiða úr staðbundnum íslenzkum stofnum .
Raunar má telja víst að það sé þegar nokkuð öruggt mál vegna reglu ESB um svokallaðan hlutfallslegan stöðugleika ; réttur ríkja til að veiða í lögsögu annarra byggist á hefð , sem ekki er lengur til staðar eftir að erlendum fiskiskipum var ýtt út fyrir 200 mílurnar .
Það er stærri spurning hvort hægt yrði að fella reglur Íslands um stjórnun fiskveiða inn í sjávarútvegsstefnu ESB .
Fordæmið í því máli er aðildarsamningur Noregs á sínum tíma , þar sem gert var ráð fyrir að stjórnunarreglur Norðmanna norðan 62. breiddargráðu yrðu felldar inn í stefnuna .
Hins vegar verður það að teljast óraunsætt að halda að Ísland geti haldið forræði á samningum við önnur ríki um stjórn veiða úr deilistofnum og " talað eigin máli á vettvangi alþjóðastofnana í alþjóðasamningum .
" Evrópusambandið virkar ekki þannig .
Hins vegar tekur framkvæmdastjórnin tillit til hagsmuna viðkomandi aðildarríkja þegar hún semur t.d. um fiskveiðiréttindi og ætla verður að hún muni taka ríkt tillit til sjónarmiða Íslands þegar samið verður um veiðar úr stofnum , þar sem Ísland á sögulegan rétt .
Meirihlutinn virðist vilja viðhalda þeirri undanþágu , sem Ísland fékk frá fjárfestingarfrelsi EES-samningsins , að útlendingum verði óheimilt að fjárfesta í íslenzkum sjávarútvegsfyrirtækjum .
Það er bæði óraunsætt og óþarft .
Löngu er orðið tímabært að afnema þetta bann .
Það hamlar aðgangi sjávarútvegsins að áhættufé og er þar að auki í fullu ósamræmi við það hvernig íslenzk sjávarútvegsfyrirtæki hafa nýtt fjárfestingafrelsið til að kaupa hluti í sjávarútvegsfyrirtækjum í ESB .
Meirihlutinn segir að tryggja þurfi að afrakstur auðlindarinnar eigi að falla til á Íslandi .
" Þannig verði ekki veitt svigrúm fyrir erlendar útgerðir að fjárfesta hér á landi þannig að nýting auðlindarinnar og afrakstur hennar færist úr landi .
" Hefur þetta verið raunin þegar Íslendingar hafa fjárfest í sjávarútvegsfyrirtækjum í ríkjum ESB ? Hafa þær fjárfestingar ekki stuðlað að verðmætasköpun í viðkomandi ríkjum ? Meirihlutinn bendir reyndar á að til að girða fyrir að verðmæti fari úr landi megi setja ákvæði í lög um efnahagsleg tengsl milli útgerðar og vinnslu við heimahöfn skips og binda heimildir til að fjárfesta í sjávarútvegi við búsetu .
Þetta eru leiðir sem ríki eins og Bretland hafa farið til að sporna gegn svokölluðu kvótahoppi .
Skilgreinum meginhagsmunina Sjávarútvegur og landbúnaður eru þau svið , þar sem meirihluti utanríkismálanefndar virðist telja mikilvægast að ná fram sérlausnum fyrir Ísland í samningaviðræðum við ESB .
Þó eru fleiri svið , þar sem meirihlutinn telur að Ísland eigi að fara aðrar leiðir en flest bandalagsríkin án þess að ástæðan liggi í augum uppi .
Þar á meðal eru varnarmál , þar sem Vinstri græn virðast hafa fengið í gegn texta , þar sem mikilvægara er talið að Ísland haldi sig utan öryggis- og varnarmálasamstarfs ESB en að nýta þá möguleika , sem í því felast .
Það er sömuleiðis líka vafalaust VG , sem vill forðast að sameiginlegar reglur ESB um þjónustuviðskipti opni fyrir samkeppni og fjölbreytileg rekstrarform í almannaþjónustunni .
Það er auðvitað mikilvægt að halda fram mikilvægum hagsmunum Íslands í samningaviðræðum við Evrópusambandið .
Víðtæk upptalning á sérhverju álitamáli er hins vegar ekki líkleg til að skila árangri .
Ísland þarf að skilgreina sína mikilvægustu þjóðarhagsmuni og einbeita sér að því að verja þá í samningaviðræðum við Evrópusambandið .
Þar hlýtur sem víðtækust stjórn Íslendinga á eigin sjávarútvegi að vega þyngst og vera það mál , sem sett er í forgang á kostnað hagsmunamála , sem vega minna .
