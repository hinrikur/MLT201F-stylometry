Þúsundir mótmælenda flykktust út á götur þegar Ali Akbar Hashemi Rafsanjani ávarpaði fullan sal í Teheran-háskóla á bænatíma á föstudag .
Rafsanjani er fyrrverandi forseti Íraks .
Í ræðunni bar hann fram harða gagnrýni á stjórnvöld .
Rafsanjani dró úrslit kosninganna í júní ekki í efa með berum orðum , en gagnrýndi hvernig stjórnvöld hefðu tekið á mótmælunum í kjölfar þeirra og skoraði á þau að láta laust fólk , sem hefði verið handtekið á undanförnum vikum .
Mótmælin vegna kosningaúrslitanna sýna að í Íran hafa leyst úr læðingi kraftar , sem erfitt verður fyrir klerkastjórnina að hemja án þess að missa stuðning og grafa undan sjálfri sér .
Greinilegt er þó að stjórnvöld ætla ekki að hlusta á gagnrýni á úrslitin og Mahmoud Ahmadinejad forseti ætlar að halda sínu striki hvað sem líður efasemdum um að það fái staðist að hann hafi sigrað Mir Hussein Moussavi í kosningunum og síst með þeim yfirburðum , sem yfir var lýst .
Óánægjan , sem braust fram í kjölfar kosninganna , snýst ekki um stjórnskiplag landsins .
Moussavi er afsprengi klerkaveldisins rétt eins og Ahmadinejad .
Ágreiningurinn snýst um það hversu langt eigi að ganga í frjálsræðisátt innan ríkjandi stjórnskipulags .
Þegar Khomeini erkiklerkur steypti keisaradæminu í Íran árið 1979 höfðu staðið yfir kröftug mótmæli , sem mætt var af hörku .
Þessi mótmæli grófu undan keisaranum .
Mótmælunum nú hefur verið líkt við þau mótmæli , sem þá áttu sér stað , sérstaklega vegna harðra viðbragða öryggissveita .
Það væri hins vegar of langt gengið að segja að klerkastjórnin riðaði til falls .
Rafsanjani skoraði á stjórnvöld að aflétta hömlum á fjölmiðla og málfrelsi .
Þótt hann drægi ekki úrslit kosninganna í efa varaði hann við því að hunsa vilja fólksins : " Allt í okkar íslamska lýðveldi byggist á atkvæðum .
Án atkvæða fólksins er ekki hægt að halda áfram .
" Ástandið í Íran er innanríkismál , en áhrif Írana hafa farið vaxandi í Austurlöndum nær , ekki síst eftir að Saddam Hussein var steypt af valdastóli í Írak .
Íranar hafa verið stimplaðir sem helsta ógnin í þessum heimshluta og það væri alvarlegt mál ef þeir kæmu sér upp kjarnorkuvopnum .
Barack Obama Bandaríkjaforseti hefur lagt mikla áherslu á það mál frá því hann komst til valda .
Hann hefur brugðist varfærnislega við pólitíska ástandinu í Íran , en fordæmt harkalegar aðgerðir á hendur mótmælendum .
Almenningur í Íran hefur sýnt mikla reisn og á skilið að fá stuðning umheimsins .
Þann stuðning verður að veita þannig að það ýti undir málstað mótmælenda , en grafi ekki undan honum .
Klerkastjórnin í Íran hefur sakað erlend öfl um að kynda undir mótmælunum .
Það er algengt bragð þegar almenningur á að kyngja harðræði að höfða til þjóðerniskenndarinnar .
Mótmælin koma hins vegar innan frá og bera því vitni að stjórnvöld eru að missa fótfestu .
Ráðamenn í Íran geta ekki horft fram hjá því .
