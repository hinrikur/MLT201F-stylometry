VIÐ ÞEKKJUM öll áhrif fíknarinnar á sál og líkama .
Sumir þurfa að gjalda fyrir hana háu verði , jafnvel með lífi sínu og vissulega getur hún skilið eftir djúp ör í tilveru fólks sem hefur orðið henni að bráð .
Þótt fíknirnar séu trúlega óteljandi , koma nokkrar í huga manns sem alþekktar eru í þjóðfélaginu svo hægt er jafnvel að tala um þjóðfélagsmein í umræðunni um þær .
Þó hinar vísindalegu niðurstöður sem ég byggi grein mína á geti trúlega átt við um allar fíknir , fjalla ég einkum um þrjár þeirra hér , enda er þeirra sérstaklega getið í fyrrgreindum niðurstöðum .
Rannsóknir Dr. Hackl í Vínarháskóla hafa sýnt að hugleiðsla , í þessu tilviki Sahaja yoga , dragi úr neyslu vímuefna , þ.e. eiturlyfja , áfengis og tóbaks .
Eins og við vitum nærast fíknir helst á ójafnvægi .
Þetta ójafnvægi lýsir sér meðal annars í ákveðnum skorti sem einstaklingurinn reynir að bæta upp með gerviefnum sem koma honum í eitthvert sæluástand .
Sá galli fylgir hins vegar gjöf Njarðar að á meðan sá hinn sami þekkir ekki sjálfan sig og um leið þá undraverðu tækni sem líkami hans býr yfir til að uppfylla alla hans drauma er hann fullur af sjálfsblekkingum .
Hann trúir ekki á eigin mátt og velur aðeins það sem hann þekkir og þau áhrif sem því fylgir .
Og þá skiptir ekki öllu máli hvort hann þekkir að fullu afleiðingar þess ástands sem hin hættulegu gervi – eða segjum heldur eiturefni hafa í för með sér , hann svífst einskis til að upplifa , þó ekki sé nema einu sinni , þá undraverðu sælu sem sérhver maður á í raun rétt á að upplifa – bara á heilbrigðan hátt .
Með því að stunda hugleiðslu Sahaja yoga reglulega er unnt að koma á því jafnvægi sem tryggir þetta sæluástand meir og meir , þar til það eitt lýsir upp tilveru okkar á kostnað allra hugsanlegra skuggahliða tilverunnar .
Í krafti hugleiðslunnar virkjum við lífsorkuna sjálfa , Kundalini og um leið miðtaugakerfið , ( parasympathetic nervous system ) , sem gerir allt okkar líf auðveldara og áreynsluminna en ella .
Þegar slaknar á báðum hliðum sjálfráða taugakerfisins , ( sympathetic nervous system ) , nær hin móðurlega orka , ( Kundalini ) , að opna betur orkustöðvar okkar og hreinsa um leið sérstaklega þau líffæri sem mestrar aðhlynningar þarfnast .
Á undraverðum tíma ( stundum jafnvel bara á broti úr sekúndu ) , smýgur þessi uppspretta alls lífs á jörðinni um allt okkar innra orkukerfi , allar frumur líkamans , losar um stíflur og tappar að endingu öllum þeim óhreinindum og allri þeirri spennu sem í okkur býr af líkamanum um sjöundu orkustöðina , Sahasrara , ( sem er staðsett á hvirflinum og er samtengd orkupunktum í miðjum lófa og miðri ilinni ) .
Upprisu Kundalini fylgir aukin virkni alpha og theta bylgna á fremra svæði heilans vinstra megin , sem og á Limbic -svæði heilans ( á milli vinstra og hægra heilahvels ) .
Þetta vekur upp framleiðslu Beta endorfíns sem færir okkur m.a. þá tilfinningu sem við getum kallað sæluástand – sem vímuefnaneytendur þrá kannski innst inni að öðlast – en sem við getum einnig upplifað með ýmsum öðrum hætti , þó það sé oft vissum takmörkum og ytri skilyrðum háð , t.d. þegar við verðum ástfangin eða iðkum einhverja íþrótt af kappi , ( m.a. við langhlaup ) .
Hugleiðslan er hins vegar aðeins undir okkur sjálfum komin .
Í krafti hennar verðum við okkar eigin gúrúar , eigin meistarar yfir okkar eigin lífi .
Við þurfum ekki einu sinni að setja okkur lífsreglurnar , þær koma sjálfkrafa inn í líf okkar um leið og okkur tekst að virkja æ betur miðtaugakerfið og kyrra átök hugar og hjarta .
Sannleikurinn rennur óðara upp fyrir okkur , brynjur sjálfsblekkingarinnar hrynja hver á fætur annarri og þörfin fyrir einhverja gervisælu lítur ekki aðeins út fyrir að vera hreint út sagt hlægileg heldur gufar upp af sjálfu sér án þess að við þurfum að rembast nokkurn skapaðan hlut .
Vaninn sem fíkninni fylgir gæti lifað lengra lífi en uppspretta hans en það kemur einnig að því að meira að segja hann þurrkast út í krafti nýrrar og betri reynslu .
Í staðinn nálgumst við kjarna tilverunnar og sækjumst eftir öllu því góða sem stafar frá honum og bæði býr í okkur sjálfum og endurspeglast í umhverfi okkar – þó án nokkurra öfga eða blindrar hlýðni við bókstafstrú þeirra sem ekki eru frjálsir .
Lifið heil ! Sjá nánar um áhrif Sahaja yoga á vímuefnaneyslu í vefsíðunum : www.meditation.co.uk .
og www.sahajayoga.is / www.sahajayoga.org .
Höfundur er listamaður , talnaspekingur og útgefandi .
