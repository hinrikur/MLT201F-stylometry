Eftir Steinþór Guðbjartsson steinthor@mbl.is Áslaug María : " Pabbi er sveitastrákur og skáti .
Hann var mikið í sveit á yngri árum og á sterkar rætur í sveitinni .
Dvölin á Auðunarstöðum í Vestur-Húnavatnssýslu , þar sem afi Sophus fæddist , mótaði hann mikið og hann þreytist aldrei á að tala um sveitina .
Hann er svolítið gamaldags , gömlu gildin eru hans gildi , sveitarómantíkin í hávegum höfð .
" Ofurskipulagður " Amma Áslaug var mjög mikill skáti og pabbi hefur alltaf verið eins .
Hann skipuleggur allt í þaula og vinnur ákveðið að settu marki .
En þetta skipulag getur gengið út í öfgar .
Þegar við fórum saman í útilegur ofurskipulagði hann gjarnan ferðirnar .
Hann skrifaði lista og þessir listar voru oftar en ekki hreinir brandarar .
Við vorum bara að fara í stutta útilegu en listarnir bentu til annars .
Hann býður okkur oft í mat og þá spyr hann hvort við komum ekki klukkan sjö .
" Já , við komum um sjö-leytið , " svara ég .
Skömmu síðar hringir hann aftur og spyr hvort tíminn standi ekki .
Hann vill vera alveg viss um hvenær fólk mætir og hvort ekki allt standist sem um var rætt og ekkert um það bil .
En þrátt fyrir meðfædda skipulagsgáfu er alltaf stutt í að léttleikinn og húmorinn taki völdin .
" Ættfróður stuðbolti " Pabbi er mjög skemmtilegur og líflegur og það er mjög gaman að vera með honum .
Hann elskar landið , söguna og ættfræði og er mjög fróður .
Í öllum fjölskylduboðum ber ættfræði á góma og hann finnur alltaf einhverja tengingu við alla , sem eru til umræðu hverju sinni .
Hann hefði orðið góður ættfræðingur .
Hann hefði líka orðið góður leikari .
Hann lék í Herranótt í Menntaskólanum í Reykjavík og hann á mjög auðvelt með að leika aðra , sem kryddar sögurnar óneitanlega skemmtilega .
Þessi skemmtilega blanda færir líf í ættfræðina sem gæti annars verið helst til þurr .
Vel getur verið að fólki finnist hann alvarlegur út á við en það er örugglega vegna starfsins .
Um leið og hann er kominn heim til sín flæðir sprellið upp úr honum og stríðnin er reyndar aldrei langt undan .
Reyndar er Auðunarstaðafólkið þekkt fyrir að vera hinir mestu stríðnispúkar þannig að hann á ekki langt að sækja það .
Pabbi er mikið félagsljón .
Hann tekur félagslífið til dæmis fram yfir hluti eins og að mála húsið sitt eða taka til í garðinum .
Hann nær mjög vel til fólks og er stuðbolti .
Það er gaman að hafa hann í boðum , því hann er hrókur alls fagnaðar , kann skemmtilegar sögur og segir skemmtilega frá .
Jafnframt er hann mjög ábyrgur og vill að maður hugsi vel um annað fólk .
Það stafar örugglega af því að vera elstur fjögurra systkina og ég veit að hann var mjög ábyrgur stóri bróðir .
Við tölum mikið um pólitík og þá sem hana stunda .
Ættfræðin er aldrei langt undan og oft er það svo að áður en ég veit af er ég komin með 10 bækur í fangið af því mér verður á að nefna einhvern á nafn og spyrja hvort hann kannast við viðkomandi .
Ég ætla ekkert að forvitnast um ættina en það verður ekki umflúið og áður en yfir lýkur hef ég fræðst um og skoðað myndir af skyldfólki viðkomandi í allar áttir .
Okkur systkinunum finnst þetta stundum í hlægilega miklum mæli .
Föðurfólkið mitt er mikil skátafjölskylda .
Skátar gera kröfur til sín , hafa ákveðin gildi í heiðri og taka þau alvarlega .
Þessi hugsunarháttur hefur alltaf legið í loftinu í kringum pabba .
Okkur systrunum var ekki endilega sagt mikið til þó að engin lausung væri í uppeldinu .
Samt komu stundir þegar hann vildi nú svona leggja einhverjar línur en ég er ekki viss um að við höfum alltaf látið vel að stjórn .
Reyndar held ég að við systurnar höfum verið alveg ferlegar .
Þegar hann kom heim og byrjaði að segja okkur fyrir verkum gerðum við bara grín að honum .
Hann greip það oftast á lofti enda mikill grínari og yfirleitt endaði þetta allt saman í einhverri gleði .
Auðvitað voru til undantekningar og ég hef að sjálfsögðu nokkrum sinnum séð hann eins og þrumuský .
Einu sinni málaði Gabríela systir háaloftið með heimatilbúinni málningu sem hún sullaði sjálf saman með hjálp góðs vinar .
Þá urðu mikil læti .
Vinur okkar þorði held ég ekki að láta sjá sig í margar vikur á eftir .
Stjórnmálaáhugi minn er örugglega að einhverju leyti frá honum .
Samt er ég ekki endilega með sömu áherslur og hann , enda er sveitarstjórnarpólitíkin að vissu leyti frábrugðin landspólitíkinni .
Mér finnst hann hafa verið góður fjármálaráðherra og haldið vel á spöðunum .
Þegar hann var yngri var hann sennilega þekktur fyrir að halda orðunum " Báknið burt " á lofti og sömu viðhorf eru enn við lýði enda ekki vanþörf á .
" Vinnan hefur forgang " Pabbi vill að hlutirnir séu í lagi en tekur sjálfan sig ekki of alvarlega .
Brosi einhver að hugmyndum hans eða tillögum er hann fljótur að sjá broslegu hliðarnar og gerir þá óspart grín að sjálfum sér .
Ef ég á að gagnrýna eitthvað sem hann hefur gert þá fannst mér að hann hefði átt að taka fæðingarorlof þegar litla systir mín fæddist , en þá var hann ráðherra .
Fyrir mér hefði það verið góð fyrirmynd að setja barnið og fjölskylduna í forgang .
En þetta fannst honum ekki þá , þar sem það væri svo mikið að gera í vinnunni og mikilvæg verkefni biðu .
Mér fannst mikilvægt að hann væri með konu sinni og nýfæddri dóttur en honum fannst mikilvægara að sinna starfinu .
Þarna endurspeglast kannski þessi gamaldags viðhorf um að maður nýti ekki tímann nægilega vel nema að vera á kafi í einhverjum vinnutengdum verkefnum .
Reyndar verð ég samt að hrósa honum sérstaklega fyrir að vera duglegur að passa börnin fyrir mig en það finnst honum ekkert mál .
Sirrý Siska systir mín sem nú býr í Noregi var aðalbarnapía en í hennar fjarveru hefur pabbi alveg fyllt hennar skarð .
Sem stjórnanda heyri ég mjög vel látið af honum .
Á tímabili vorum við mikið í Hnífsdal og þá leysti hann stjórnandann í frystihúsinu hjá Jóakim móðurafa mínum af .
Ég vann líka í frystihúsinu og þá sagði fólk við mig hvað því þætti gaman að fá hann .
" Hann kemur og kjaftar við mann , vill vita hvað maður er að gera og svona , " sagði það .
En svona samskipti þóttu almennt ekki sjálfsögð hjá stjórnendum og voru það kannski ekki í þá daga .
Pabbi hefur einlægan áhuga á að kynna sér það sem er að gerast í kringum hann og það hefur örugglega hjálpað honum í stjórnandastarfinu .
Pabbi er búinn að taka ákvörðun um að hætta að vinna í haust og var tilbúinn til þess síðast liðið haust en vinnan varð öllu öðru yfirsterkari þegar áfram var leitað eftir kröftum hans , þó golfið hafi örugglega kitlað mikið .
Hann gerir þær kröfur til annarra að þeir standi við sitt og sýnir gott fordæmi með því að takast á við óvænta hluti .
Það er ekki til í hans hugsun að ganga frá hálfköruðu verki eða hverfa frá einhverju sem hann telur að sé skylda sín að sinna .
" Keppnismaður " Undanfarin sumur höfum við veitt mikið saman .
Hann er góður veiðimaður og hefur kennt mér mikið en systir Sigríðar Dúnu kenndi mér samt fyrstu skrefin .
Hann skipuleggur veiðiferðina út í æsar , les ána og sendir mig til að skoða veiðistaðina .
Hann kann á veðrið , skilur það og náttúruna .
Hann á dagbækur frá því hann var krakki .
Stórkostlega fyndnar .
Hann og frænka Stella á Auðunarstöðum héldu dagbækur og þau skrifuðu samviskusamlega hvernig veðrið var á hverjum degi .
Lengi var talið að hann yrði veðurfræðingur , því skyggni ágætt var hans ær og kýr .
Þannig er það líka í veiðiferðunum .
Við spilum bridds saman við sérstakar aðstæður , til dæmis á jólum og á ferðalögum .
Þá er mikil keppni og stundum held ég að erfitt sé að vera með honum í liði , því hann rífst mikið í makkernum .
Ég held reyndar að það sé mikið í ættinni , því amma og afi voru svona .
Mér finnst fyndnara að spila á móti honum .
Þá hlæ ég meira en myndi örugglega rífast við hann ef við værum í sama liði .
Þegar við spilum vill hann að fólk einbeiti sér að spilamennskunni og kvartar ef maður dirfist að tala við einhvern á meðan .
Það á að einbeita sér að því sem verið er að gera hverju sinni .
" Áslaug María Friðriksdóttir Hún er fædd 20. júlí 1969 .
Skólaganga hennar hófst í gamla Stýrimannaskólanum en síðan fór hún í Breiðagerðisskóla og tók gagnfræðapróf frá Réttarholtsskóla .
Hún var stúdent frá Menntaskólanum við Sund 1989 , tók BA-próf í sálfræði frá Háskóla Íslands 1992 og MSc-próf í vinnusálfræði við Hertfordshire-háskóla á Englandi 1995 .
Hún vann hjá félagsmálaráðuneytinu 1996- 2000 , var verkefnastjóri hjá Íslensku vefstofunni 2000- 2001 og var ein af stofnendum Sjá viðmótsprófana ehf. árið 2001 þar sem hún er framkvæmdastjóri , en Sjá er fyrirtæki sem sinnir vefráðgjöf og aðstoðar fyrirtæki við að bæta vefsíður sínar og skilja notendahegðun .
Hún hefur verið varaborgarfulltrúi fyrir Sjálfstæðisflokkinn frá 2006 og er meðal annars formaður menningar- og ferðamálaráðs .
Hún hefur sinnt ýmsum félagsstörfum .
Hún hefur setið í miðstjórn Sjálfstæðisflokksins síðan 2007 , var formaður FSÖ , foreldra- og styrktarfélags Öskjuhlíðarskólans , um tíma , hefur setið í úrskurðarnefnd félagsþjónustu sveitarfélaga síðan 2003 og er formaður Hvatar , félags sjálfstæðiskvenna í Reykjavík .
Sambýlismaður Áslaugar er Hjálmar Edwardsson sjómaður og eiga þau þrjú börn , Jóhönnu Þórkötlu ( f. 1992 , dóttir Áslaugar ) , Hjálmar Friðrik ( f. 2001 ) og Jóakim ( f. 2003 ) .
Friðrik Sophusson Hann er fæddur í Reykjavík 18. október 1943 .
Hann tók stúdentspróf frá MR 1963 og lögfræðipróf frá HÍ 1972 .
Hann var stundakennari við Hlíðaskóla 1963-1967 , framkvæmdastjóri Stjórnunarfélags Íslands 1972-1978 , framkvæmdastjóri Hraðfrystihúss Hnífsdals í sumarafleysingum 1978-1986 , alþingismaður 1978-1998 , iðnaðarráðherra 1987-1988 og fjármálaráðherra 1991-1998 .
Forstjóri Landsvirkjunar frá 1999 .
Hann var formaður Vöku , félags lýðræðissinnaðra stúdenta , 1965-1967 , formaður Sambands ungra sjálfstæðismanna 1973-1977 , í miðstjórn Sjálfstæðisflokksins 1969-1977 og 1981-1999 .
Hann var varaformaður Sjálfstæðisflokksins 1981-1989 og 1991-1999 .
Hann starfaði lengi í skátahreyfingunni og er félagi í Knattspyrnufélaginu Val .
Eiginkona hans er Sigríður Dúna Kristmundsdóttir sendiherra og eiga þau saman dótturina Sigríði Fransisku .
Hann á þrjár dætur með fyrri konu sinni , Áslaugu Maríu ( f. 1969 ) , Gabríelu Kristínu ( f. 1971 ) og Helgu Guðrúnu ( f. 1981 ) , og eignaðist tvo syni áður , Stefán Baldvin ( f. 1963 ) og Halldór ( f. 1967 ) .
Þá á hann tvo stjúpsyni , Jóakim H. Reynisson ( f. 1961 ) , sonur Helgu Jóakimsdóttur , og Ragnar Hjálmarsson ( f. 1978 ) , sonur Sigríðar Dúnu .
Samtals eru barnabörnin 15 og barnabarnabörnin tvö .
Gráglettin og stríðin Friðrik : " Á sömu stundu og Áslaug kom í heiminn fyrir tæplega 40 árum stigu Bandaríkjamenn fyrstir manna fæti á tunglið og því var hún kölluð Luna á fæðingarheimilinu .
Frá fyrsta degi var hún mjög róleg og yfirveguð og virtist búa yfir miklu jafnaðargeði .
Þannig er hún enn og það einkennir hana að hún sýnir ætíð mikla þolinmæði .
Hún og Gabríela , systir hennar , hafa alltaf verið mjög samrýndar enda aðeins tvö ár á milli þeirra .
Þegar Áslaug lærði að lesa las hún strax mjög mikið .
Einhverju sinni fengu þær veggkort af fuglum Íslands og þá orti Áslaug vísu en Gabríela sagði mér einhvern tíma að í æsku hefði hún öfundað Áslaugu af því að vera skáld .
En vísan er svona : Heill og sæll , lóuþræll .
Þú ert líkur spóa .
Ég veit að þú ert vaðfugl hér í ísköldum flóa .
Þegar Gabríela lærði svo að lesa sá hún að vísan var samin úr upplýsingum á kortinu .
Systurnar voru oft í Hnífsdal á sumrin hjá skyldfólki sínu í móðurætt og á unglingsárunum unnu þær þar í fiski .
Þessi vinna mótaði unglingsárin .
Áslaug var líka í sveit í Steingrímsfirði og þar var harla lítið um aðrar skepnur en kindur .
Þess vegna hafði hún með sér naggrís , sem hún átti , og búr og þótti sveitafólkinu það undarlegt , en hún færði búrið reglulega á hlaðinu svo hann fengi örugglega nóg gras að éta .
Dýrin hafa fylgt henni síðan og hún er til dæmis með villikött , sem hún tók að sér , þegar hún bjó við Ingólfsstræti .
Hann týndist en kom síðar í leitirnar og unir sér vel hjá henni á Skólavörðustígnum enda hefur hún alltaf haft gaman af dýrum .
Áslaug er líka mjög vinaföst .
Hún hefur til dæmis alltaf haldið tengslum við vinahópinn frá því við bjuggum á Öldugötunni og á trausta vini sem hún kynntist þegar við bjuggum í Smáíbúðahverfinu .
" Staðfesta " Áslaug vill ná sínu fram en gerir það ekki með neinum látum og snemma sýndi hún mikla staðfestu í ákvörðunum sínum .
Þegar hún var átta eða níu ára sagðist hún hafa ákveðið að læra á píanó .
Nokkrum árum áður hafði eldri bróðir hennar , Jóakim , byrjað að læra á hljóðfæri og mér féll það vel að hann lærði á munnhörpu enda er hún miklu umfangsminna hljóðfæri en píanó .
En það var ekki nokkur leið að hreyfa við Áslaugu .
Munnharpa kom ekki til greina og þaðan af síður blokkflauta .
Hún hafði talað við píanókennarann áður en hún ræddi málið við foreldrana og sagðist ætla að læra á píanó .
Fyrir vikið urðum við að kaupa píanó og hún hélt áfram píanónámi í mörg ár .
Áslaug er afskaplega róleg .
Hún á sérstaklega auðvelt með að sinna mörgum viðfangsefnum í einu , hafa mörg járn í eldinum , og ekki hvað síst felst styrkur hennar í því .
Þegar vinna þarf fyrir marga er það kostur að geta skipt úr einu verkefni í annað eins og ekkert sé og það vefst ekki fyrir Áslaugu .
Það virðist ekki hafa mikil áhrif á Áslaugu þótt ekki sé allt í röð og reglu í kringum hana .
Hún er ákaflega skilningsrík og á auðvelt með að setja sig í spor annarra .
Hún sýnir frumkvæði , kjark og áræði sem sést best á því að með vinkonum sínum stofnaði hún fyrirtæki í einkageiranum .
Það eru ekki mjög margar konur sem gera það og síst háskólakonur , því það virðist oft vera þannig að þeim mun lengur sem fólk er í skóla því meiri líkur eru á því að vinnuvettvangurinn sé hjá hinu opinbera .
Mér finnst það sérstaklega aðdáunarvert þegar konur ákveða með þessum hætti að standa á eigin fótum .
Ég held að einkarekstur eigi vel við hana enda er hún sérlega dugleg og með báða fætur á jörðinni .
Við höfum verið svolítið saman í veiðiskap og hún hefur gaman af því .
Guðrún Kristmundsdóttir , mágkona mín , tók hana í tíma og mér sýnist Áslaug vera lagin laxveiðikona .
Henni finnst líka gaman að ferðast og hún gengur á Esjuna af og til til þess að halda sér í formi og til þess að slaka á .
Hún er því ekki keppnismanneskja í þeim skilningi að hún geri hlutina með miklum látum , en hún heldur þétt á sínu , er staðföst og gefur ekkert eftir þegar því er að skipta .
Hafi Áslaug fengið eitthvað í arf frá mér er það líklega gráglettni og stríðni , sem berst með húnvetnskum genum og fellur fólki misvel í geð .
" Sköpunargáfa og stjórnmál " Þegar Áslaug og Gabríela voru litlar voru þær oft með brúðuleikhús , bæði fyrir fjölskylduna og nágrannana .
Þær voru báðar gæddar ágætri sköpunargáfu til þess að búa til leikrit og sýna með tilheyrandi tilburðum .
Gabríela var uppátækjasamari og ég man sérstaklega eftir því þegar hún og Höskuldur Kári Schram , vinur þeirra , máluðu háaloftið á Öldugötunni með grænni málningu og sykri og mjólk í bland .
Það málverk er ekki það vinsælasta sem ég hef átt við um ævina enda var það meira en að segja það að ná þessari kornóttu málningu af timbrinu .
Hlutverk Áslaugar var að stilla til friðar , þegar ég lét í ljós skoðun mína á þessari ótímabæru " innsetningu " listamannanna .
Stjórnmálaþátttaka Áslaugar er hvorki mér að kenna né þakka .
Ég hef aldrei troðið stjórnmálaskoðunum ofan í krakkana mína en það hefur glatt mitt hjarta þegar ég hef séð þá flesta hafa trú á grundvallarstefnu Sjálfstæðisflokksins .
Þegar Áslaug var orðin fullorðin tók hún upp á því að fara að skipta sér af stjórnmálum og gerði það alveg án þess að ég hefði milligöngu þar um .
Ég held að hún eigi fullt erindi á þessum vettvangi .
Áhuginn er mikill og mér sýnist árangur hennar vera ágætur á þessu sviði sem öðrum .
Áslaug er formaður Hvatar , félags sjálfstæðiskvenna í Reykjavík .
Í því sambandi langar mig til að rifja upp að eitt sinn þegar hún var lítil kom hún heim eftir að hafa verið hjá ömmu sinnu og alnöfnu .
Meðferðis hafði hún forláta stein .
Þegar hún var spurð hvar hún hefði fengið steininn , svaraði hún því til að María mey hefði gefið sér hann .
Við efuðumst um að svo gæti verið , en hún staðhæfði aftur og aftur að hún hefði hitt Maríu mey á spítalanum og hún hefði gefið sér steininn .
Þegar ég spurði ömmuna nánar út í þetta kom í ljós að þær höfðu heimsótt Maríu Maack á sjúkrahús og hún hafði gefið stelpunni steininn .
María var landsþekkt kona og sá um rekstur farsóttarhússins .
Hún var innsti koppur hjá " íhaldinu " og formaður Hvatar í mörg ár .
Mér finnst ekkert skrýtið að barnið skyldi rugla þeim saman Maríu mey og Maríu Maack , en ég velti því stundum fyrir mér í ljósi þess að Áslaug er núverandi formaður Hvatar , hvort María hafi séð það fyrir , þegar hún gaf þeirri litlu steininn .
" 