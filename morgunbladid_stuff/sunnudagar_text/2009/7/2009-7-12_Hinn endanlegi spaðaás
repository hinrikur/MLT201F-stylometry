Eftir Orra Pál Ormarsson orri@mbl.is Þeir voru þar allir , Pete Sampras , Björn Borg og Rod Laver .
Þrjár kynslóðir af séníum .
Enginn vildi missa af augnablikinu þegar sigursælasti tennisleikari sögunnar yrði krýndur .
Sviðið var aðalvöllurinn á Wimbledon fyrir réttri viku og eflaust hefur áskorandinn , Andy Roddick , haft aðrar hugmyndir .
Alltént þvældist hann fyrir meistaranum í fjórar klukkustundir og sextán mínútur – þrusaði öllu í hann nema gamla góða eldhúsvaskinum , eins og menn segja þar syðra .
En handritið lá þegar fyrir .
Á þessum merkisdegi yrði aðeins einn sigurvegari – Roger Federer .
Sigurinn á Wimbledon nú var hvorki meira né minna en fimmtándi sigur svissneska seiðmannsins á alslemmu-móti en svo eru fjögur stærstu mótin í tennisheiminum nefnd , Wimbledon ásamt opna franska , ástralska og bandaríska meistaramótinu .
Í kaupbæti endurheimti Federer efsta sætið á heimslista tennisleikara sem hann tapaði til Rafaels Nadals fyrir tæpu ári .
Þar á undan hafði kappinn vermt toppsætið í 237 vikur í röð – sem er met .
Gæti hæglega unnið tuttugu titla Erfitt er að bera tennisleikara saman , einkum milli tímaskeiða , en margir sérfræðingar um íþróttina hafa haldið því fram undanfarin ár að Federer sé sá besti frá upphafi .
Nú styður tölfræðin það sjónarmið .
Pete Sampras , sem deildi metinu með Federer , er alltént ekki í vafa en eftir Wimbledon ítrekaði hann þá afstöðu sína að Federer , sem verður 28 ára eftir tæpan mánuð , væri bestur .
" Roger er frábær leikmaður og ekki síðri manneskja .
Hann er nagli .
" Sjálfur gerði kappinn ekki mikið úr afreki sínu eftir úrslitaleikinn .
Það var eins og hann áttaði sig ekki ennþá á þýðingu þess .
" Ég er undrandi á þessum árangri , eigi ég að segja alveg eins og er , " sagði hann .
Federer var gömlu hetjunum í stúkunni þakklátur fyrir að deila deginum með sér .
" Í eina tíð fór ég á taugum ef vinir mínir komu að horfa á mig spila , hvað þá foreldrar mínir .
Nú læt ég mér hvergi bregða fyrir framan alla þessa merku meistara .
Mikið vatn hefur runnið til sjávar .
" Þar á hann sannarlega kollgátuna .
Meistarinn vottaði Sampras sérstaklega virðingu sína enda á Bandaríkjamaðurinn ennþá fleiri Wimbledon-titla í sínu safni , sjö talsins .
Federer á sex .
Árangur Sampras er met sem hann deilir með William nokkrum Renshaw sem var upp á sitt besta á árunum 1880-90 .
Hermt er að önnur goðsögn , Jimmy Connors , hafi lamið tennisboltann af alelfi vegna þess að hann hafði illan bifur á honum .
Hafi helst viljað senda hann út í hafsauga .
Nálgun Rogers Federers er önnur .
Hann mundar spaðann af yfirvegun , jafnvel listfengi þegar sá gállinn er á honum .
Fáir leikmenn í sögu íþróttarinnar hafa staðið honum á sporði tæknilega .
Og ekki er ástríðan minni , tár renna ósjaldan í leikslok , í gleði sem sorg .
Vann með því að tapa ekki En leikur Federers hverfist ekki bara um tækni og fegurð .
Hann er líka fær um að bíta í skjaldarrendurnar gerist þess þörf , eins og um liðna helgi .
Hann fann að Roddick yrði ekki rúllað upp .
Þá var ekki annað að gera en bretta upp ermar og halda einbeitingunni .
Á tímabili leit út fyrir að leiknum myndi aldrei ljúka .
En loksins þegar Roddick varð á í messunni gekk Federer á lagið .
Án miskunnar .
Þannig eru meistarar .
Eða eins og Simon Barnes , tennisskýrandi The Times , orðaði það svo skemmtilega : " Federer beitti þeirri einföldu taktík að tapa ekki .
" Federer kveðst aldrei hafa leitt hugann að metum þegar hann var að vaxa úr grasi ( og leir ) en viðurkennir að hann sé sáttur við sinn hlut .
" Það þýðir þó ekki að ég sé hættur .
Ég vonast til að koma aftur hingað , " sagði hann í lok móts á Wimbledon og uppskar dynjandi lófatak viðstaddra .
Federer hefur sloppið blessunarlega vel við meiðsli á ferlinum , þökk sé dúnmjúkum leikstílnum .
Öfugt við Nadal sem er mun áleitnari í allri sinni framgöngu .
Sjálfur gefur hann ekkert upp um næstu markmið en Pete Sampras er spámannslega vaxinn : " Fjórtán alslemmutitlar var mikið á síðasta áratug , sneiði Roger hjá meiðslum gæti hann hæglega unnið tuttugu .
" Harðnar á Nadalnum Þrátt fyrir einstaka afrekaskrá er Roger Federer ekki ósigrandi .
Það hefur helsti keppinautur hans í seinni tíð , Spánverjinn Rafael Nadal , margsannað .
Þeir félagar hafa mæst tuttugu sinnum og Nadal hefur haft betur í þrettán skipti .
Ekki nóg með það .
Þeir hafa glímt sjö sinnum í úrslitum á stórmóti og þar hefur Nadal fimm sinnum sigrað , þrisvar á opna franska meistaramótinu , einu sinni á Wimbledon og einu sinni á opna ástralska .
Sigrar Federers hafa báðir komið á Wimbledon .
Það segir allt sem segja þarf um yfirburði þessara tveggja manna að Nadal er eini maðurinn sem unnið hefur Federer í úrslitaleik á stórmóti .
Nadal , sem er aðeins 23 ára , hefur þegar sigrað á sex stórmótum .
Þeir Federer mættust fyrst á meistaramóti í Miami í mars 2004 .
Federer hafði þá nýlega komið sér makindalega fyrir á toppi heimslistans en Nadal , þá sautján ára , var í 34. sæti .
Sú gjá kom þó ekki í veg fyrir að Spánverjinn ynni sannfærandi sigur á andstæðingi sínum .
Tónninn var gefinn .
Þeir félagar hafa att kappi í tvígang á þessu ári , í úrslitaleik opna ástralska meistaramótsins , þar sem Nadal vann , og á meistaramóti í Madríd , þar sem Federer kom fram hefndum .
Nadal tók ekki þátt í Wimbledon nú vegna meiðsla .
Nadal er af mörgum talinn besti tennisleikari sögunnar á leirvöllum og af ellefu viðureignum þeirra Federers á því undirlagi hefur Spánverjinn unnið níu .
Staðan er jöfn á hörðum völlum , 3:3 , og Federer hefur haft betur á grasi , 2:1 .
Federer og Nadal eru sannkallaðir erkifjendur .
Eigi að síður hefur aldrei andað köldu þeirra á milli og frægt er þegar Nadal huggaði félaga sinn eftir að hafa lagt hann að velli á opna ástralska meistaramótinu snemma á þessu ári .
Hermt er að Spánverjinn líti á Federer sem fyrirmynd en ekki síður viðmið í sínum leik .
Framan af lét Federer samkeppnina sér í léttu rúmi liggja enda fimm árum eldri en Nadal og mun sigursælli .
Með hverjum ósigrinum hefur hann þó þurft að kyngja meira stolti .
Sérstaklega var ósigurinn á Wimbledon fyrir ári vendipunktur .
Þá varð hann að viðurkenna að viðureignir þeirra yrðu " sífellt sérstakari " .
Skömmu síðar , þegar Nadal hafði velt honum úr sessi á toppi heimslistans , hældi Federer keppinauti sínum .
" Lítið bara á hvað hann þurfti að afreka til að ná settu marki .
Þetta líkar mér að sjá .
" Metingur þeirra félaga hefur líka aukið áhuga fólks á tennisíþróttinni .
Þannig rataði mynd frá Wimbledonleiknum í fyrra á forsíðu Sports Illustrated en svo hátt undir höfði hefur hið virta tímarit ekki gert tennis árum saman .
Af öðrum góðum * Svíinn Björn Borg vann ellefu stórmót á sínum ferli .
Wimbledon-mótið fimm sinnum og opna franska sex sinnum .
Borg kunni aftur á móti ekki eins vel við sig utan Evrópu og tókst hvorki að bera sigur úr býtum á opna ástralska né opna bandaríska meistaramótinu .
Ástralinn Rod Laver fór líka með sigur af hólmi á ellefu stórmótum á sjöunda áratugnum .
Ýmsir hafa fært fyrir því rök að hann sé í raun besti tennisleikari allra tíma og væri líklega sá sigursælasti hefði hann mátt taka þátt á helstu mótum heims allan sinn feril .
Laver gerðist atvinnumaður í greininni 1963 og gat fyrir vikið ekki keppt á alslemmumóti aftur fyrr en 1968 .
* Þegar Roger Federer vann opna franska meistaramótið í vor skipaði hann sér á bekk með fimm öðrum karlkyns tennisleikurum sem unnið hafa öll stórmótin fjögur á ferlinum .
Hinir eru Fred Perry og Don Budge á fjórða áratugnum , Rod Laver og Roy Emerson á þeim sjöunda og Andre Agassi á tíunda áratugnum .
Eitt á Federer þó eftir : Að vinna mótin fjögur á sama almanaksárinu .
Það afrek hafa aðeins tveir menn unnið , téðir Budge ( 1938 ) og Laver , sem lét sér raunar ekki nægja að gera það einu sinni , heldur tvisvar ( 1962 og 1969 ) .
* Á ferli sem spannaði fimmtán tímabil , 1988 til 2002 , vann Pete Sampras fjórtán stórmót .
Honum tókst aftur á móti aldrei að vinna opna franska meistaramótið .
Þriðji á listanum er Ástralinn Roy Emerson sem vann tólf stórmót á sjöunda áratug síðustu aldar .
Það þykir þó skyggja á afrek hans að atvinnumenn máttu ekki taka þátt í fjórum stærstu mótunum frá 1963-67 og Emerson glímdi fyrir vikið ekki við þá bestu á því tímabili .
Emerson vann einnig sextán titla í tvíliðaleik og er samanlagður árangur hans , 28 titlar á stórmótum , met .
