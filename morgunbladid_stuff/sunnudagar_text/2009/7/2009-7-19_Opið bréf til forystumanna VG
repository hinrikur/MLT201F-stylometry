Í AÐDRAGANDA þingkosninga sl. vor bar mikið á umræðu um ESB .
Það varð ekki annað skilið á málflutningi Samfylkingarinnar en að þeirra eina svar við efnahagsþrengingum Íslands væri aðild að Evrópusambandinu .
Það var einn flokkur sem ég taldi líklegastan til að geta staðið í vegi fyrir fullveldisafsalinu sem blasir við íslenskri þjóð .
Þessi flokkur er Vinstri grænir .
Ég kaus VG með þá trú í hjarta að ykkur gæti ég treyst til að standa við gefin loforð .
Stór hafa orðin verið er komið hafa frá forystu flokksins en þegar á reynir virðist erfitt að standa við þau .
Vissulega get ég skilið að gráu svæðin eru mörg í pólitík og oft þurfa menn að beygja af einum vettvangi til að geta komið sinni sannfæringu að á öðrum .
En nú líta málin þannig út , utan frá séð , að Vinstri grænir séu að lúta í duftið fyrir Samfylkingunni .
Því spyr ég ykkur , forystumenn VG , hvort finnst ykkur mikilvægara , " að fylgja ykkar sannfæringu og gefnum kosningaloforðum eða að missa virðingu kjósenda ykkar " ? Ég skora á ykkur að fylgja ykkar sannfæringu , ekki láta neinn kúga ykkur til að svíkja hana , í svo mikilvægu máli sem aðildarumsókn að ESB er .
ERLA JÓNA STEINGRÍMSDÓTTIR , meðlimur í Samtökum fullveldissinna .
Frá Erlu Jónu Steingrímsdóttur 