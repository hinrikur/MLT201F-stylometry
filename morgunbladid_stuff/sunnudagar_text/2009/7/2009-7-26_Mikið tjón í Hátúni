ALLT tiltækt slökkvilið var kallað að íþróttahúsi fatlaðra í Hátúni 14 að morgni laugardags , þar sem eldur hafði komið upp í þaki þess .
Iðnaðarmenn voru að vinna á þaki hússins við að leggja þakpappa , en misstu stjórn á loganum sem notaður er til að festa hann niður .
Tveir körfubílar , þrír dælubílar og tugir slökkviliðsmanna voru sendir á vettvang .
Slökkviliðið rauf þak hússins til að komast að eldinum , sem talsverðan reyk lagði frá .
Skemmdir urðu á allt að 80 fermetrum þaksins , auk þess sem nokkrar reykskemmdir urðu í húsinu .
Að sögn varðstjóra hleypur tjónið líklega á milljónum .
Niðurlögum eldsins hafði verið ráðið um hálftíma fyrir hádegi , en unnið var fram eftir degi við að ganga úr skugga um síðustu glæðurnar .
Slökkvilið sendi einnig mannskap inn í íþróttasalinn , fyrir neðan brennandi þakið , til að verja gólfið fyrir vatnsskemmdum .
" Skemmdir innanhúss ættu því að vera í algjöru lágmarki , " sagði varðstjóri .
