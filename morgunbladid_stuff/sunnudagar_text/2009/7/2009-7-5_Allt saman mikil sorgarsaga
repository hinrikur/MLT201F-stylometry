Eftir Pétur Blöndal pebl@mbl.is Þegar Landsbankinn hóf að safna Icesave-innstæðum í útibúinu í London í árslok 2006 , þá voru það viðbrögð við fjármálakreppunni sem skók bankana fyrr sama ár .
Þetta voru valin viðskipti ársins 2007 af " hálærðum álitsgjöfum " og Landsbankinn fékk besta lánshæfismatið af viðskiptabönkunum þremur hjá alþjóðlegu matsfyrirtækjunum , þar sem innlán voru stærri hluti af fjármögnun bankans .
Það rann hinsvegar smám saman upp fyrir ráðamönnum , einkum eftir því sem leið á árið 2008 , að gríðarlegur vandi hafði skapast , sem hélst í hendur við lausafjárkreppu bankanna .
Mótsögnin var sú að lánshæfismatsfyrirtækin hvöttu bankana til að fara í innlánasöfnun , en síðan var það eitt af því sem þau nefndu sem helsta veikleika Landsbankans , því peningarnir gátu horfið á einni nóttu af netreikningunum .
" Það sem átti að bjarga Landsbankanum , varð svo til að drepa hann .
" Áhyggjur fjármálaeftirlita Þegar Landsbankinn reyndi að koma Icesave-reikningunum í London úr útibúi í dótturfélag , þá gerði breska fjármálaeftirlitið mjög stífar kröfur um flutning eigna Landsbankans til Bretlands og um tímamörk fyrir eignaflutninginn .
Fyrir vikið " stympaðist bankinn við " að fara þá leið , meðal annars vegna þess að strangari reglur gilda um bindingu fjár í dótturfélögum , auk þess sem erfitt var að mæta kröfum Breta um flutning eigna , þar sem ákvæði í lánasamningum kváðu á um að þá væri hægt að gjaldfella þau .
Landsbankinn taldi sig hafa náð samkomulagi við breska fjármálaeftirlitið 29. maí , sem fól í sér að Landsbankinn legði inn 5% af öllum Icesave-innstæðunum , upphaflega átti það að fara inn á bundinn reikning í Englandsbanka , en svo tókst sátt um að hluti af því færi inn í Seðlabanka Íslands .
Eftir því var tekið að áhugi Landsbankans á færslunni yfir í dótturfélag minnkaði við það .
En það reyndist skammgóður vermir .
Áhyggjur Breta uxu þegar leið á sumarið og áherslan jókst á að útibú Landsbankans yrði dótturfélag , með tilheyrandi flutningi eigna til Bretlands .
Um mánaðamótin júlí / ágúst var þolinmæðin þrotin hjá breska fjármálaeftirlitinu , eftir fyrirspurnir um Icesave í breska þinginu í júlí , og á sama tíma þyngdist róðurinn í Hollandi .
Mátti öllum vera ljóst að eftirlitin í löndunum bæru saman bækur sínar .
Breska fjármálaeftirlitið sendi fulltrúa sinn á fund FME í byrjun ágúst , sem hafði starfað með Jóni Sigurðssyni hjá Alþjóðabankanum , og voru þeir á einu máli um mikilvægi þess að breyta útibúinu í dótturfélag .
Fjármálaeftirlitið í Hollandi gerði fyrstu alvarlegu athugasemdina 12. ágúst um að lengja þyrfti binditíma innstæðna í Icesave .
Landsbankinn brást við með því að bjóðast til þess að hægja á ferðinni , hætta með hávaxtareikninga og " að leggja evru á móti evru " .
Icesave stóð þá í 1.150 milljónum evra og bauðst Landsbankinn til að leggja inn í Seðlabanka Íslands allt sem kæmi inn umfram það .
Þetta gekk ekki eftir , nýrri þjónustu var ekki hleypt af stokkunum um mánaðamótin ágúst / september , eins og ráðlagt hafði verið , og Landsbankinn hætti að auglýsa í Hollandi .
Fyrir vikið fór ný og kostnaðarsöm auglýsing fyrir Icesave aldrei í loftið , sem sýna átti fyrst í Hollandi og síðan í öðrum löndum þar sem Icesave var á boðstólum .
Auglýsingin var tekin upp í íslenskri náttúru og snerist um það hversu gagnsætt hugtak Icesave væri ; aðalpersónan rakst sífellt á veggi í glerhöll , enda sást í gegnum allt , og í lokin spurði hún einfaldrar spurningar – hvar klósettið væri .
" Röggsamur og ágætur " Hugur íslenskra stjórnvalda stóð til þess að koma Icesave í skjól dótturfélags í Bretlandi og til marks um það sótti Björgvin G. Sigurðsson viðskiptaráðherra fund með Alistair Darling , fjármálaráðherra Bretlands , í London 2. september , þar sem í fylgdarliði Björgvins var formaður stjórnar FME , ráðuneytisstjóri viðskiptaráðuneytisins og ráðuneytisstjóri fjármálaráðuneytisins , sem kippt hafði verið með á síðustu stundu , þar sem fundað væri með breska fjármálaráðherranum .
Fundurinn var örstuttur , Baldur Guðlaugsson og Jón Sigurðsson töluðu máli hópsins , og Darling virkaði að sögn ágætlega vel á íslensku viðsemjendurna – " röggsamur og ágætur " .
Lögð var áhersla á það hjá Íslendingum að lækka þröskuldinn , þannig að fjármagnsflutningar færu fram í tveimur skrefum en ekki einu .
Svo gerist það tæpum tveim vikum seinna að Lehman fellur og þá ganga Evrópuríkin af göflunum , ekki síst viðsemjendur Íslendinga , enda loguðu bankakerfin stafnanna á milli í öllum þessum ríkjum .
Í bréfi sem sent var úr viðskiptaráðuneytinu 20. ágúst í breska fjármálaráðuneytið segir orðrétt í íslenskri þýðingu : " Ef svo ólíklega færi , að okkar mati , að stjórn Tryggingarsjóðs innstæðueigenda og fjárfesta tækist ekki að afla nægilegs fjár á fjármálamörkuðum viljum við fullvissa yður um að íslenska ríkisstjórnin mun gera allt sem ábyrgar ríkisstjórnir myndu gera í slíkri stöðu , þar á meðal að aðstoða sjóðinn við að afla nauðsynlegs fjár til að hann geti uppfyllt kröfur um lágmarkstryggingu .
" Afstaðan var svo ítrekuð í bréfi 5. október .
Bréfið var samið af ráðuneytisstjóra og fjórum ráðherrum , Geir H. Haarde , Árna Mathiesen , Björgvin G. Sigurðssyni og Össuri Skarphéðinssyni .
Allir lágu þeir yfir bréfinu og orðalagi þess .
Í fyrri drögum hafði afstaðan verið einarðari með ríkisábyrgð , en undið var ofan af því , og urðu menn sammála um ofangreint orðalag .
Það var síðan sú lína sem menn fylgdu .
Vilji og viðleitni var til þess af hálfu Breta að sigla eignum Landsbankans yfir í dótturfélag í Bretlandi , að því er hermt er frá fundinum með Darling í London .
En svo brast á með hvelli um miðjan september með falli Lehman og örvænting greip um sig um alla Evrópu .
Á örskömmum tíma fjaraði undan íslensku bönkunum .
Einhvern veginn virðist útibú Landsbankans í Amsterdam hafa tekist að sneiða hjá mikilli athygli stjórnvalda , þó að það færi mikið fyrir því í Hollandi .
" Það óx eins og sveppur , " segir einn viðmælenda .
Það hefur verið gagnrýnt að Landsbankanum skyldi líðast að stofna Icesave í Hollandi eftir að stjórnvöld , að því er virðist , höfðu fengið sterkar vísbendingar um bága stöðu bankanna .
En á hitt ber að líta , að það er liður í fjórfrelsi innan EES að fyrirtæki hafa rétt á að starfa hvar sem er á svæðinu og velja sjálf hvort það er í dótturfélagi eða útibúi .
Þau þurfa að tilkynna valið til Fjármálaeftirlitsins og sú tilkynning er framsend til gistiríkisins , nema Fjármálaeftirlitið telji að stjórnun eða fjárhagsstöðu sé ábótavant .
Engin slík krafa var uppi gagnvart Landsbankanum á þessum tíma .
Í skýrslu óháðrar rannsóknarnefndar sem unnin var fyrir hollenska fjármálaráðuneytið kemur fram að hollenski seðlabankinn hefði ekki með nokkrum hætti getað leyft sér að vara við stöðu Landsbankans og Icesave-reikninga hans , þar sem slíkt hefði verið brot á lögum og að öllum líkindum valdið áhlaupi á Landsbankann hvar sem hann starfaði .
Víst er að svipaðar hugrenningar sóttu á íslenska ráðamenn .
Í umræðum á hollenska þinginu gagnrýndi fjármálaráðherrann , Wouter Bos , íslenska Fjármálaeftirlitið harðlega fyrir að gefa hollenska seðlabankanum misvísandi upplýsingar og svara jafnvel ekki fyrirspurnum .
En bent er á það á móti að það sé gistiríkjanna að halda uppi eftirliti varðandi lausafjáreftirlit og inngrip til verndar neytendum .
Bundið í báða skó Og víst var Fjármálaeftirlitið bundið í báða skó .
Eina leiðin til þess að stöðva opnun útibús í öðru landi , er sú að lýsa því yfir að viðkomandi fyrirtæki hafi ekki fjárhagslega burði til þess , en slíkt gæti að sama skapi grafið undan trausti og valdið áhlaupi á bankann .
Það liggur hinsvegar fyrir , að þrátt fyrir þetta hafa fjármálaeftirlit erlendis ýmis tromp á hendi .
Hér á landi hefur verið sterk hefð fyrir lögmætisreglu , að stjórnvöld megi ekki aðhafast neitt , nema hafa til þess skýra lagaheimild .
En erlendis hafa fjármálaeftirlitin hætt sér í ríkari mæli út á jaðar lagalegra heimilda til þess að hafa taumhald á viðskiptalífinu .
Samkvæmt heimildum kom það til dæmis fram þegar Glitnir ætlaði að opna Save & Save-innlánsreikningana í útibúi í London árið 2008 , en þá fékk bankinn skýr skilaboð um að leiðin væri lokuð , þrátt fyrir að lagaheimildir væru fyrir hendi .
Það sama virðist hafa átt við um Kaupþing , sem ætlaði af stað í Hollandi um vorið 2008 og hafði undirbúið það , en svo gerðist aldrei neitt .
Nokkrir bankamenn sem rætt var við lýsa því að það sé allt annað að eiga við fjármálaeftirlit ytra .
" Maður upplifir það um leið og komið er út fyrir landsteinana – þá skiptir það engu máli hversu ósammála maður er yfirlýsingum fjármálaeftirlitsins , það er ekkert rætt frekar , maður bara þóknast þeim .
" Hér á landi virðast menn hinsvegar vera bundnari við bókstafinn og það vantar úrræði fyrir Seðlabankann og FME til að grípa með afgerandi hætti inn í þessa þróun .
Örlagaríkur sunnudagur Það urðu miklar sviptingar sunnudaginn örlagaríka 5. október , daginn áður en neyðarlögin voru sett .
Þá helgi láku til dæmis 200 milljónir punda út af Icesave-reikningunum í London .
Íslensk stjórnvöld höfðu nákvæman aðgang að reikningunum í gegnum bresk stjórnvöld og gátu séð , nánast frá klukkutíma til klukkutíma , hvernig inn- og útflæði fjármuna var .
" Áður höfðu menn bara orð Landsbankamanna fyrir því .
" Ekki var vikið einu einasta orði að Icesave í samtali Geirs H. Haarde við Gordon Brown klukkan átta um kvöldið .
Símtalið snerist um það , að Brown vildi kynna sér hvernig staðan væri , og svo mælti hann með því að Íslendingar færu í samstarf við AGS og bauðst til að hafa strax samband við Dominique Strauss-Kahn til að greiða fyrir því .
Leit Geir á það sem vinarbragð af hans hálfu , þó að auðvitað hafi falist í því ávinningur fyrir Breta að koma ró á markaðina á Íslandi .
Hitt atriðið , sem Brown talaði um , var öllu alvarlegra , en það var ásökun um að verið væri að flytja peninga með ólöglegum hætti á vegum Kaupþings frá Bretlandi til Íslands .
Sama ásökun hafði komið fram hjá Alistair Darling þegar hann hringdi á föstudeginum , þannig að Geir hafði grafist fyrir um málið hjá Kaupþingi og fullvissaði Brown um að málið væri leyst , náðst hefði samkomulag við breska fjármálaeftirlitið um það .
" Gott og vel , þá tek ég bara þín orð fyrir því , " sagði Brown .
Kvöldið sem neyðarlögin voru sett , reyndi Alistair Darling að ná tali af Geir H. Haarde , en þá var allt á suðupunkti og Geir taldi eðlilegra að fjármálaráðherrarnir töluðu saman .
Árni og Darling ræddust því við daginn eftir .
Guðni Th. Jóhannesson kemur með þá kenningu í Hruninu að ef Geir hefði talað við Darling hefðu málin róast .
Erfitt er að átta sig á því , en ljóst er að JP Morgan hafði enga trú á því að það yrði aftur snúið .
Fundur sem nokkrir ráðherrar áttu með JP Morgan í Ráðherrabústaðnum seint um kvöldið markaði vatnaskil .
Þar kom fram , að JP Morgan teldi að stoðir bankakerfisins væru að uppistöðu til brostnar og hófst vinna að neyðarlögunum þegar um nóttina .
Rökstuðningurinn fyrir þeim var sá að " force majore " væri í gangi og aðferðin sem stuðst var við var í grundvallaratriðum sú sama og vegna Washington Mutual í Bandaríkjunum , þekkt aðferðafræði sem AGS var hlynntur , að sögn heimildarmanns úr stjórnkerfinu .
Hótaði sjálfsvígum Íslensk stjórnvöld voru í gríðarlega erfiðri stöðu eftir bankahrunið .
Á sama tíma og þau glímdu við afleiðingar bankahrunsins á efnahagslífið , þá stóðu þau í einni harðvítugustu milliríkjadeilu sem Ísland hefur lent í .
Eins og Kristrún Heimisdóttir , þá aðstoðarmaður Ingibjargar Sólrúnar Gísladóttur utanríkisráðherra , hefur sagt , þá ákvað ríkisstjórn Bretlands " að gera pólitíska árás á Ísland " .
Vísa má til glæfralegra yfirlýsinga forsætisráðherra og fjármálaráðherra Bretlands , en Gordon Brown lýsti því meðal annars yfir að " Ísland væri svo gott sem gjaldþrota " í beinni útsendingu á versta mögulega tíma fyrir Íslendinga .
Einnig má vísa til kyrrsetningar eigna Landsbankans á grunni hryðjuverkalaganna , yfirtöku breska fjármálaeftirlitsins á Singer & Friedlander , bresku dótturfyrirtæki Kaupþings , og loks hvernig Bretar beittu Alþjóðagjaldeyrissjóðnum fyrir sig til að setja þumalskrúfu á Íslendinga .
Síðar lét Geir H. Haarde hafa eftir sér á BBC , spurður af hverju hann hefði ekki talað við Gordon Brown : " Kannski hefði ég átt að gera það .
" Viðmælanda innan utanríkisráðuneytisins þykir það gefa ranga mynd af samskiptunum á þessum tíma – " líka fyrir hann " .
Bretar hafi haft meiri áhuga á að eiga í stríði í fjölmiðlum en diplómatískum samskiptum .
Auk þess hafi samskipti verið mikil við breska ráðamenn á þessum tíma .
Samráðherra Geirs úr ríkisstjórn segir um þetta : " Við verðum að hafa í huga , að þegar ráðherrar erlendra ríkja segja svona hluti , hvernig er þá hægt að hefja samtal við þá ? " Hann brosir .
" Ég veit það ekki ! " En kannski sker þetta mál sig úr í Íslandssögunni fyrir það að hundruð þúsunda í Evrópu áttu um sárt að binda og röktu það til gjörða Íslendinga .
" Það kviknuðu eldar um allt , " segir viðmælandi úr utanríkisþjónustunni .
" Fyrstu mótmælin út af íslenska bankahruninu áttu sér stað í útlöndum , fyrir utan íslenska banka og sendiráð .
Þetta mál var fyrirferðarmikið í fjölmiðlum í Bretlandi og Hollandi og það jók þrýstinginn á stjórnmálamenn .
Það skýrir hörkuna og hvernig Gordon Brown reyndi að slá sér upp á málinu .
" Það segir sína sögu að fyrstu vikurnar í október var opnuð neyðarinnhringiþjónusta í utanríkisráðuneytinu , sem var opin frá morgni til kvölds , alla daga vikunnar , í þeim löndum Evrópu þar sem viðskiptavinir íslenskra banka höfðu ekki aðgang að sínu sparifé .
" Fólk hringdi og hótaði sjálfsvígum .
" Sátt um ný viðmið Þegar bankarnir hrundu breyttust skilaboð íslenskra ráðamanna , sem byggðu þá málflutning sinn á því að reglurnar um innstæðutryggingasjóð miðuðust við að einn banki færi á höfuðið , ekki heilt bankakerfi .
Ef það gerðist væru forsendur brostnar , það skapaðist réttaróvissa og þess vegna væri eðlilegt að fara dómstólaleiðina .
Ekki væri hægt að láta Ísland eitt axla ábyrgðina .
En Bretar og Hollendingar höfnuðu því alfarið að útkljá málið fyrir dómstólum .
Þeim var stætt á því , þar sem ekki er hægt að þvinga sjálfstæð ríki fyrir dómstóla – þau verða sjálf að samþykkja það .
Því úrræði beittu Íslendingar raunar er þeir neituðu að fara fyrir dómstóla í þorskastríðinu , en þá höfðu Bretar kært Íslendinga fyrir Alþjóðadómstólnum í Haag .
Má segja að þorskastríðsins sé hefnt .
Eftir að gerðardómstilraun innan ECOFIN , hóps fjármálaráðherra ESB og EFTA , hafði farið út um þúfur og ljóst var að lánin frá Alþjóðagjaldeyrissjóðnum fengjust ekki nema samningar tækjust um Icesave , þá tóku Frakkar að sér að miðla málum í deilunni .
Náðist sátt um viðmið , sem ganga ætti út frá í samningaviðræðum ríkjanna , en þar sagði meðal annars : " Þessar samningaviðræður skulu fara fram með samhæfðum og samræmdum hætti og skal þar tekið tillit til hinna erfiðu og fordæmislausu aðstæðna sem Ísland er í og knýjandi nauðsynjar þess að ákveða ráðstafanir sem gera Íslandi kleift að endurreisa fjármála- og efnahagskerfi sitt .
" Markmiðið með þessum lið var að sérstakar og fordæmislausar aðstæður Íslands yrðu hafðar í huga í samningagerðinni , svo sem í ákvörðun um hvar áhættan ætti að liggja , hvert væri þak á greiðslum , vaxtakjör , greiðslutími og mat á skuldaþoli .
" Við vildum að þetta yrði diplómatískt mál , ekki innheimtumál fjármálaráðuneytanna , " segir einn viðmælenda sem kom að því að fá viðmiðin samþykkt .
En raunin varð önnur .
Fjármálaráðuneyti Hollands og Bretlands sáu um samningagerðina fyrir hönd ríkjanna og tilraunir Íslendinga til að fá utanríkisráðuneytin að borðinu gengu ekki upp .
Það sem ávannst voru fyrst og fremst lægri vextir , 4,3% langtímavextir OECD með 125 punkta álagi , og lengri tími án afborgana eða sjö ár .
En á móti kemur að skuldbindingar Íslands næstu átta árin á eftir gætu numið 550 milljörðum miðað við 75% endurheimtur á lánasöfnum Landsbankans .
Skiptar skoðanir eru á því hvort Íslandi geti staðið straum af slíkum skuldum og þykir sumum viðmælendum sem samninganefndin hafi farið út af sporinu þegar viðmiðunum var ekki fylgt fastar eftir .
Fram kemur í áliti AGS , sem kynnt verður efnislega í þessum mánuði og kemur til afgreiðslu í stjórn sjóðsins í ágúst , að skuldaþolið eigi að duga en róðurinn verði þungur .
" Þetta er allt saman mikil sorgarsaga , " skrifar þungbúinn bankamaður eftir að hafa reiknað út skuldabyrði næstu fimmtán ára .
Hann lætur fylgja kveðjuorðin : " Guð blessi Ísland .
" " Vonandi lendum við ekki í allsherjar stóru gjaldþroti ALÞINGI innleiddi tilskipanir ESB um innlánstryggingar og tryggingakerfi fyrir fjárfesta í íslenskan rétt með lögum árið 1999 , en frumvarpið var samþykkt með 58 samhljóða atkvæðum .
Við það sameinuðust nokkrir tryggingasjóðir í Tryggingasjóð innstæðueigenda og fjárfesta sem er sjálfseignarstofnun .
Í lögunum kemur fram að dugi eignir sjóðsins ekki til fullrar tryggingar skuli krafa hvers tryggðs innstæðueiganda greidd að fullu , að fjárhæð 20.887 evrur , en eftir það skuli greitt hlutfallslega inn á allar kröfur .
Í athugasemdum við frumvarpið kemur fram að sjóðnum sé " heimilt að taka lán til að greiða kröfuhöfum , hrökkvi eignir sjóðsins ekki til " .
Tryggingasjóður hefur verið birtur í ríkisreikningi , en Ríkisendurskoðun hefur ítrekað gert athugasemdir við það , þar sem sjóðurinn sé sjálfseignarstofnun en ekki ríkisstofnun .
Í því felst að Ríkisendurskoðun telur að ríkissjóður beri ekki lögformlega ábyrgð á skuldbindingum Tryggingasjóðsins .
Í umræðum í þinginu spurði Guðmundur Árni Stefánsson , þingmaður Samfylkingarinnar , Finn Ingólfsson , þáverandi viðskiptaráðherra , hvort hann myndi beita sér fyrir því eftir einkavæðingu stóru viðskiptabankanna " að ríkissjóður hafi pólitíska og siðferðilega bakábyrgð ef í harðbakkann slær þannig að fólk geti treyst því að þessir fyrrum ríkisbankar , þegar þeir verða einkavæddir , séu traustar stofnanir og muni skila þeim peningum til baka sem fólk hefur treyst þeim til að varðveita og ávaxta ? " Finnur svaraði " að ef sjóðurinn getur ekki staðið fullkomlega undir öllum skuldbindingum , þá er gert ráð fyrir því að allir þeir sem eiga 1,7 millj. kr. inni í viðkomandi fyrirtæki , viðkomandi bankastofnun , fái það að fullu greitt .
En síðan greiddist það sem umfram það er og eftir stæði hjá sjóðnum hlutfallslega ofan á þá upphæð .
Þetta er reglan sem sett er .
Síðan er gert ráð fyrir því hvað sjóðurinn þurfi að vera með af peningum hverju sinni og hvað hann eigi að vera með hverju sinni til ráðstöfunar miðað við stærð kerfisins .
Og vonandi lendum við ekki í allsherjar stóru gjaldþroti .
" Ekki var því skilningur viðskiptaráðherra á þeim tíma , að lögin fælu í sér ríkisábyrgð , en þó virðist annað ekki hafa hvarflað að honum en að lágmarksupphæðin fengist greidd .
Jóhanna Sigurðardóttir lagði það hinsvegar til í annarri umræðu að einstaklingar skyldu fá kröfur sínar vegna tryggðra innstæðna greiddar að fullu , en sú breytingartillaga var felld eftir að Jóhanna hafði meðal annars rökstutt hana þannig : " Hér er sem sagt lagt til að full tryggingavernd sé hjá þeim sem eiga innstæður sínar í innlánsstofnunum og bönkum , þannig að þeir geti verið rólegir hvað sem á dynur , hvaða skakkaföll sem verða í bankakerfinu , þá munu þeir að fullu og öllu fá sínar innstæður greiddar .
" Ákveðin fljótfærni Dauft var yfir Geir H. Haarde , þá forsætisráðherra , í Stjórnarráðinu um miðjan október er hann hitti blaðamann í óformlegu bakgrunnsspjalli .
Það blasti við hverjum sem vita vildi , að Geir væri undir ómannlegu álagi , þar sem hann reyndi að reisa við íslenskt efnahagslíf eftir bankahrun , en stóð á sama tíma í harðvítugum millríkjadeilum um leið og hann leitaði ásjár alþjóðasamfélagsins .
Geir trúði blaðamanni fyrir því , að fyrr um daginn hefði hann átt símasamtal við hollenska forsætisráðherrann og látið hann vita af því að Íslendingar treystu sér ekki til að standa við samkomulagið í sameiginlegri viljayfirlýsingu , sem undirrituð hafði verið nokkrum dögum fyrr , 11. október .
– Hann hefur ekki orðið hress ? " Hress ? " svaraði Geir .
" Hann tók því mjög illa .
" Ríkisstjórnin gerði sér fljótt grein fyrir því að viljayfirlýsingin var óraunhæf og þess vegna var ekki frá henni gengið .
Hollenski forsætisráðherrann vildi senda fulltrúa til Íslands til þess að ganga frá ítarlegum samningi , en Geir sagðist ekki tilbúinn til þess og að hann vildi fara fram á ýmsar breytingar .
Og heyra má úr herbúðum ríkisstjórnarinnar að Hollendingar hafi fallist á það með því að halda áfram að taka aftur upp þráðinn .
Samkomulagið var gert með vitund beggja stjórnarflokka til að reyna að aflétta umsátursástandinu sem skapast hafði .
Fyrsti fundur með Hollendingum var haldinn í Fjármálaeftirlitinu og daginn eftir var fundað með Bretum í utanríkisráðuneytinu .
En ekki var gert svipað samkomulag við þá vegna þess að miklar efasemdir höfðu kviknað innan ríkisstjórnarinnar um að hinn samningurinn gengi upp .
" Auðvitað má segja að það hafi verið ákveðin fljótfærni að gera þá samninga , en Hollendingar sendu alvana menn , sem sannfærðu okkar fólk um að rétt væri að klára þetta , " segir einn þeirra sem komu að samningunum .
Í viljayfirlýsingunni var gengið út frá því að lán Hollendinga yrði til tíu ára , bæri 6,7% vexti og yrði afborgunarlaust fyrstu þrjú árin .
Samkvæmt heimildum fór samninganefnd Íslands fram á að fært yrði í samninginn að samkomulagið um viðmiðin frá því í nóvember lægi til grundvallar .
Fallið var frá því þegar Hollendingar spurðu á móti hvort minnisblaðið frá 11. október yrði þá ekki einnig ein af forsendunum .
