29. Þann vanda höfum við öll að bera , að líkamleg augu okkar sjá ekki Guð .
Engin þau dýrmætu skynfæri , sem okkur eru gefin til þess að skynja jarðneskan veruleik , gagnast okkur beinlínis , þegar við leitum sambands við hann .
Við erum börn jarðneskrar moldar .
Það er auðsætt .
En að við erum börn himneskrar náðar er ekki í augum uppi .
Það er Guð einn , sem getur séð það .
Og til þess að við getum séð það með honum þarf hann að gefa okkur þá innri sjón , sem heitir trú .
Það getur hann gert og það vill hann gera .
En mikið athugaleysi er það að gleyma því , að við erum á allar síður umkringd af ósýnilegum veruleik , jarðneskum undrum , sem augun sjá ekki og engar greipar góma .
Þetta vitum við öll en hugsum ekki út í það .
Ekki er loftið sýnilegt , lífsloftið , sem við öndum að okkur og værum dauð um leið og það hyrfi .
Ekki er ljósið áþreifanlegt , við getum ekki fest hendur á því .
Það eru áhrifin , sem við þreifum á .
Að loka á ljós og loft er að opna fyrir dauðanum .
Og hvar sérðu dauðann ? Glyrnur og greipar hans sér enginn .
En verk hans og áhrif blasa við .
Öll sjáum við skuggana af honum , áverkana , sárin eftir hann .
Og öll eigum við það víst að mæta honum og verða að horfast í augu við hann .
Og um leið bresta augun okkar , við gefumst upp skilyrðislaust fyrir ósýnilegu valdi hans .
Hvað af því , sem skiptir okkur mestu , er ekki ósýnilegt ? Hvað um lífið í æðum , gleðina og sorgina í hjartanu , ástina , sem þú berð í brjósti eða átt í barmi annarar manneskju ? Hvað um þær kenndir hugans , sem fá vald yfir þér , þegar þú verður fyrir áfalli , ert lostinn harmi , bugaður af vonbrigðum ? Ellegar þær , sem taka þig tökum , þegar þú verður hrifinn , gagntekinn af góðum áhrifum , uppnuminn af fegurð í náttúrunni eða í listaverki og listrænni tjáningu ? Eða gagntekinn af manngöfgi , sem þú kynnist , drengskap , ástríki , uppörvandi viðmóti og gjöfulli útgeislun frá huldum hjartaslögum í barmi annars manns ? Skelfing væri tilveran tómleg og snauð , ef ekkert væri þar nema það , sem mannleg augu sjá og mannleg hönd verður á fest ! Hugsun þín og hjartalag eru eins ósýnileg og Guð .
En þinn innri maður verður raunverulegur fyrir hverjum þeim hug öðrum , sem opnar sig fyrir áhrifunum þaðan .
Mannshugurinn birtist , þegar hann tjáir sig í orðum og verkum .
Hann verður áþreifanlegur þegar hann er tekinn alvarlega .
Hann getur ekki snortið neinn annan hug eða gert sig raunverulegan fyrir neinum nema þeim , sem tekur tilveru hans og nærveru gilda og vill blanda geði við hann .
Hugir manna sjást ekki .
En þeir geta snortið með ósýnilegri nánd sinni .
Þeir geta opnast hver fyrir öðrum .
Þegar það gerist mætast tveir ósýnilegir hugir með því móti , að ósýnilegir þræðir myndast á milli þeirra .
Þræðir , sem engin vísindi geta þreifað á með neinum vélabrögðum .
Þessa hluti er ég að nefna , þótt sjálfsagðir séu , af því að í bænum okkar erum við að leita eftir hugarsambandi við sjálfan Guð .
Allt hugarsamband er ósýnilegt .
En hvað er raunverulegt í mannheimi ef ekki hugartengsl manna , geðblöndun , sálufélag ? Við eigum innri skynfæri , sjón hjartans , innri hlustir , næmi í sálinni , sem er stillt inn á Guð .
Því ættum við ekki að gleyma .
Við eigum að leggja rækt við þetta , sem við eigum dýrmætast , þá gáfu , þá gjöf Guðs náðar að geta tengt huga sinn við huga hans .
Að mega biðja .
Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
