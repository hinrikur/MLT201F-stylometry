HVAR er sú þjóð á vegi stödd , sem ræður ekki sínum eigin lögum ? Endurheimt fulls löggjafarvalds inn í landið var okkur brýn nauðsyn , enda kappsmál og keppikefli Jóns forseta Sigurðssonar og annarra sem börðust fyrir sjálfstæði þjóðarinnar .
1874 fengum við á ný löggjafarvald yfir afmörkuðum " sérmálum " okkar , síðar meira vald í löggjöf , loks algert fullveldi .
Í krafti þess gátum við m.a. fært út landhelgina og gert tollasamninga við önnur ríki .
En hvernig er löggjöf háttað í Evrópusambandinu ? Þing þess í Strassborg , með hátt á 8. hundrað þjóðfulltrúa , þar sem við ættum í mesta lagi von á fimm slíkum , ef við létum innlimast í bandalagið , telst vera löggjafarþing þess , jafnvel þótt þingmenn hafi ekki sjálfstæðan rétt til lagafrumvarpa ! ( lagatillögur koma allar frá framkvæmdastjórninni í Brussel ) .
Þjóðverjar , sem eru 260 sinnum fleiri en við , búa nú við það ástand , að rúmlega 80% allra lagagerða sem tóku gildi í Þýzkalandi á árunum 1998 til 2004 áttu ekki uppruna sinn þar , heldur hjá ESB , en tæp 20% komu frá Þjóðverjum sjálfum .
Þó er þýzka sambandsþingið , Bundestag ( með sína 612 þingmenn ) , örugglega margfalt afkastameira en okkar litla Alþingi .
Gefum okkur samt , að Þjóðverjar setji einungis tíu sinnum fleiri lög en við .
Ef við létum tælast inn í ESB , jafngildir þetta því , að Alþingi myndi sjálft setja um 2% allrar löggjafar fyrir land okkar , en Evrópusambandið 98% ! Þetta eitt myndi greinilega gera Alþingi að annars flokks þingi .
Þar að auki yrðu ESB-lögin hér forgangslög , meira að segja með þeim hætti , að ef árekstrar ( " conflict " ) eru innbyrðis milli þeirra laga og íslenzkra laga , þá eiga samkvæmt aðildarsamningum ( t.d. Svía og Finna ) lög Evrópubandalagsins að ráða , ekki landslög ríkjanna ( sjá hér : http://jonvalurjensson.blog.is / blog / jonvalurjensson / entry / 878892/ – þ.e. um réttinda-afsalið sem yfirlýst og staðfest yrði með aðildarsamningi við ESB ) .
Þetta myndi ekki aðeins gera Alþingi að 2. flokks löggjafarþingi , heldur 3. flokks undirþingi .
Þar að auki er neitunarvald einstakra ríkja í velflestum málum á útleið í bandalaginu skv. stefnumörkun Lissabon-sáttmálans , sem trúlega verður meðtekinn sem eins konar stjórnarskrá ESB .
Góðir Íslendingar ! Við eigum ekkert erindi inn í evrópskt risaveldi með sterka hneigð til samlögunar og miðstýringar .
Höfnum umsókn um " aðild " að þessu bandalagi ! Aðildin er í reynd innlimun í stórveldi með heimsveldisdrauma ( sjá nánar : http://blogg.visir.is / jvj / 2009/06/06/tolum-um-innlimun-ekki-adild/ ) .
Mætum til mótmæla fyrir framan þinghúsið dag hvern meðan þetta mál og Icesave-svikasamningarnir bíða afgreiðslu þingsins ! Spurningar til alþingismanna Viljið þið fórna mestöllu því löggjafarvaldi sem Jón forseti , samherjar hans og eftirmenn áunnu landinu ? – Ég vona að svar ykkar sé neitandi ! Er ykkur annt um frumkvæðisréttinn til þingmannafrumvarpa ? – Ef svo er , þá viljið þið ekki láta innlima land okkar í ESB ! Nægir ykkur sextíu og þremur að setja einungis 2% af nýrri löggjöf landsins að jafnaði á hverjum þingtíma , og sættið þið ykkur við , að jafnvel þau lög geti Evrópusambandið lýst ógild ? Vill einhver þingmaður í alvöru taka þátt í að gera Alþingi að 3. flokks undirþingi ? Á slíkur þingmaður erindi á löggjafarþing þjóðarinnar ? Á Alþingi að halda fullri reisn sinni eða efla hana ? – Ef annað hvort er rétt eða hvort tveggja , þá hafnið þið " aðild " að Evrópusambandinu ! Höfundur er fullveldissinni .
