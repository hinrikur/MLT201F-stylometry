Jón Daníelsson , prófessor í hagfræði við London School of Economics skrifaði afar sannfærandi og athyglisverða grein hér í miðopnu Morgunblaðsins sl. þriðjudag , undir fyrirsögninni Þennan samning verður að fella .
Jón var vitanlega að vísa til Icesave-samningsins sem nú er til umfjöllunar á Alþingi .
Mér finnst rökstuðningur Jóns fyrir því að Alþingi verði að fella samninginn mjög sannfærandi .
Hann bendir á að vitanlega geti Íslendingar ekki hlaupist undan ábyrgð , en ábyrgðin sé ekki einvörðungu okkar .
" Veruleg brotalöm var á eftirlitskerfi Evrópusambandsins og Fjármálaeftirlit Bretlands og hollenski seðlabankinn sinntu ekki eftirlitshlutverki sínu sem skyldi , " sagði í grein Jóns .
Við eigum því alls ekki að hafna samningaleiðinni , heldur þessum vonda samningi og endursemja .
Við því geta hvorki Bretar né Hollendingar amast .
Þjóðin á einfaldlega ekki að sætta sig við þann skuldaklafa sem núverandi ríkisstjórn er tilbúin að binda hana á .
Í þeim hluta greinar Jóns sem fjallar um galla Icesave-samningsins segir m.a. : " Samningurinn samsvarar því , miðað við höfðatölu , að Bretar samþykktu 700 milljarða punda og Bandaríkjamenn 5,6 trilljónir dollara .
" Með því að líta á skuldbindingar okkar í þessu samhengi , sést glöggt hversu galinn þessi samningur er í raun og veru .
Hann er til þess fallinn að binda okkur í skuldafjötra í óþolandi langan tíma , líka börnin okkar og barnabörnin .
Steingrímur J. , er það þetta sem við ætlum að bjóða þeim upp á , sem eiga að erfa landið ? Hart var deilt á fjármálaráðherra vegna Icesave-samkomulagsins og ríkisábyrgðarinnar á borgarafundi í Iðnó á mánudagskvöldið síðasta .
Fundargestir stóðu úti þar sem húsfyllir var .
Mikill hiti var í fólki og beindust öll spjót að Steingrími J. Sigfússyni , fjármálaráðherra .
Steingrímur brýndi fyrir fundargestum að Íslendingar mættu ekki gefast upp og sagði að samkomulagið sem náðst hefði við Hollendinga og Breta hefði verið skásti kosturinn .
Ef samningurinn yrði ekki samþykktur færi hér " allt í klessu " .
Vinur minn , Einar Már Guðmundsson , rithöfundur , var fjármálaráðherra ekki sammála og hann bókstaflega tók flokksbróður sinn , Steingrím J. Sigfússon , í bakaríið .
Einar Már sagði Steingrím J. kalla á alla að þrífa , þegar í raun hefðu það bara verið nokkrir óknyttapiltar sem rústað hefðu " almenningssalerninu " .
Þeir væru þó löngu sloppnir og þyrftu ekki að hafa neinar áhyggjur af hreingerningunum því Steingrímur J. og stjórn hans hefðu ráðið alla þjóðina til þess að þrífa .
Ég held bara að Steingrímur J. hafi verið heimaskítsmát eftir þessa dembu frá flokksbróður sínum .
( Einar Már var í framboði fyrir VG í vor , eins skondið og það nú er ! ) Fyrr í vor lofaði Steingrímur J. því að niðurstaðan í Icesave-samningnum yrði glæsileg .
Hann bakkaði að vísu með glæsileikann mjög skömmu síðar úr pontu á Alþingi , en hann vill engu að síður halda því til streitu að við samþykkjum þá afarkosti sem Svavar Gestsson og co. vilja bjóða þjóðinni upp á .
Jón Daníelsson lýkur hinni góðu grein sinni á þriðjudag með þessum orðum : " Best færi á því að fela samningagerðina bestu erlendu lögfræðingum sem völ er á , óumdeilanlegum sérfræðingum í slíkum samningum .
Ríkisstjórnin myndi hafa yfirumsjón með samningnum – hugsanlega í nánara samráði við þingið en til þessa – en láta erlendu sérfræðingana að mestu ráða för .
Slíkir aðilar þykja kannski dýrir , en lélegur samningur er mun dýrari fyrir þjóðina .
Við höfum ekki efni á að láta íslenska áhugamenn semja við erlenda atvinnumenn .
" Hvert orð Jóns er satt og rétt , að mínu mati , og hefði farið svo miklu betur á því , ef ríkisstjórnin hefði haft vit á því að hlusta á og fara eftir góðra manna ráðum þegar í upphafi .
Vitanlega átti það að vera hverjum manni ljóst , hvort sem um var að ræða ráðherra í ríkisstjórn Geirs H. Haarde , ráðherra í 85 daga minnihlutastjórn Jóhönnu Sigurðardóttur eða ráðherra í núverandi ríkisstjórn , að hagsmunirnir sem voru og eru í húfi fyrir hina íslensku þjóð , skattborgara nútíðar og framtíðar , eru af svo gígantískri stærðargráðu , að engir aðrir en afburða erlendir lögfræðingar , hoknir af reynslu , eiga að koma nálægt því að semja fyrir hönd íslensku þjóðarinnar .
Afdankaðir íslenskir pólitíkusar , diplómatar og embættismenn mættu þess vegna vera á kaupi mín vegna , við að gera ekki neitt , svo fremi sem afburðamennirnir sæju um að landa betri Icesave-samningi – miklu betri , okkur öllum til hagsbóta .
agnes@mbl.is 