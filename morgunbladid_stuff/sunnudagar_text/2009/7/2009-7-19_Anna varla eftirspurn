Eftir Silju Björk Huldudóttur silja@mbl.is Viðtökurnar hafa farið fram úr okkar björtustu vonum .
Bændur ná varla að anna eftirspurninni eftir bæði kjöti og grænmeti , " segir Inga Þyri Kjartansdóttir , verkefnisstjóri Matarklasa Suðurlands og Vestmannaeyja , sem er meðal þeirra sem unnið hafa að því að virkja menn til að koma upp bændamörkuðum á Suðurlandi .
Þar eru þetta sumarið starfandi sjö markaðir samanborið við tvo í fyrra .
Engin nákvæm skrá er til yfir fjölda bændamarkaða á landinu öllu , en viðmælendur Morgunblaðsins bæði hjá Bændasamtökunum , í röðum bænda og framkvæmdastjóra heilbrigðiseftirlita landsins eru sammála um að þeim hafi fjölgað talsvert milli ára .
Þegar spurt er um líklegar ástæður nefna flestir árferðið sem ýti undir það að neytendur velji íslenskt , einnig sé umræðan um vörukaup neytenda beint af bóndabýlum á síðustu árum að skila sér , margir nefna ferskari og ódýrari vöru sem og hina góða stemningu sem myndist á bændamörkuðum og síðast en ekki síst ánægjuna af því að geta verið í beinu og milliliðalausu sambandi við bóndann .
" Það hjálpar auðvitað til að landsmenn ferðast í mun meira mæli innanlands í sumar og dvelja í sumarbústöðum .
Þar sem bensínverð er jafnhátt og raun ber vitni kjósa margir að keyra styttri vegalengdir til að versla í matinn , " segir Inga og tekur fram að reynslan á Suðurlandi hafi sýnt að innlendir ferðamenn keyri sjaldnast milli bæja til að ná í sultukrukku á einum stað og kjöt á þeim næsta .
Segir hún bændamarkaðina því vera tilvalinn vettvang fyrir bændur til að koma vörum sínum á framfæri .
Undir þetta sjónarmið tekur Esther Guðjónsdóttir , annar tveggja umsjónarmanna bændamarkaðarins á Flúðum .
Hún áætlar að um þúsund manns hafi heimsótt markaðinn um hverja helgi síðan hann var opnaður í lok maí .
Hvað má og má ekki selja ? En hvað mega bændur selja á mörkuðum samkvæmt núgildandi matvælalöggjöf ? Að sögn Sigurðar Arnar Hanssonar , forstöðumanns matvælaöryggis- og neytendamálasviðs hjá Matvælastofnun , hefur hin mikla umræða um sölu beint frá býli á síðustu misserum gert það að verkum að sumir telja að þeim sé heimilt að selja meira beint til neytenda en þeir í raun mega .
Þannig bendir hann á að bændur megi ekki selja ógerilsneydda mjólk nema um broddmjólk sé að ræða , kjötinu sem þeir selji þurfi að hafa verið slátrað í vottuðu sláturhúsi og aðeins megi selja bakkelsi , sultu og kæfu sem framleidd hafi verið í viðurkenndu eldhúsi sem tekið hafi verið út af fulltrúa heilbrigðiseftirlitsins í viðkomandi héraði .
Í samtali við Morgunblaðið segist Hlédís Sveinsdóttir , formaður Beint frá býli , þeirrar skoðunar að fara þurfi yfir reglur um matvælavinnslu hérlendis og leyfa ákveðnar tilslakanir án þess þó að öryggi neytenda sé stefnt í hættu .
" Mér finnst að við eigum að virða frelsi neytenda , " segir Hlédís og nefnir sem dæmi að bændur drekki sjálfir ógerilsneydda mjólk sér að meinalausu .
Hún segist styðja það heilshugar að allar vörur séu eftir sem áður innihalds- og upprunamerktar framleiðandanum .
Þegar röksemdin um frelsi neytenda er borin undir Sigurð segir hann að ýmsu að huga í þeim efnum .
Bendir hann á að reynslan hafi sýnt að nauðsynlegt sé að setja lög og reglur um matvælaframleiðsluna .
" Almennt séð reikna íslenskir neytendur með því að þau matvæli sem hægt er að kaupa og borða séu örugg , " segir Sigurður og tekur fram að vissulega eigi menn að vera opnir fyrir nauðsynlegum breytingum á matvælalöggjöfinni en að stíga þurfi mjög varlega til jarðar .
" Því er í umræðunni stundum haldið fram að reglur um matvælavinnslu hérlendis séu mun strangari en í nágrannalöndum okkar , en ég get ekki séð að svo sé , " segir Sigurður .
Bendir hann á að í nýrri matvælalöggjöf ESB , sem væntanlega verður innleidd hérlendis innan tíðar , megi finna ákveðna tilslökun er snúi að milliliðalausri sölu bónda á t.d. grænmeti , berjum , eggjum , hrámjólk , villisveppum , laxi og smærri veiðidýrum , en hún feli hins vegar ekki í sér neina breytingu á t.d. heimaslátrun .
Eina raunverulega breytingin fælist í því að bændur mættu selja ógerilsneydda mjólk milliliðalaust með vissum skilyrðum , að því tilskildu að ekki yrði sett landsregla sem áfram bannaði slíka sölu .
