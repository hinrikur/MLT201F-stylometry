Eftir Birgi Örn Steinarsson biggi@mbl.is EFTIR um fjórtán ára samstarf leggur metalsveitin Sólstafir upp í sína stærstu tónleikaferð næstkomandi fimmtudag .
Í reisunni , sem er tvískipt , koma Sólstafir fram á um 30 tónleikum í tólf löndum .
Metnaðurinn innan sveitarinnar er slíkur að liðsmenn hafa jafnvel sagt upp starfi sínu til þess að æfa og lifa rokkið til fullnustu .
Breiðskífan Köld kom út fyrr á þessu ári og stefnir í að sveitin sé að fara upplifa sitt blómlegasta tímabil til þessa .
" Stefnan hefur verið sett á að fara út og prófa að starfrækja bandið þar , " segir Aðalbjörn Tryggvason en liðsmenn búa flestir í London þar sem sveitin ætlar að gera út á komandi mánuðum .
" Það er auðvitað mjög takmarkað hvað maður getur gert í Reykjavík .
Fyrst ætlum við að einbeita okkur að þessum tónleikaferðum , svo verður bara að koma í ljós hvað gerist .
" Sveitin hélt kveðjutónleika í gærkvöldi ( í kvöld ef þetta er lesið á laugardegi ) ásamt Hrafnaþingi og Forgarði Helvítis á Grand Rokki til að safna fyrir tónleikaferðinni .
Á fimmtudag heldur hún svo til Þýskalands þar sem Sólstafir koma fram á 20 þúsund manna þungarokkshátíð .
Næst halda liðsmenn til Helsinki í Finnlandi , þar sem þeir stíga á pall á annarri þungarokkshátíð .
Seinni hluti útrásar þeirra hefst svo eftir mánuð en þá ferðast sveitin um Evrópu í tæpan mánuð í rútu og heldur tónleika m.a. í Frakklandi , Austurríki , Ungverjalandi , Tékklandi , Þýskalandi , Finnlandi , Noregi og Bretlandi .
" Þetta er fyrsti stóri túrinn okkar og eftir að hafa verið svona lengi í þessum bransa má segja að við séum búnir að bíða eftir þessu lengi .
Fólk er líka búið að bíða lengi eftir því að sjá okkur .
Við urðum ekkert almennilegt tónleikaband fyrr en í kringum 2000 .
" Ekkert Spinal Tap Aðalbjörn segir að eftir útgáfu síðustu breiðskífu hafi tónleikatilboðum rignt inn .
Það var svo finnskur umboðsmaður sem lýsti áhuga á að bóka sveitina hér og þar um Evrópu og Sólstafir stukku á tækifærið .
" Við erum orðnir of gamlir og latir til þess að vinna svona sjálfir .
Við höfum aldrei verið í því að fara í túra sem við bókum sjálfir bara til þess að lenda í einhverjum pjúra Spinal Tap-augnablikum .
Hins vegar höfum við komist nokkur þrep upp og getum því farið í sæmilegar tónleikaferðir án þess að vera bara í Spinal Tap-gírnum .
" 