Sjávarútvegur hefur alltaf verið ein af meginundirstöðum íslensks atvinnulífs þótt lítið hafi verið gert úr þætti hans í góðærinu .
Eftir bankahrunið eykst mikilvægi þessa undirstöðuatvinnuvegar á ný .
Íslendingar þurfa sárlega á gjaldeyristekjum að halda , en um leið verður að gæta þess að umgengnin við auðlindir hafsins verði með ábyrgum hætti og tryggi arðbæra nýtingu hennar til framtíðar .
Jón Bjarnason sjávarútvegsráðherra tilkynnti í gær ákvörðun um leyfilegan hámarksafla fyrir næsta fiskveiðiár og eru viðbrögð úr sjávarútvegi mildari en oft áður .
Þar fer hann að mörgu leyti nálægt ráðgjöf Hafrannsóknastofnunar .
Aflamark í þorski minnkar um 12.500 tonn og verður 150 þúsund tonn .
Það er í samræmi við ráðgjöf Hafró , en gagnrýnt er að ekki skuli úthlutað 160 tonnum af þorskkvóta eins og gert var í fyrra .
Upprunalega var úthlutað 130 þúsund tonnum af þorski í fyrra , en Einar K. Guðfinnsson bætti síðar 30 þúsund tonnum við .
Núverandi sjávarútvegsráðherra taldi sig greinilega ekki bundinn af fyrirheitum forvera síns um að ekki yrði farið undir þann kvóta – 160 þúsund tonn – næstu tvö fiskveiðiár .
Mesti niðurskurðurinn er í ýsu .
Kvóti yfirstandandi árs er 93 þúsund tonn , en verður 63 þúsund tonn á næsta ári .
Það er næstum því þriðjungsniðurskurður .
Hafró vildi hins vegar ganga enn lengra og fara niður í 57 þúsund tonn .
Þá virðir Jón ekki heldur ráðleggingar Hafró um ufsakvóta .
Stofnunin lagði til að kvótinn yrði 35 þúsund tonn , en ákveðið var að úthluta 50 þúsund tonnum .
Þetta gerði ráðherra m.a. með vísun í að sjómenn hefðu aðra sýn en fiskifræðingar á stofnmat ufsans .
Ráðgjöf Hafró mun alltaf verða umdeild og óhjákvæmilegt er og eðlilegt að sjómenn telji að þeir þekki hafið og fiskinn allt eins vel og fræðimennirnir .
Það segir hins vegar sína sögu að þeir sjá ávallt fleiri fiska í sjónum en Hafró , aldrei færri .
Ákvarðanir um að draga úr kvóta eru dýrar .
Friðrik J. Arngrímsson , framkvæmdastjóri Landssambands íslenskra útvegsmanna , segir í Morgunblaðinu í gær að ætla megi að minnkun þorskkvótans um rúmlega tíu þúsund tonn leiði til tugmilljarða króna lækkunar tekna .
Ekki má hins vegar gleyma að því myndi fylgja miklu meira tap að eyðileggja fiskimiðin .
Skynsamlegt fyrirkomulag fiskveiða snýst hins vegar ekki aðeins um úthlutun kvóta .
Reyna þarf að gæta þess eftir megni að sjómenn lendi ekki í vandræðum vegna meðafla tegunda , sem þeir hafa ekki heimildir fyrir , en nú er einmitt verið að skoða breytingar á stjórnun veiða á skötusel af þessari ástæðu .
Einnig þarf að stuðla að því að auðlindin skili sem mestum verðmætum .
Nú á að reyna að knýja fram frekari fullvinnslu afla á Íslandi .
Vitaskuld er nauðsynlegt að leita allra leiða til að auka atvinnu , en enginn hefur hag af óarðbærri atvinnusköpun .
