TEIKNIMYNDAÞÆTTIRNIR um Simpson-fjölskylduna verða ekki lengur sýndir á besta tíma í ekvadorsku sjónvarpi því eftirlitsstofnun með sjónvarpsefni þar í landi er að athuga hvaða áhrif þættirnir kunni mögulega að hafa á börn og unglinga .
Sjónvarpsstöðin Teleamazonas segist ekki geta sýnt þættina lengur milli kl. 18 og 21 , skv. fyrirmælum frá stjórnvöldum , meðan á rannsókn stendur .
Eftirlitið hafi áhyggjur af ýmsu í þáttunum , m.a. miklu ofbeldi , kynþátta- og kynjafordómum .
Stöðin segist þó ekki hætt að sýna þættina því þeir verði sýndir áfram kl. 5.30 á morgnana .
Sama stofnun gerði kröfu um að sýningartíma á japönsku anime-þáttaröðinni Dragon Ball Z yrði breytt .
Rannsóknin á Simpson-þáttunum á að taka þrjá mánuði .
Simpsons-þættirnir hafa átt erfitt uppdráttar víðar í Rómönsku-Ameríku .
Sjónvarpsstöðin Televen í Venesúela var sektuð í júní í fyrra fyrir að sýna Simpsons á þeim tíma sem öll fjölskyldan er jafnan að horfa á sjónvarpið .
