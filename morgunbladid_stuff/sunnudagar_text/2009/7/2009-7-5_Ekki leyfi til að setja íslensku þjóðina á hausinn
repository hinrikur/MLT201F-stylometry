Eftir Agnesi Bragadóttur agnes@mbl.is " Þið getið út af fyrir sig sett Björgólf Guðmundsson á hausinn og eruð sjálfsagt komnir langleiðina með það , en þið hafið ekkert leyfi til þess að setja íslensku þjóðina á hausinn , " sagði Davíð Oddsson , fyrrverandi seðlabankastjóri , við þá Halldór J. Kristjánsson og Sigurjón Þ. Árnason , bankastjóra Landsbankans , á fundi í Seðlabankanum snemma árs í fyrra , þar sem bankastjórarnir reifuðu sjónarmið Landsbankans um að ríkið bæri ábyrgð á Icesave-skuldbindingum Landsbankans .
Þetta kemur fram í ítarlegu viðtali Morgunblaðsins við Davíð Oddsson um Icesave-málið í dag .
Skuldir Landsbankans Þar kemur jafnframt fram að Davíð ritaði Geir H. Haarde , þáverandi forsætisráðherra , bréf þann 22. október í fyrra , þar sem hann gagnrýnir mjög harkalega áform stjórnvalda um að taka á sig stórkostlegar erlendar skuldbindingar , sem myndu sliga íslenskan almenning .
" Þetta eru ekki skuldbindingar íslenska ríkisins , þetta eru ekki skuldbindingar íslenskra borgara , þetta eru skuldir Landsbankans , " segir Davíð .
Davíð greinir frá því í viðtalinu að til séu skjöl , gögn og fundargerðir , sem styðji mjög málstað Íslendinga , í þá veru , að þeim beri engin lagaleg skylda til þess að borga skuldir Landsbankans vegna Icesave .
Davíð segir þessi gögn vera til í stjórnkerfinu og vill að þau verði birt opinberlega .
Í utanríkisráðuneytinu sé til skýrsla um tryggingamál og innstæðutryggingasjóði , sem unnin var af nefnd á vegum OECD , undir formennsku Jean-Claude Trichet , sem nú er orðinn bankastjóri Seðlabanka Evrópu .
Í þeirri skýrslu komi fram að evrópskar reglur um innstæðutryggingar gildi ekki ef um algjört bankahrun er að ræða í viðkomandi landi .
Hafa stórskaðað málstað okkar Davíð telur að yfirlýsingar ráðherra núverandi ríkisstjórnar , bæði Jóhönnu Sigurðardóttur forsætisráðherra og Steingríms J. Sigfússonar fjármálaráðherra , um að Íslendingar séu skuldbundnir Bretum og Hollendingum hvað varðar Icesave , hafi stórskaðað málstað Íslendinga .
Hann segir að Bretar og Hollendingar eigi að sækja að Íslendingum með því að fara dómstólaleiðina .
Við viljum borga skuldir okkar , en við viljum fá úr því skorið að við séum bundin að lögum að borga .
Ætla að dæma | 12-14 Kæri Geir " Er það virkilega svo að íslensk stjórnvöld ætli án lagaheimildar að taka á sig stórkostlegar erlendar skuldbindingar að kröfu Breta og fl. ? " spurði Davíð Oddsson seðlabankastjóri Geir H. Haarde forsætisráðherra í bréfi þann 22. október 2008 .
