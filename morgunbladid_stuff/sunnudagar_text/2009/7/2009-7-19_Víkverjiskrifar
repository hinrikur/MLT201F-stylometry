Margir Íslendingar kjósa að njóta landsins í sumar , líklega fleiri en nokkru sinni .
Það er hið besta mál og vonandi fá allir gistingu í nágrenni uppáhalds staðarins síns .
Þrátt fyrir villandi heiti sitt er Víkverji ættaður af Vestfjörðum .
Hann er því ánægður með að heyra að sá landhluti er vinsæll í sumar .
Vestfirðir hafa orðið útundan hjá mörgum , kannski vegna hræðslu við slæma vegi .
Þeir hafa batnað mikið .
Hver upplifir landið á sinn hátt á ferðalögum , til dæmis á göngu , siglingu eða hestbaki .
Það er heldur ekkert að því að njóta þess í gegn um bílgluggann .
Sumir komast í gírinn með því að skoða fugla eða blóm .
Víkverji er einn þeirra sem lætur ljósmyndavélina ráða för .
Ljósmyndunin er dásamleg della .
Hún er dýr þótt ekki þurfi lengur að kaupa filmur og framköllun , því tækin kosta ekki svo lítið á þessum síðustu og verstu tímum .
En þetta er hagkvæmt áhugamál því það skilar svo mörgum ánægjustundum og gefur lífsfyllingu .
Skemmtilegast þykir Víkverja að leita uppi myndefni , ramma það inn og smella af .
Það er þó aðeins hráefnisöflunin , öll úrvinnslan er eftir .
Þá þarf að færa myndirnar inn í tölvuna og vinna þær fyrir birtingu á vef eða fyrir prentun á pappír .
Myndvinnslan er í huga margra ljósmyndara jafn mikilvæg eða mikilvægari en að smella af .
Ekki er nóg að fara á veiðar og sækja góðan afla .
Vissulega er mikilvægt að ná í gott hráefni en alltaf þarf að snyrta það , elda og bera matinn á borð , svo gripið sé til samlíkingar sem góður ljósmyndari notaði eitt sinn á námskeiði í myndvinnslu .
Þá fyrst er hægt að njóta réttanna .
