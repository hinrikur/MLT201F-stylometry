Eva Joly , norsk-franski saksóknarinn sem aðstoðar við rannsókn bankahrunsins , velti upp áhugaverðum fleti á bankakreppunni á ársþingi Evrópusamtaka kvenlögfræðinga í fyrradag .
Hún sagði nauðsynlegt að hafa sameiginlegt , evrópskt regluverk til að vernda sparifjáreigendur og fjárfesta .
Eftirlitið með markaðnum þyrfti að vera miðlægt til að draga úr áhrifum tengsla innan elítunnar í hverju landi .
Joly benti á að elítan í hverju landi væri lítill hópur manna sem þekktust , til dæmis af því að þeir hefðu gengið í sömu skóla .
Hún tók dæmi af óeðlilegri sölu fyrirtækis í Frakklandi , sem hefði sloppið í gegn hjá franska fjármálaeftirlitinu vegna vinskapar forstjóra fyrirtækisins og forstjóra eftirlitsstofnunarinnar .
" Þetta hefði ekki gerst ef stýringin hefði verið evrópsk .
Og við getum aðeins ímyndað okkur hvað gerðist hér á Íslandi þar sem tengslin eru enn nánari .
Ég held að staðan sem við upplifum hér á Íslandi sé augljóslega vegna þeirrar staðreyndar að hér voru tengsl milli manna of mikil , " segir Joly .
Það er full ástæða til að taka alvarlega vangaveltur Joly um það hvort smæðin og hin nánu tengsl í íslenzku samfélagi hafi átt þátt í bankahruninu .
Þegar hefur verið bent á þann þátt málsins , að við einkavæðingu ríkisbankanna var þeim komið í hendur fjárfestahópum , sem tengdust ráðandi stjórnmálaöflum , í stað þess að dreifa eignaraðildinni .
Finnski bankamaðurinn Kaarlo Jännäri gagnrýnir þetta í skýrslu sinni um íslenzka fjármálakerfið og segir að fordæmið frá einkavæðingunni hafi þýtt að ekki hafi verið hægt að koma böndum á áhættusækna og ævintýragjarna kjölfestufjárfesta , sem réðu ferðinni í Kaupþingi og Glitni .
Jännäri benti sömuleiðis á það í skýrslu sinni að bæði Fjármálaeftirlit og Seðlabanki hefðu reynt fram á síðasta dag að draga úr áhyggjum erlendra eftirlitsstofnana af stöðu íslenzka fjármálakerfisins .
" Þetta hefur grafið undan trúverðugleika FME og Seðlabankans í augum kollega þeirra , " sagði Jännäri í skýrslunni .
Hugsanlega var þetta til merkis um það , sem Eva Joly nefnir , að á ögurstundu stóð allt kerfið saman gegn " utanaðkomandi " í stað þess að eftirlitsstofnanirnar tækju fyrr í taumana .
En er samevrópskt regluverk lausnin ? Fjármálamarkaðurinn hér á landi starfaði samkvæmt evrópsku regluverki fyrir hrun .
Það var hins vegar í höndum innlendra eftirlitsstofnana að beita því regluverki gagnvart bönkunum .
Í rannsókn á fjármálahruninu hlýtur meðal annars að þurfa að skoða hvort smæð samfélagsins og tengsl milli manna hafi haft í för með sér að innlendir eftirlitsaðilar hafi ekki beitt reglunum sem skyldi .
Sömuleiðis liggur fyrir að evrópska regluverkið var á mörgum sviðum meingallað , sem átti vafalaust einnig sinn þátt í hruninu .
Vegna alþjóðlegs eðlis fjármálamarkaðarins er hins vegar nokkuð ljóst að þegar honum verða settar nýjar reglur , þurfa þær að vera alþjóðlegar .
