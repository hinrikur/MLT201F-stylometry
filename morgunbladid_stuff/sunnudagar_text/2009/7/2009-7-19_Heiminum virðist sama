FJÁRFRAMLÖG til stuðnings flóttafólki frá Írak hafa snarminnkað , þrátt fyrir að enn sé fjöldi flóttamanna í nágrannalöndunum Sýrlandi og Jórdaníu .
Flóttamannastofnun Sameinuðu þjóðanna sendi út beiðni til ríkja heims um 400 milljóna dollara framlag fyrir árið 2009 svo aðstoða mætti fólkið .
Þrátt fyrir að komið sé fram í júlí vantar enn meira en helming fjárins .
Talsmaður Flóttamannastofnunarinnar í Sýrlandi , Sybella Wilkes , bendir á að alþjóðasamfélagið þurfi að gangast við því að ólíklegt sé að flóttamannavandinn í Sýrlandi leysist fljótlega .
Mikilvægt sé að tryggja að fólk snúi ekki aftur til Íraks af illri nauðsyn .
Í Morgunblaðinu í dag er rætt við Íraka á flótta , meðal annars flóttakonuna Umm Ahmed .
" Fyrsta árið vorum við vongóð – enda augljóst að við gætum ekki búið lengur í Írak sem fjölskylda og að í Sýrlandi væri enga framtíð að hafa .
Svo síaðist það hægt og bítandi inn að umheiminum er að mörgu leyti sama um þetta , " segir hún .
| 22 