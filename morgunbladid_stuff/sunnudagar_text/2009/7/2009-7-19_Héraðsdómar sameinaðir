Eftir Skúla Á. Sigurðsson skulias@mbl.is RAGNA Árnadóttir dómsmálaráðherra lagði á föstudag fyrir ríkisstjórn frumvarp til breytinga á lögum um dómstóla .
Frumvarpið felur í sér breytt fyrirkomulag héraðsdómstóla þannig að aðeins verði einn héraðsdómur fyrir allt landið í stað átta með landfræðilega afmörkuð umdæmi .
Dómstóllinn mun hafa starfsstöðvar víða um landið og er gert ráð fyrir að dómarar geti starfað hvar sem er á landinu burtséð frá því hvar þeir hafi skrifstofu .
Með þessu verður hægt að beina kröftum dómara þangað sem þeirra er helst þörf hverju sinni .
Þetta ku vera mikilvægt til að mæta því aukna álagi á ákveðna héraðsdómstóla sem kemur til með að fylgja málum vegna efnahagshrunsins .
Í frumvarpinu er gert ráð fyrir að dómstólaráð fái auknar skyldur og hafi á hendi yfirstjórn allrar stjórnsýslu , fjármála og málefna starfsmanna við dómstólana , annarra en dómara .
Hafa þessi störf hingað til verið á könnu hvers héraðsdóms fyrir sig .
Með þessu mun vera unnt draga úr kostnaði við dómstigið .
Þá er gert ráð fyrir að ráðið ákveði starfsstöðvar héraðsdóms , hvar dómarar starfa og skipti landinu í lögsagnarumdæmi .
