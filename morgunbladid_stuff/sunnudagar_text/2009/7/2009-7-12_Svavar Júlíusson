Svavar Júlíusson fæddist í Sólheimatungu við Laugarásveg í Reykjavík 23. apríl 1935 .
Hann lést á heimili sínu , Lyngbergi 11 í Hafnarfirði , 29. júní sl. Foreldrar hans voru Magnea Vilborg Guðjónsdóttir , f. 6.10 .
1903 , d. 2.11 .
1960 og Júlíus Jónsson skósmiður , f. 13.7. 1892 , d. 6.7. 1964 .
Systkini Svavars eru Valgerður , f. 1925 , maki Haukur Ottesen , f. 1922 , Jón , prentari , f. 1928 , d. 1988 , maki Guðný Valgeirsdóttir , f. 1930 , d. 2008 , og Selma , f. 1937 , maki Óskar Indriðason , f. 1930 .
Fyrri kona Svavars var Unnur K. Sveinsdóttir .
Þau skildu .
Börn þeirra eru : 1 ) Hólmfríður Sigríður , f. 10.1. 1953 , maki Ingimar Ingimarsson .
Börn þeirra : a ) Ingimar , maki Ásta Andrésdóttir , b ) Brynhildur , dóttir hennar er Alessandra , og c ) Róbert .
2 ) Sveinbjörg Júlía , f. 18.5. 1954 , maki Leifur Steinn Elísson .
Bön þeirra : a ) Elfa Dögg , maki Ómar Jónsson , börn þeirra Dagur Steinn , Arna Ösp og Jökull Bjarki .
b ) Unnur Mjöll , maki Einar Gústafsson , dætur þeirra Júlía Lóa og Diljá Sóley .
c ) Sindri Snær .
d ) Silja Ýr .
3 ) Hlynur Ómar , f. 27.8. 1955 , sonur hans er Unnar Freyr .
Seinni kona Svavars og lífsförunautur er Helga Þórðardóttir , f. 30.10 .
1940 .
Dóttir þeirra er Magnea Vilborg , f. 2.8. 1961 , maki Ólafur Arnfjörð Guðmundsson .
Börn þeirra eru a ) Sigríður Arnfjörð , unnusti Hjörtur Logi Valgarðsson , og b ) Svavar Arnfjörð .
Dóttir Magneu og Sigurðar Ólafssonar er Helga Rán , unnusti Einar Oddsson .
Stjúpbörn Magneu eru María Unnur , maki Sigurður Rúnar Nóason , dætur þeirra Viktoría og Karólína Sjöfn og Gunnar Helgi , f. 1974 , d. 1994 .
Svavar varð búfræðingur frá Hólum í Hjaltadal 1952 .
Sölustjóri í SAVA , Sameinuðu verksmiðjuafgreiðslunni .
Kaupfélagsstjóri Kaupfélags Tálknafjarðar og Kaupfélags Vestur-Barðstrendinga í 20 ár .
Skókaupmaður í Skóhöllinni í Hafnarfirði og ECCO skóbúðinni á Laugavegi í 20 ár .
Útför Svavars fór fram í kyrrþey .
Pabbi var mjög ungur búinn að eignast þrjú börn , Fríðu , mig og Hlyn .
Tuttugu og eins árs var hann orðinn þriggja barna faðir .
Foreldrar okkar skildu svo þegar við vorum innan við 5 ára gömul og samskipti við pabba voru frekar lítil framan af .
Hann flutti til Tálknafjarðar og síðar Patreksfjarðar , ásamt Helgu seinni konu sinni og Möggu systur sem þau áttu saman .
Hann tók að sér að vera kaupfélagsstjóri á þessum stöðum og dvaldi þar um árabil .
Ég átti því láni að fagna að vera hjá honum og Helgu í þrjú sumur og kynntist ég þá pabba á nýjan hátt .
Hann og Helga sýndu mér hlýju og voru mér góð .
Ég fékk það hlutverk að gæta Möggu systur .
Það var mikil upplifun og ævintýri að vera hjá þeim , taka þátt amstri dagsins og fá að kynnast pabba í hans nærumhverfi .
Þarna sá ég kraftmikinn kaupsýslumann , sem ekki féll verk úr hendi .
Hann var afar hugmyndaríkur og gerði margt til þess að gleðja okkur og stytta stundir .
Sem dæmi vil ég nefna fyrstu óvissuferðina um Tálknafjörð og nágrenni .
Lagt var af stað upp í fjallshlíð með nesti og sundföt .
Allt í einu erum við komin að heitri laug , sem kallaður var pollurinn .
Allir í pollinn og svo hlaupa niður bratta hlíðina í sjóinn til að kæla sig .
Hvílíkt sport sem þetta var og algjörlega ný upplifun , ævintýri líkast .
Pabbi hafði gaman af að koma okkur á óvart .
Á tólf ára afmælinu mínu stóð splunkunýtt tvíhjól í anddyrinu .
Pabbi og Helga höfðu keypt það handa mér .
Á haustin var berjaferð ófrávíkjanleg .
Aðalbláber skyldu það vera .
Þá minnist ég þess hve bjartsýnn pabbi var að leggja af stað með okkur í mánaðar ferðalag .
Þá var hringvegurinn ekki kominn , þannig að fyrst var farið um Vestfirði og svo suður fyrir og þaðan norður í land .
Gáski , fjör og glettni einkenndi þessa sumarleyfisferð , sem var mjög skemmtileg og eftirminnileg .
Þá var víða komið við og hitti ég marga ættingja úr föðurætt sem ég hefði annars ef til vill aldrei kynnst .
Elsku pabbi , það var gaman að þessum stundum í æsku , sem ég geymi í minningunni .
Pabbi upplifði síðar margar góðar stundir í uppvexti barna okkar Leifs Steins með okkur , við skírnir , afmæli , fermingar , brúðkaup o.fl. Einn góðu kosta pabba var hvað hann var oft næmur á aðra og þarfir þeirra .
Alltaf hittu gjafir hans í mark .
Tilhlökkun til jólanna er alltaf sérstök .
Um hádegisbil á aðfangadag brást ekki að pabbi kæmi og fóru fram gjafaskipti og tilfinningaleg nánd .
Elsku pabbi , takk fyrir þær stundir sem við og fjölskylda mín áttum með þér um dagana .
Þær stundir hefðu að sjálfsögðu mátt vera miklu , miklu fleiri , en það var ekki magnið sem skipti máli í samskiptum okkar heldur gæðin .
Elsku Helga , Magga og fjölskylda .
Ykkar missir er mikill .
Megi lífið brosa við ykkur á ný .
Sveinbjörg Júlía ( Böggý ) .
Um það leyti sem sólin sendi fyrstu geisla sína yfir Hafnarfjörð að morgni 29. júní hneig til viðar í síðasta sinn lífssól tengdaföður míns , Svavars Júlíussonar .
Hann skildi við þetta líf í faðmi fjölskyldu sinnar á heimili sínu umvafinn ást og umhyggju sem hann endurgalt í lifanda lífi svo margfalt .
Seint munu mér líða úr minni þessir síðustu dagar þar sem hann háði baráttu við illvígan sjúkdóm sem að lokum hafði betur .
Á þessum dögum sýndi hann sama æðruleysi og hann gerði í gegnum lífið og þótt kvalinn væri á líkama var hugsun hans fyrst og síðast hjá okkur hinum , að okkur liði ekki illa þegar svona var komið .
Kynni mín af tengdaforeldrum mínum , Svavari Júlíussyni og Helgu Þórðardóttur , hófust fyrir 20 árum þegar ég hóf sambúð með dóttur þeirra , Magneu Vilborgu .
Þau hjónin tóku mér opnum örmum og buðu mig velkominn í fjölskylduna og á sinn hátt sýndu þau mér og okkur öllum einskæran hlýhug og væntumþykju .
Þegar börnin okkar komu , fyrst Sigríður og síðar Svavar , varð til stórfjölskylda og eftir að við fluttum árið 1995 til Hafnarfjarðar urðu samskipti okkar á daglegum vettvangi og ætíð var haft eitthvert samband daglega .
Afi barnanna okkar varð fljótlega mikilvægur þáttur í lífi og leik þeirra , bíltúr í leikskólann , skólann , íþróttaæfingu , ávallt var hann reiðubúinn að fórna tíma sínum fyrir þau og þannig hafði hann á sama hátt reynst Helgu Rán , dóttur Magneu , á æskuárum hennar .
Hann fylgdist með uppeldi þeirra og árangri í námi og íþróttum , heimili þeirra hjóna varð annað heimili barnanna .
Á hverjum þriðjudegi til margra ára sótti hann börn okkar í skólann og þá var farið heim til afa og ömmu og deginum varið þar .
Leiðsögn þeirra hjóna til barnanna var gerð með þeim hætti að hún mun reynast þeim mikils virði um ókomin ár .
Við hlið hans stóð kona hans , Helga Þórðardóttir , og í 52 ár nutu þau samvista hvort við annað og svo var í leik og starfi .
Þau störfuðu saman allt frá því að hafa kynnst í fyrirtækinu Sava í Reykjavík og þegar Svavar var ráðinn kaupfélagsstjóri fyrst í Tálknafirði og síðar á Patreksfirði en þá starfaði Helga þar á skrifstofu og síðar þegar þau fluttu til Hafnarfjarðar og stofnuðu til rekstrar á skóverslun sem þau ráku í áratugi .
Þau voru því saman frá morgni til kvölds í öll þessi ár og nutu þess bæði að hafa jafn mikil og rík samskipti sín á milli svo einstakt má telja .
Þó svo að við sem eftir sitjum sjáum nú á bak einstökum manni þá mun minning hans lifa meðal okkar um ókomin ár og það er ég viss um að við munum halda afadag á þriðjudegi um ókomin ár .
Blessuð sé minning tengdaföður míns og vinar , Svavars Júlíussonar .
Ólafur Arnfjörð Guðmundsson .
Mig langar við fráfall tengdaföður míns , Svavars Júlíussonar , að staldra við , líta til baka og líka fram á veginn , minnast skemmtilegra atvika og góðra stunda .
Fyrst hitti ég Svavar , þegar ég var boðinn með kærustunni , dóttur hans í veislu í tilefni af fertugsafmæli hans .
Það skipti ekki togum að við náðum strax mjög vel saman , ég þá síðskeggjaður og hippalegur .
Sem betur fer vorum við að mestu ósammála um málefni líðandi stundar á áttunda tug síðustu aldar .
Þess vegna var svo gaman að ræða málin .
Svavar var rökfastur og virtist hafa lag á því að tileinka sér upplýsingar sem voru sannar og einhvers virði í umræðunni .
Við ræddum hagfræði , þjóðfélagsmál og skemmtum okkur yfir því sem við þá töldum fáfræði annarra , en hefur meira í seinni tíð sýnt sig hafa verið hagsmunagæsla og eigin hagsmunasemi einstakra manna .
Svavar las erlend tímarit af áfergju og hafði vitneskju um ýmsar hugmyndir og nýjungar sem ekki rötuðu í íslenska fjölmiðla og fræddi mig .
Svavar og Helga hafa alla tíð sýnt mér og minni fjölskyldu ræktarsemi .
Þau hafa alltaf haft áhuga á lífi okkar og störfum , þroskaferli , menntun og áhugamálum barnanna .
Stundum var langt á milli okkar landfræðilega .
Eitt sinn vorum við í stuttu sumarleyfi og stödd bíllaus í Dölunum .
Svavar virtist hafa fundið það á sér , hringdi og bauð okkar að koma vestur á Patró og þau létu sig ekki muna um að sækja okkur og skila síðan aftur .
Þau óku samtals í um 20 klukkutíma af þessu tilefni .
Það fór afar vel um okkur í nýja bílnum þeirra og ekki síður á heimili þeirra .
Þá sáu þau í fyrsta sinn eitt barna okkar á öðru ári .
Telpan leitaði strax í fang afa síns og þá heyrði ég Svavar segja að þarna sýndi sig frumuskilningurinn .
Ég hef síðar oft hugleitt þetta hugtak og séð það víðar í virkni .
Svavar átti það til að hringja til þess að frétta af dóttur sinni og barnabörnum .
Þegar ég svaraði ræddum við stundum saman svo lengi að hann bað bara að heilsa hinum .
Okkar samband var þannig .
Ég sé ýmsa kosti í mínum börnum sem þau hafa erft frá móðurafa sínum .
Þar er hugmyndaauðgi svo mikilvæg , að hafa skoðanir og fylgja þeim eftir , standa með sjálfum sér og vera heiðarlegur í einu og öllu .
Fyrir þessa kosti erum við þakklát .
Eiginleikar erfast , en þá þarf líka að rækta .
Það er þar sem við lítum fram á veginn .
Mínar bestu þakkir fyrir samfylgdina .
Við söknum þín , en varðveitum minninguna .
Leifur Steinn Elísson .
Þegar við kveðjum fólk sem er okkur náið reikar hugurinn um minningarnar sem ylja á sorgar- og saknaðarstund .
Okkur eldri systurnar í barnahópi Sveinbjargar Júlíu langar að minnast afa með nokkrum orðum .
Upp í hugann koma minnisstæðar ferðir í ameríska kagganum hjá Svavari afa og Helgu , það var ævintýraför að sökkva sér í rauða plussáklæðið og njóta ferðarinnar .
Afi bauð okkur stundum í ísbíltúr sem er nú alltaf gaman .
Einnig minnumst við helgarheimsókna til afa og Helgu í Álfaskeiðið , þá var fyrsta verkið að kíkja í nammiskúffuna sem var alltaf búið að fylla á fyrir okkur .
Afi og Helga bjuggu lengi á Patreksfirði og eru minningabrot þaðan við leik og gróðursetningu á radísum .
Við fengum hvert okkar tækifæri til að kynnast afa svolítið þegar við eltumst , Elfa Dögg við vinnu í Skóhöllinni og Unnur Mjöll með sameiginlegum áhuga á listum .
Mörgum sumrum og jólaleyfum eyddi Elfa Dögg við vinnu í verslun þeirra afa og Helgu í Hafnarfirði .
Þar gafst tækifæri til að kynnast annarri hlið á afa sem var slunginn viðskiptamaður .
Á þessum tíma lærði Elfa allt um skó , sá áhugi hefur haldist alla tíð .
Unnur Mjöll fór stundum með afa og Helgu á listasýningar og kaffihús sem þau höfðu öll ánægju af .
Þá var oft rökrætt um samtímalist og umræðurnar fjörugar .
Afi var mjög gjafmildur og sýndi börnum okkar áhuga , hans verður saknað í afmælisveislum og á tímamótum í lífi okkar .
Minning Svavars afa mun lifa í hjörtum okkar .
Elsku Helga , Magga , Óli , Helga Rán , Sigríður og Svavar , missir ykkar er mikill , megið þið finna styrk í sorginni .
Elfa Dögg S. Leifsdóttir og Unnur Mjöll S. Leifsdóttir .
Ástkær bróðir minn hefur kvatt þessa jarðvist .
Við hittumst öll aftur á öðru tilverustigi .
Í 72 ár hef ég fengið að vera í samvistum við hann .
Ég þakka af alhug fyrir hverja stund .
Þegar ég fæddist var Svavar tæplega tveggja ára og þriggja mánaða .
Hann stillti sér upp við vöggu mína og varði og gætti systur sinnar .
Það hefur hann gert öll þessi ár .
Hann fæddist í Sólheimatungu við Laugarásveg .
Hann var kvaddur í Áskirkju , sem er hinum megin götunnar .
Hann ólst upp í Sólheimatungu og á skósmíðaverkstæði föður okkar í Aðalstræti .
Þar var mikil menningarmiðstöð svo segja má að hann hafi drukkið í sig alheimsvisku frá bernsku .
Hann var alla tíð mjög fróðleiksfús og með afburða námsgáfur .
Hann tamdi fyrsta hestinn 12 ára gamall og reið honum einn til Þingvalla .
16 ára gamall fékk hann undanþágu til að hefja nám í bændaskólanum að Hólum .
Hann útskrifaðist þaðan með hæstu einkunn sem hafði verið tekin í skólanum .
Það liðu tugir ára áður en því var hnekkt .
Á námsárunum kynntist hann fyrri konu sinni Unni Kolbrúnu .
Bæði voru mjög ung og komu frá afar ólíku umhverfi .
Hann var því aðeins 21 árs þegar þau skildu að samvistum með þrjú ung börn .
Þetta var honum mjög erfitt æviskeið en eftir standa glæsileg 3 börn og fagur ættbogi frá þeim .
Svavar var sölustjóri hjá Sameinuðu Verksmiðjuafgreiðslunni og þar kynntist hann seinni konu sinni Helgu .
Þau hafa unnið hlið við hlið síðan og staðið fast saman í blíðu og stríðu eða í 52 ár .
Einkabarn þeirra er Magnea Vilborg .
Þessi litla fjölskylda fluttist til Tálknafjarðar þar sem hann gerðist fljótlega kaupfélagsstjóri .
Seinna gerðist Svavar kaupfélagsstjóri á Patreksfirði .
Ég hef heyrt að þetta tímabil sé oft nefnt gullaldartímabilið á Patreksfirði .
Eftir 20 ár fluttu þau í Hafnarfjörð .
Það hafði verið lengi ósk Svavars að setja upp skóverslun .
Fyrst ráku þau hjónin Skóhöllina í Hafnarfirði en síðan Ecco-skóverslunina á Laugavegi .
Svavar gekkst undir hjartaskurð .
Oft er sagt að ekkert sé svo illt að ekki boði nokkuð gott .
Vegna veikinda Svavars var hann meira heima við og gaf það kost á að samvera við yngsta barnabarnið og nafna hans varð meiri og fengu þessir sálarbræður að njóta hvor annars á dásamlegan og undraverðan hátt .
Það er mikil hamingja að Svavar fékk að njóta þess að fylgja nafna sínum til fermingar í vor .
Svavar elskaði ættboga sinn allan .
Guð blessi þau öll og styðji .
Vallý systir okkar hefur verið Svavari og mér sem önnur móðir alla tíð .
Hann átti alltaf skjól á heimili hennar og Hauks .
Kærleikur þeirra á milli hefur verið náinn og sterkur .
Fjölskylda Helgu hefur verið mjög náin og virk vinátta hefur einkennt samskipti þeirra .
Svavar uppgötvaðist með illvígt mein í febrúar .
Hann naut umönnunar Helgu alla tíð en síðustu vikurnar voru ákaflega erfiðar .
Helga lét útbúa líknardeild á heimili þeirra .
Hjúkrunarteymið sem kom heim var eins og líknarenglar .
Helga vakti yfir honum nótt og dag fram að síðasta andartaki með aðstoð dóttur sinnar og tengdasonar .
Ég bið Guð um að blessa ástvini hans alla .
Selma Vinur minn til margra ára , Svavar , er genginn .
Hann var fæddur sama dag og sama ár og ég .
Bæði naut , þrjósk en heiðarleg .
Við Axel , maðurinn minn , kynntumst Svavari og Helgu í síðustu kreppu .
Þau komu að vestan þar sem hann var kaupfélagsstjóri á Patreksfirði og síðar í Tálknafirði .
Þegar þau hjónin fluttu aftur til Reykjavíkur , keyptu þau skóverslunina Skóhöllina í Hafnarfirði .
Þá hófust kynni okkar .
Við með skóbúð í Vestmannaeyjum , og þau og nokkrir kaupmenn í kringum landið hófum samvinnu við Euro-skó í Noregi .
Til að kaupa sameiginlega inn , fá lægri frakt og minni innkaup fyrir hverja verslun .
Við fórum tvisvar á ári til Moss í Noregi .
Góður hópur , kynntumst vel og áttum góðar stundir saman .
Við fórum einu sinni á ári í heimsókn í hvert bæjarfélag , eina helgi , skoðuðum plássin og skemmtum okkur stórkostlega .
Svavar var alltaf hrókur alls fagnaðar .
Hann skipti æði oft um skoðun , enda sannur framsóknarmaður .
Svo skemmtilega vildi til að Magnúsína , kaupmaður í Keflavík , átti líka sama afmælisdag og við , en nokkru yngri .
Var mikið grín gert að þessum þremur nautum .
Eftir nokkur ár var aftur hægt að versla meira , kreppan hvarf og hver hugsaði um sig .
Helga og Svavar urðu góðir vinir okkar .
Þau settu upp skóbúð í Bæjarhrauninu í Hafnarfirði og um árabil áttu þau Ecco-skóbúðina á Laugaveginum .
Loks seldu þau verslunina og settust í helgan stein .
Ekki alls fyrir löngu keyptu þau sér einbýlishús í Setbergslandinu í Hafnarfirði og voru þau afskaplega ánægð með sig og sína .
Þau áttu húsbíl sem þau fóru um landið á og kunnu svo sannarlega að njóta lífsins .
Og nú er hann allur , hefði átt að fá minnst 10 ár í viðbót .
Svona er lífið .
Ég sakna þessa góða drengs .
Hann var sannur vinur vina sinna .
Ég bið Helgu og fjölskyldum þeirra blessunar .
Góði guð vaki yfir þeim .
Hann hvíli í friði .
Sigurbjörg Axelsdóttir .
Kær vinur og æskufélagi , Svavar Júlíusson , er látinn , en vinátta okkar hófst í tíu ára bekk í Laugarnesskóla fyrir tæpum 65 árum síðan .
Svavar var hár vexti og líkamlega sterkbyggður , kappsamur eldhugi og skarpgreindur og fljótur að átta sig á aðalatriðum hvers máls .
Foreldrar hans höfðu skilið er við kynntumst og var hann mest hjá föður sínum , Júlíusi skósmið , sem var með verkstæði á bak við Markaðinn í Aðalstræti og voru ófáar ferðir okkar þangað .
Júlíus var mikill hestamaður og sótti til hans fjöldi þekktra hestamanna og gátum við Svavar oft fylgst með heimspekilegum umræðum á verkstæðinu , en tíðum var skotist yfir á Hótel Skjaldbreið eftir kaffi og bakatil í Björnsbakarí eftir bakkelsi .
Svavar kynntist hestamennskunni hjá föður sínum og var hann hvert sumar í sveit , fyrst hjá Jóni bónda á Garðsauka við Hvolsvöll og síðan hjá Haraldi Thorarensen á Móeiðarhvoli .
Þar var ég samtíma Svavari í tvö sumur er við vorum 14 og 15 ára gamlir og sá Svavar um allan heyskap og mjaltir með aðstoð frá mér og kaupakonu , en bóndinn tók ekki þátt vegna fötlunar .
Er Laugarnesskóla lauk fóru flest skólasystkinin í landspróf en Svavar hélt á Búnaðarskólann á Hólum þar sem hann útskrifaðist sem búfræðingur 17 ára gamall eftir tveggja ára nám , yngstur en fremstur sinna skólasystkina .
Þar hitti hann fyrri eiginkonu sína og hélt með henni vestur á land og starfaði við byggingarframkvæmdir á Straumnesfjalli .
Eignuðust þau fljótlega þrjú mannvænleg börn en eftir að þau fluttu til Reykjavíkur slitnaði upp úr hjónabandi þeirra .
Svavar hafði þá ráðist til starfa hjá Sameinuðu verksmiðjuafgreiðslunni SAVA á Bræðraborgarstíg 7 sem lagerstjóri , en þar voru til húsa sjö saumastofur og verksmiðjur .
Þáverandi sölustjóri , Oliver Steinn , sneri aftur í bóksöluna og tók Svavar við starfi sölustjóra aðeins 21 árs gamall , en tveir sölumenn voru fyrir í fullu starfi .
Þar starfaði ung stúlka Helga Þórðardóttir og tókust með þeim ástir og bjuggu þau saman í yfir 50 ár .
Eftir nokkurra ára starf í SAVA fluttu þau til Tálknafjarðar með einkadóttur sína þar sem Svavar starfaði hjá Alberti kaupfélagsstjóra .
Eftir lát hans árið 1967 tók Svavar við starfi kaupfélagsstjóra þar til þau hjón fluttu suður árið 1982 .
Fljótlega eftir komuna í bæinn keyptu þau hjónin Skóhöllina í Hafnarfirði , en eftir að Svavar fór í gegnum hjartaaðgerð nokkrum árum seinna seldu þau verslunina .
Er Svavar hafði náð sér hófu þau hjónin rekstur á ný með stofnun Ecco búðarinnar við Laugaveg og blómstraði sá rekstur næstu árin .
Árið 2005 seldu þau hjónin síðan rekstur Ecco búðarinnar og fóru að njóta lífsins og ferðast um landið á nýlegum húsbíl sem þau höfðu eignast .
Það var síðan seint á árinu 2007 að Svavar greindist með krabbamein og barðist hann við það með hléum , þar til yfir lauk nú í júnílok .
Þökkum við Nanna órofa tryggð og samfylgd í lífinu og sendum við Helgu , börnum og systrum Svavars og fjölskyldum þeirra innilegar samúðarkveðjur .
Bjarnar Ingimarsson .
Það er komið að kveðjustund .
Margs er að minnast og margt ber að þakka .
Svavar var greindur maður sem hafði hlýtt og gott viðmót , var glaðsinna og hafði kímnigáfu .
Það fylgdi því jafnan ferskur andblær að hitta Svavar , þar sem gaman var að spjalla við hann um menn og málefni .
Hafði hann gaman af því að ræða þjóðfélagsmálin í sinni víðustu mynd og gaman var að hlusta á hann segja frá , þar sem hann hafði góða frásagnargáfu .
Þegar ég var níu ára gömul , bjó ég hjá þeim hjónum í fjóra mánuði .
Á þessum tíma sýndu þau mér mikla ást og alúð , þessi samheldna fyrirmyndarfjölskylda .
Þessi tími átti eftir að vera mér afar dýrmætur .
Elsku Helga mín , Magga mín og aðrir aðstandendur , ég votta ykkur mína dýpstu samúð .
Blessuð sé minning Svavars Júlíussonar Elín Bragadóttir .
