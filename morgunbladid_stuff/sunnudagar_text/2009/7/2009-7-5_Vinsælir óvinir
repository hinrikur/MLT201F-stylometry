KVIKMYNDIN Public Enemies var frumsýnd í Bandaríkjunum á dögunum og hefur hlotið afar góða dóma þar í landi .
Hafa margir gagnrýnendur haft á orði að þarna sé á ferðinni einhver besta mynd leikstjórans Michaels Mann til þessa en á ferilskrá hans má finna myndir á borð við Heat ( 1995 ) , Collateral ( 2004 ) og The Last of the Mohicans ( 1992 ) .
Kvikmyndatímaritið Empire gefur myndinni fullt hús stiga og kvikmyndagagnrýnandinn Roger Ebert gefur henni þrjár og hálfa stjörnu af fjórum mögulegum .
Þó er gagnrýnandi Variety ekki eins hrifinn og gefur myndinni einungis hálft hús stiga .
Gæði myndarinnar þykja ekki síst falin í firnasterkum leikarahópi sem þeir Johnny Depp og Christian Bale fara fyrir en auk þeirra fara Óskarsverðlaunaleikkonan Marion Cotillard , Billy Cudrup , Giovanni Ribisi og Stephen Dorff með hlutverk í myndinni .
Dillinger gegn Curvis Public Enemies byggist á sönnum atburðum og segir frá bankaræningjanum John Dillinger ( Depp ) sem lét greipar sópa í bandarískum fjárhirslum í kreppunni miklu .
J. Edgar Hoover ( Cudrup ) skipaði FBI-liðum að gera allt sem í þeirra valdi stæði til að hafa hendur í hári kauða undir styrkri stjórn Melvins Purvis ( Bale ) .
Það var ekki beint lóð á vogarskálar alríkislögreglunnar að Dillinger naut talsverðrar hylli almennings og þótti með eindæmum sjarmerandi glæpon .
Public Enemies verður frumsýnd hér á landi 5. ágúst .
