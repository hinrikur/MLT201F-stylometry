Eftir Ingvar Örn Ingvarsson ingvarorn@mbl.is Hann hefur fylgst nokkuð vel með málum á Íslandi síðustu ár og mánuði , hann telur sig frjálslyndan en hefur samt verið hlynntur tímabundnum gjaldeyrishöftum , hann hefur skammast út í björgunaraðgerðir fyrir bankakerfið og stutt yfirtökuna á Glitni í bankahruninu .
Maðurinn var einnig útnefndur til minningarverðlauna Nóbels í hagfræði 2008 .
Hann heitir Paul Krugman og er einn áhrifamesti hagfræðingur nútímans og hann hefur skoðun á því sem er að gerast í efnahagsmálum heimsins .
Það mætti með sterkum rökum halda fram að það sem Krugman segir eigi nokkurt erindi , ekki bara til alheimsins , heldur sérstaklega til Íslendinga því enn sem komið er hefur kreppan komið einna harðast niður á okkur Íslendingum og meginviðfangsefni Krugmans er einmitt kreppuhagfræði .
Krugman útskýrir þannig hvernig vandræði með húsnæðislán í Flórída í Bandaríkjunum gátu tortímt heilu bankakerfi á Íslandi .
Hagfræði á mannamáli Í byrjun bókarinnar Aftur til kreppuhagfræði : Krísan 2008 ( The Return of Depression Economics and the Crisis of 2008 ) byggir Krugman að nokkru leyti á fyrri bók sinni frá 1999 The Return of Depression Economics .
Byrjar Krugman bókina á því að hnýta í Ben Bernanke , seðlabankastjóra Bandaríkjanna , sem hann segir að hafi lýst því yfir árið 2004 að nútímahagfræði hefði gert út af við kreppur .
Slíkar yfirlýsingar valda áhyggjum , ekki síst vegna þess að Bernanke kemst í stól seðlabankastjóra Bandaríkjanna eftir að hafa staðið í skugga átrúnaðargoðs margra hagfræðinga , Alans Greenspans .
Það eitt ætti að vera áhyggjuefni því hvernig getur einhver þrifist í skjóli ráðandi manns eins og Greenspans , án þess að vera á hans bandi – megum við þá eiga von á meiru af því sama í efnahagsstefnu Bandaríkjanna ? Krugman , sem lengi hefur þótt vera nokkuð gagnrýninn á núverandi fyrirkomulag efnahagsmála , tekur svo til við að útskýra af hverju Bernanke hafi haft rangt fyrir sér .
Sem betur fer notast Krugman við auðskiljanlegt mál og dæmisögur til að útskýra hvernig hagkerfi virkar í grunnatriðum og er það áhrifaríkt stílbragð sem verður til þess að bókin ætti að vera aðgengileg öllum sem hafa minnsta áhuga á hagfræði krepputíma .
Miðað við að Íslendingar allir virðast vera orðnir sérfræðingar í viðskiptum og hagfræði eftir bankahrunið í október má reikna með að bókin eigi eftir að verða vinsæl á meðal þeirra sem leita lausna á núverandi vanda , án þess þó að hafa endilega áhuga á dýpri pælingum hagfræðinnar .
Endapunktur mannkynssögunnar Krugman reynir að rekja hvað olli núverandi kreppu , þeirri stærstu frá kreppunni miklu frá 1929 .
Að nokkru leyti telur Krugman núverandi kreppu eiga sér uppruna í sigri kapítalismans .
Þar spilar stórt hlutverk hrun sovétblokkarinnar og það sem Krugman vill meina að hafi verið algjör uppgjöf andstæðinga kapítalisma eftir hrun Berlínarmúrsins .
Krugman er þarna augljóslega undir áhrifum frá heimspekingnum og pólitíska hagfræðingnum Francis Fukuyama og greinar hans frá 1989 " The End of History " en þar segir Fukuyama frá því að sigur kapítalismans marki endapunkt félagslegar þróunar á sviði stjórnmála og að mannkynssögunni sé lokið á þessu sviði því frjálslynt lýðræði sé komið til að vera .
Þannig segir Krugman að við hrun Berlínarmúrsins hafi " eitthvað breyst " og að þetta eitthvað hafi verið hrun Sovétríkjanna .
Á síðu 14 segir : " Þessir atburðir höfðu greinileg og flókin áhrif um allan heim sem öll undirstrikuðu pólitíska og hugmyndafræðilega yfirburði kapítalismans .
" Rök Krugmans eru sannfærandi þegar hann segir að andstaðan við kapítalismann hafi verið máttlaus þó vissulega skauti hann framhjá áhrifaríkum andstæðum pólum kapítalismans eins og World Social Forum sem haldin er í Porto Alegre í Brasilíu til höfuðs World Economic Forum í Davos í Sviss .
Það sem Krugman bendir í rauninni á er að undirrót vandans er að mörgu leyti sú almenna sátt um stefnu Washington-samkomulagsins um " að hagvexti yrði best náð fram með traustum fjárlögum , lágri verðbólgu , afnámi markaðsreglna og frjálsri verslun " eins og segir á síðu 33 .
Þannig sé ástandið í dag bein afleiðing of mikils frjálslyndis í regluverki við aðstæður þar sem fjármálamarkaðnum var gert kleift að ráða sér að mestu leyti sjálfur .
Það má segja að meginreglan hafi verið eftirfarandi : Ég á þetta , ég má þetta .
Dyr lokast , aðrar dyr opnast Í ljósi stöðu Íslands í dag er einnig forvitnilegt að sjá dæmi í bók Krugmans um hvernig Mexíkó komst út úr djúpri niðursveiflu í lok níunda áratugarins þegar Mexíkóar fengu fyrir tilstuðlan Nicholas Brady afslátt af skuldum ríkisins því Mexíkó var komið í greiðsluþrot .
" Þeir Mexíkóar , sem lengi höfðu barist fyrir því að neitað yrði að greiða af erlendum skuldum , voru sáttir við þessa eftirgjöf erlendra kröfuhafa og skuldirnar voru ekki lengur pólitískt ágreiningsmál heima fyrir .
Erlendir fjárfestar , sem höfðu haldið að sér höndum við fjárfestingar í Mexíkó af ótta við að fé þeirra festist þar , litu á samkomulagið sem lokastig þessa ferlis og voru tilbúnir til að hefja nýjar fjárfestingar .
Vaxtastigið , sem Mexíkó hafði neyðst til að halda uppi til að koma í veg fyrir að fjármagn flæddi úr landinu , hríðlækkaði og þar sem ríkið þurfti ekki lengur að greiða háa vexti af lánum réttist fjárlagahallinn fljótt af .
Efnahagsleg staða Mexíkó gjörbreyttist á einu ári eftir að Bradysamningurinn varð að veruleika .
" ( Bls. 34-35 ) .
Þannig sýnir Krugman hvernig erlent fjármagn getur bæði stuðlað að auknum vexti , en jafnframt valdið erfiðri skuldastöðu ef erlend fjárfesting er of mikil .
Í ljósi Icesave-skuldbindinga er líka forvitnilegt að sjá hvernig ríki geta risið upp úr öskustónni á undraskömmum tíma með réttum viðbrögðum við gríðarlegum skuldavanda .
Enn eru því margar dyr opnar fyrir Íslendinga í efnahagslegu tilliti ef aðeins hugmyndaauðginni er leyft að reika og prófað er að taka í hurðarhúnana til að sjá hvaða dyr séu opnar .
Bókin á fullt erindi við íslenska þjóð og má sjá áhugaverða kafla þar sem Krugman varar við aðstæðum sem hann rekur úr efnahagssögu heimsins sem margar hverjar minna á það sem er að gerast á Íslandi þessa daga .
Þar með talið rekur hann spillingu vegna haftastefnu í Argentínu á fjórða áratug síðustu aldar , erlendar lántökur í Mexíkó á síðasta áratug , týnda áratuginn í Japan og verðbólur Alans Greenspans en síðast en ekki síst virðist sem Krugman trúi á að hægt sé að nálgast hinn svokallaða " ókeypis hádegisverð " , nokkuð sem er þvert á það sem þorri hagfræðinga hefur haldið fram .
Aftur til kreppuhagfræði : Krísan 2008 eftir Paul Krugman í þýðingu Elínar Guðmundsdóttur er gefin út af Urði bókafélagi 2009 .
Aftur til kreppuhagfræði : Krísan 2008 eftir Paul Krugman í þýðingu Elínar Guðmundsdóttur er gefin út af Urði bókafélagi 2009 .
Lánalínur lokast Það er lýsing á því hvað gerðist þegar lánalínur lokuðust í Argentínu í lok síðasta áratugar í bók Krugmans og er hún þörf áminning um hvernig ástand hagkerfisins getur verið vont , en samt versnað og minnir jafnframt illþyrmilega á síðasta haust á Íslandi .
" Gerum ráð fyrir að lánafulltrúi í New York fari á taugum vegna fréttanna frá Rómönsku-Ameríku og ákveði að draga úr áhættu sinni – og að það taki því ekki að útskýra fyrir yfirmanninum það sem Ronald Reagan sagði eitt sinn : " Þetta eru allt mismunandi lönd .
" Hann segir argentínskum viðskiptavini að umsamin lánalína verði ekki framlengd og að hann verði að greiða upp útistandandi lán .
Viðskiptavinurinn tekur nauðsynlega upphæð í pesóum út úr bankanum sínum í Argentínu , skiptir þeim vandræðalaust í dollara vegna þess að seðlabankinn á nóg af dollurum .
En bankinn í Argentínu þarf að bæta við lausafjárforða sinn og innheimtir lán hjá argentínskum kaupsýslumanni .
Þar hefjast vandræðin .
Til að greiða lánið verður kaupsýslumaðurinn að ná í pesóa sem hann tekur líklega út úr öðrum banka í Argentínu – sem þá þarf að gjaldfella nokkur lán sem leiðir til frekari úttekta úr bönkum og samdráttar í framboði lánsfjár .
Upphafleg viðbrögð erlendrar lánastofnunar hafa með öðrum orðum margfeldisáhrif í Argentínu : Sérhver dollari sem ekki fæst að láni í New York veldur því að lán upp á marga pesóa eru gjaldfelld í Buenos Aires .
Viðskiptalífið fer að hökta og lánalínur lokast .
" Hvað er kreppa ? Í öðrum kafla bókarinnar er að finna eina dæmisögu Krugmans sem á skemmtilegan og einfaldan hátt lýsir einni birtingarmynd kreppu .
Hliðstæð dæmi notar Krugman svo út alla bókina með smá lagfæringum .
Dæmið fjallar um barnagæslusamvinnufélag ungs fólk sem starfaði hjá bandaríska þinginu seinni hluta síðustu aldar .
Um 150 pör skiptust á að passa börn hvert annars til þess að eiga kost á meiri frítíma .
Komið var á kerfi til þess að allir fengju jafnmikla barnapössun fyrir sjálfan sig og þeir létu af hendi .
Til þess að koma í veg fyrir svindl voru gefnir út úttektarmiðar og var umfangsmikill rekstur í kringum kerfið og verklagsreglurnar sem voru nauðsynlegar til að halda kerfinu gangandi .
En ákveðnir gallar á kerfinu áttu eftir að verða mikið vandamál .
" Pör sem voru heima mörg kvöld í röð og höfðu engar áætlanir um að fara út á næstunni , reyndu að safna í sarpinn fyrir framtíðina .
Hamstrið leiddi til skorts á úttektarmiðum hjá öðrum pörum , en flest pör vildu að meðaltali eiga nógu marga úttektarmiða til að geta farið út að skemmta sér milli þess sem þau gættu barna annarra [ ...
] Það sem skiptir máli er að fljótlega voru aðeins tiltölulega fáir úttektarmiðar í umferð – alltof fáir til að kerfið gengi upp .
Afleiðingarnar voru kynlegar .
Fólk , sem taldi sig ekki eiga nógu marga úttektarmiða , sóttist eftir að gæta barna og var tregt til að fara út á kvöldin .
En þar sem ákvörðun eins pars um að fara út opnaði möguleika fyrir annað par til að gæta barna leiddi þessi tregða til þess að tækifæri til barnagæslu urðu fá og það ýtti enn undir tregðu fólks við að fara út nema af sérstöku tilefni , sem enn dró úr tækifærum til barnagæslu ...
Í stuttu máli ; samvinnufélagið hafnaði í efnahagslægð .
" Krugman útskýrir svo hver vandinn var sem hann vill meina að hafi verið skortur á virkri eftirspurn þar sem fólk nýtti sé ekki barnagæsluna þar sem það var að reyna að koma sér upp eign í formi barnagæslumiða .
" Lexían fyrir raunveruleikann er að viðkvæmni fyrir hagsveiflum hefur ekkert með hagrænan grunnstyrk eða grunnveikleika hagkerfis að gera .
Eitthvað slæmt getur komið fyrir í góðum hagkerfum .
" ( bls. 20-21 ) .
Krugman segir svo frá að reynt hafi verið að leysa vandann með því að krefjast þess að fólk færi út tvisvar í mánuði .
Það virkaði hinsvegar ekki og fyrir rest fengu hagfræðingarnir í hópnum einhverju ráðið og framboð á úttektarmiðum var aukið .
Árangurinn af því varð að fólk þurfti ekki lengur að hamstra miðana , fleiri fóru út og fleiri miðar fóru því í umferð .
Krugman tekur með öðrum orðum dæmi um hvernig peningaprentun getur virkað jákvætt á hagkerfi í niðursveiflu og virðist hann því þar taka afstöðu með John Maynard Keynes .
Meginatriðið er að samdráttur verður þegar fólk reynir að spara meira en það fjárfestir fyrir .
Hins vegar verður að fara varlega í peningaprentun þar sem afleiðingar of mikillar prentunar geta einnig verið alvarlegar .
