ÞESSA dagana er hægt að sitja skellihlæjandi uppi í sófa hjá sér fjögur kvöld vikunnar hið minnsta , frá mánudögum til fimmtudaga , frá klukkan 21.30 og fram að fréttum klukkan 22 í Sjónvarpinu .
Tilefnið er endursýningar einhverra bestu gamanþátta síðari ára , hinna dönsku Klovn .
Fátt er ófyndnara en ítarlegar lýsingar á því sem er fyndið .
Hér verður því reynt að halda slíkum lýsingum í lágmarki .
Frekar skal líta á þennan pistil sem meðmæli með afbragðsgóðum sjónvarpsþáttum .
Það skal þó sagt að söguhetjunum , Frank og Casper , tekst hið sjaldgæfa , að fá fólk til að hlæja miskunnarlaust að því sem má í raun ekki hlæja að .
Kynþáttafordómar , flogaveiki , fötlun og fátækt eru hlutir sem fáir skemmta sér yfir dagsdaglega .
Þeim félögum tekst hinsvegar að sýna drepfyndnar hliðar á þessum málefnum og fleiri í bland fyrir fyrirtaks piss- og rassabrandara .
Endursýningarnar eru upphitun fyrir fimmtu þáttaröðina um þá félaga , sem sýnd verður í Sjónvarpinu í haust .
Fram að því er hægt að ylja sér við gömul uppátæki félaganna .
Birta Björnsdóttir 