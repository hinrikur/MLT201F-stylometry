Sæbjörn Valdimarsson saebjoen@heimsnet.is You ain ' t seen nothin ' yet B-B-B-Baby , you just ain ' t seen nothin ' yet Here ' s something that you never gonna forget ...
" Randy Bachman , Bachman Turner Overdrive ( Not Fragile ' 74 ) Svo mörg voru þau orð kanadíska rokkarans , sem áttu eftir að verða enn fleygari aldarþriðjungi síðar og kaldhæðnislegur samnefnari fyrir versta fleipur , óráðsíu , fjárglæfrastarfsemi , sukk og svínarí sem dunið hefur yfir land og þjóð .
Skilið hana eftir hnípna og blanka , á barmi örvæntingar af máttvana reiði út í kvalara sína .
Mönnum ( vonandi ) til einhvers hugarléttis verða rifjuð upp nokkur eftirlætis dæmi um hvernig Hollywood hefur tekið á hinum ólíkustu loddurum og svikahröppum og þar er engin elsku mamma á ferð .
Þessi óþurftarfénaður telur allt frá sölumönnum Kínalífselixírs , snákaolíu og öðru gagnslausu gumsi við öllum meinum , til harðsvíraðra svindlara sem hafa prettað blásaklausan almúgann , sett stór og smá fyrirtæki í þrot , þó ekki heilu þjóðfélögin , eins og virðist vera að gerast hér í öðrum hvorum fréttatíma .
Myrt með köldu blóði ef aðra leið er ekki að finna að gullinu .
Við skulum samt rétt vona að þó að blóðið svelli , sjáum við réttætinu fullnægt hérlendis frammi fyrir dómstólunum og ekki verði gripið til svæsnari sóknarvopna en búsáhalda , mjólkurafurða með súrkeim og málningarglundurs ( mæli með íslenskri framleiðslu .
) Tjara og fiður Ungir sem aldnir lesendur meistara Marks Twain minnast útreiðarinnar sem þeir fengu , klækjarefirnir " Hertoginn " og " Kóngurinn " , í klassíkinni Stikilsberja Finni , þegar upp komst um lævíslegt ráðabrugg þeirra til að sölsa undir sig arf sem þeir áttu ekkert tilkall til .
Sá rauðhærði og raungóði Stikilsberja Finnur sá til þess að skrattakollarnir voru gripnir glóðvolgir , beraðir , makaðir tjöru frá toppi til táar og að því loknu velt upp úr fiðri .
Þetta þótti ungum lesenda ærið krassandi hirting í " den " og mátulega niðurlægjandi fyrir skúrkana , þar sem þeir höfðu ekki gerst mannsbanar .
Að sjálfsögðu birtist refsingin í allri sinni groddalegu dýrð í þeim kvikmyndagerðum bókarinnar sem ég hef séð .
Fyrst og fremst The Adventures of Hucleberry Finn ( ' 39 ) , gerð af Richard Thorpe , með kornungum Mickey Rooney í titilhlutverkinu .
Hucleberry Finn ( ' 74 ) , er minnisstæðust fyrir leik Harveuys Korman og Davids Wayne í hlutverkum svikahrappanna og sama er að segja um The Adventures of Huck Finn ( ' 93 ) , með liðónýtum Finni í höndunum á Elijah Wood , en kóngsi og hertoginn hinir staffírugustu , túlkaðir af gæðaleikurunum Jason Robards Jr. , og Robbie Coltrane .
Þar fyrir utan hafa verið gerðir tugir kvikmynda , sjónvarpsmynda og -þátta um Finn og félaga hans við Mississippi-móðuna miklu , það er jafnvel til rússnesk útgáfa , en ekki er vitað hvort þar er gripið til tjöru .
Sú tjöru-og-fiður mynd sem skarar fram úr í minningabankanum er tvímælalaust hin stórskemmtilega en hálf-gleymda The Flim-Flam Man ( ' 67 ) .
Nánast klassísk gamanmynd um Mordecai Jones ( George C. Scott ) , reyndan og roskinn bragðaref sem ætlar sér aldrei um of á flæking sínum um Suðurríkin , þar sem hver auðtrúa sál verður að gæta síns lausafjár eins og sjáaldurs auga síns þar sem karl er á ferð , oftast sem laumufarþegi í járnbrautarlestum .
Karlinn er meistaraloddari , hraðlyginn , útsjónarsamur og háll sem áll hefur hann sannfærandi orðatiltæki jafnan á takteinum , eins og " Þú getur ekki gabbað heiðarlegan mann .
" Suðurríkjabúarnir falla umvörpum fyrir sjarma og slægvisku hrappsins en oftast sökum þess að þeir ætla sjálfir að féfletta Jones , sem kann sitt fag utanbókar .
Þar sem Jomes er tekinn að reskjast ákveður hann að fá í lið með sér liðhlaupann Curley ( Michael Sarzzin ) , ungan og frískan strák en ekki al-samviskulausan , en sá gamli er fljótur að leggja honum lífsreglurnar , " Þú getur selt mönnum alla skapaða hluti , ef þeir halda að þeir séu stolnir .
" Jones getur verið óforskammaður , svífst einskis ef hagnaðarvonin er góð og tjöru- og fiðurbað verður ekki umflúið .
Blekkingaslóðin endar að lokum í dýflissunni og Curley lofar stúlkunni sinni ( Sue Lyon ) , bót og betrun þegar hann sleppur út .
Fjölmörg fyndin og eftirminnileg atriði standa enn ljóslifandi fyrir hugskotssjónum , t.d. þegar gamli skálkurinn á síðasta orðið þegar hann kemst undan á flótta á gamla Ford , með enn einu kænskubragðinu .
Skellir ökutækinu upp á járnbrautarteina , hleypir vindi úr dekkjum ; felgurnar smellpassa þá á teinana , og hverfur löggæslumönnum eins og byssubrenndur út á óravíddir sléttunnar .
Það leggst allt á eitt að gera The Flim-Flam Man ógleymanlega .
Til að byrja með er leikstjórinn enginn annar en Irwin Kershner , fjölhæfur og bráðflinkur leikstjóri sem vann m.a. það einstæða afrek einn sinna starfsbræðra , að leikstýra bæði Star Wars-mynd ( einni þeirri bestu , The Empire Strikes Back ) , og James Bond-mynd ( Never Say Never Again .
) Kvikmyndatöku annaðist Charles Lang , sautjánfaldur óskarstilnefningahafi , sem hann vann fyrir Vopnin kvödd .
Og á að baki listaverk eins og hina svart / hvítu Some Like it Hot , eftir Billy Wilder .
Nafn handritshöfundarins William Rose er einnig skráð feitu letri í söguna fyrir snilli á borð við The Ladykillers – þá upprunalegu , frá ' 55 , vel að merkja .
Tónlistin var ekki í síður færum höndum meistara Jerrys Goldsmith og leikararnir voru flestir á réttu róli .
Scott er óborganlegur sem hrappur af gamla skólanum .
Gervið lætur hann eldast um helming og honum tekst að gera þennan siðspillta skálk furðu heillandi í klókindum sínum og krimmavisku .
Hann er jú að spila á lesti mannskepnunnar , taumlausa græðgi og siðblindu .
Sarzzin ( They Shoot Horses , Don ' t They ) , naut á þessum tíma skammvinnrar frægðar og er leikur hans helsta ástæða þess að myndin varð ekki samstundis sígild .
Sue Lyon er borubrattari sem sveitastúlkan sem kemur liðhlaupanum á réttan kjöl .
Lyon , sem var á þessum tíma spáð frægð og frama eftir minnisstæða tilburði í titilhlutverki Lolitu , eftir Stanley Kubrick , átti þó eftir að falla , líkt og Sarazzin , í gleymsku og dá .
Lenti í slagtogi við morðingja sem hún giftist þegar gripurinn slapp út , þau skildu og svo fór um ein fern hjónabönd smástirnisins til viðbótar .
Á hinn bóginn úir og grúir myndin af stórkostlegum aukaleikurum á borð við Slim Pickens , Henry Morgan , Jack Albertson , Albert Salmi og gamli góði Strother Martin lætur sig ekki vanta .
Aldeilis óviðjafnanlegur mannfagnaður Óráðsía af ýmsum toga Annað uppáhald úr röðum hrappamynda er The Grifters ( ' 90 ) , gerð af breska leikstjóranum Stephen Frears eftir einni af gæðabókum Jims Thompson ( The Getaway ) .
Ein besta mynd Frears ( The Queen , Dangerous Liaisons ) , fjallar um mæðginin Roy ( John Cusack ) og Lily ( Anjelica Huston ) , sem þekkjast lítið sem ekkert .
Bæði stunda þau sömu iðjuna , að plata fé út úr meinleysingjum .
Þegar Roy mistekst vafasamt ráðabrugg og er barinn til óbóta kemur Lily honum til hjálpar , einhvers staðar djúpt undir niðri bærast einskonar móðurtilfinningar í hennar þrýstna barmi .
Afskiptasemin kemur henni í bölvun , sama máli gegnir um Myru ( Annette Bening ) , vinkonu Roys , sem gest ekki að " tengdamömmu .
" Kaldhæðin mynd , skemmtilega óforskömmuð , vel leikin gerð og skrifuð af innsæi og þekkingu á hálum heimi forhertra og lánlausra klækjamanna .
Campell , sonur Georges C. Scott , fer með aðalhlutverk Joes Ross , ungs manns á uppleið í The Spanish Prisoner ( ' 97 ) , sem er að fullgera snjalla hugmynd sem á að geta fært honum drjúgan skilding .
Hann vill fá eitthvað fyrir sinn snúð en óttast að yfirmaður hans ( sá óviðjafnanlegi Ben Gazzara ) , losi sig við hann .
Hann kynnist Jimmy Dell ( Steve Martin ) , efnuðum ókunnugum manni og þeir stofna með sér félag .
Þegar yfirmaðurinn hyggst hlunnfara Ross leitar hann hjálpar hjá Dell en kemst að því að sá er ekki allur þar sem hann er séður .
Alríkislögreglan kemur að málinu og að lokum er það Ross sem situr í súpunni svo virðist sem allir hafi verið að gabba hann og hann á aðeins eina veikburða von um útgönguleið .
Ein besta mynd leikritaskáldsins , handritahöfundarins og leikstjórans Davids Mamet er margslungin flétta , hugvitssamlega byggð upp og skynsamlega leyst úr flækjunni .
Frábær skemmtun með úrvalsleikurum .
Vandræði í paradís og víðar Fégræðgi og losti spinnast oft saman í illsnúinn örlagavef í myndum um siðblint og gírugt rakkarapakk .
Slíkar perlur af mönnum er að finna í Body Heat ( ' 81 ) , bestu og útsmognustu sögufléttu höfundarins og leikstjórans Lawrence Kasdan .
Sögusviðið er sólarparadísin Flórída í bullandi hitabylgju , þar sem Ned ( William Hurt ) , lítilsigldur löggepill , hangir inni á loftkældum bar í leit að kúnna og kvenkyns félagsskap .
Hann þarf ekki lengi að bíða því skyndilega stendur þokkadísin Matty ( Kathleen Turner ) , frammi fyrir honum , freistingin uppmáluð .
Holdlegur munaður er frá djöflinum , segir Þórbergur í Íslenskum aðli , og Kasdan er ekki frá því þar sem lostafulla Matty hverfur á braut en Ned finnur hana aftur og ástin og frygðin blómstra en ljón er í veginum , sem er Edmund , maður hennar ( Richard Crenna ) .
Hann er moldríkur og verða skötuhjúin ásátt um að koma karli fyrir kattarnef og lifa í bílífi til æviloka .
Allt gengur að óskum þangað til að Ned verður þess áskynja að hann hefur verið hafður að ginningarfífli og Matty er gufuð upp .
Þá er best að smyrja og hlaða hólkinn .
Body Heat er mynd sem er hreinlega svitastorkin af kláða í fé og fýsnir , glæpasamlegu ráðabruggi , manndrápum , svikamyllum og öðrum ófögnuði þar sem enginn stendur uppi með pálmann í höndum .
Fyrir utan aðalleikarana í sínum bestu hlutverkum á lífsleiðinni ber hér fyrir sjónir spaugilegan Ted Danson og sjálfan Mickey Rourke í einu fyrsta hlutverkinu sem vakti á honum athygli .
Í Night and the City ( ' 50 ) , telur smábófinn og svikahrappurinn Harry Fabian ( Richard Widmark ) sig hafa fundið pottþétta leið til að hagnast ríkulega , nokkuð sem þessum lítilmótlega Lundúnakrimma hefur mistekist hingað til .
Fabian kynnist Gregorius ( Stanislaus Zbyszko ) , heimskunnum glímumanni sem jafnframt er faðir Kristos ( Herbert Lom ) , sem rekur glímuhöll í borginni .
Hinn seinheppni Fabian hyggst snúa á allt og alla og sitja uppi að lokum með fulla vasa fjár , en ekki er allt gull sem glóir .
Útsmognar áætlanir , vinátta og ástasambönd fara veg allrar veraldar í einni af þekktustu klassík Grikkjans Jules Dassin ( Never on Sunday ) , á meðan hann vann á Vesturlöndum .
Widmark er egghvass sem glæframaðurinn lánlausi og Gene Tierney er fullkomin skreyting í svart / hvítu , gjörspilltu andrúmsloftinu .
