Eftir Karl Blöndal kbl@mbl.is Margir töldu að Barack Obama væri að taka talsverða áhættu þegar hann bauð Hillary Clinton embætti utanríkisráðherra .
Obama og Clinton börðust harkalega um útnefningu demókrata til forsetaframboðs og hvassasta gagnrýni hennar var á skoðanir hans í utanríkismálum .
Veltu menn fyrir sér hvort Clinton myndi nota hið mikilvæga og valdamikla embætti til að sækja í sviðsljósið og jafnvel reyna að skáka Obama og í framhaldi hvernig forsetinn myndi fara að því að hafa taumhald á sínum gamla andstæðingi .
Raunin hefur hins vegar verið sú að Hillary hefur fremur haldið sig til hlés .
Fjölmiðlar fjölluðu meira um það þegar hún olnbogabrotnaði , en þeir hafa gert um hin ýmsu embættisverk hennar .
En hvernig ber að túlka það hversu lítið ber á Clinton ? Hefur Obama tekist að vængstýfa hana með því að takmarka hlutverk hennar og tryggja þannig að hún geti ekki notað utanríkisráðuneytið sem stökkpall til frekari metorða ? Eða hefur Clinton ákveðið að henni muni farnast best með því að vera fullkomlega samstíga yfirboðara sínum ? Í fréttaskýringu í nýjasta tölublaði vikuritsins Der Spiegel er því haldið fram að iðulega eigi utanríkisráðuneytið engan þátt í að móta utanríkisstefnu stjórnarinnar .
Utanríkisráðherra án alvöru verkefna Blaðið tekur sem dæmi að þegar brottflutningur bandarískra hermanna í Írak hófst fyrir rúmri viku var Clinton ekki send á staðinn heldur Joe Biden varaforseti .
Þetta vakti furðu , en í ljós kom að varaforsetinn á að vera háttsettur tengiliður við írösku stjórnina .
Þetta er ekki eina dæmið um að Obama sniðgangi utanríkisráðuneytið .
Richard Holbrook er sérlegur sendiherra í málefnum Pakistans og Afganistans .
George Mitchell á að miðla málum milli Ísraels og Palestínu .
Dennis Ross ber ábyrgð á málefnum Persaflóa og Suðvestur-Asíu .
Hann er reyndar í utanríkisráðuneytinu , en mun vera á leið í Hvíta húsið .
Í tímaritinu er það metið svo að Clinton reyni að ber sig vel .
Þegar Obama tali um utanríkismál sitji hún í fremstu röð , og klappi hæfilega lengi þar sem við eigi .
Sérlega vandræðalegt hafi verið þegar George Stephanopoulos , sem komst til metorða þegar eiginmaður Clinton , Bill , var forseti , fékk hana í sjónvarpsþáttinn sinn og spurði hvert hlutverk hennar væri eiginlega í stjórninni .
Hún svaraði að forsetinn hefði beðið sig að huga að fæðuöryggi í heiminum og bætti svo við eftir nokkra umhugsun að hún ætti einnig að einbeita sér að Haítí .
Samkvæmt Spiegel segja vinir Clinton að sorglegt sé hvernig komið sé fyrir henni , en andstæðingar að þetta sé allt úthugsað .
Lýkur greininni á orðunum : " Sennilega hafa báðir rétt fyrir sér .
" Í dálkinum Lexington í tímaritinu The Economist var skömmu fyrir mánaðamót lagt allt annað mat á stöðu Clinton .
Þar fær Clinton hrós fyrir frammistöðu sína .
Hún hafi hikstalaust framfylgt stefnu Obama jafnvel í þeim málum , sem hún gagnrýndi hann hvað mest fyrir í kosningabaráttunni .
Þegar þingmaður úr röðum repúblikana minnti hana á harðlínustefnu hennar úr kosningabaráttunni svaraði hún hvössum rómi : " Obama forseti sigraði í kosningunum .
Hann vann mig í forkosningum þar sem hann setti fram aðra stefnu .
" Lexington bendir á að Clinton njóti mestra vinsælda af stjórnarliðum og fái meira að segja hrós frá andstæðingum .
Repúblikani einn kallaði hana " ofurstjörnu stjórnarinnar " .
Eins og kemur fram í dálkinum er nú allt annað andrúmsloft í samskiptum milli forsetaembættisins , utanríkisráðuneytisins og varnarmálaráðuneytisins en þegar George W. Bush og Donald Rumsfeld voru við völd .
Clinton hagnist á því að nú sé sem fargi sé létt af ráðuneytunum .
Himnasending fyrir stjórn Obama " Hinn nýuppgötvaði vingjarnlegi stíll Clinton og stjórnunarhæfni hennar eru himnasending fyrir stjórn Obama á tímamótum – og lykilástæða fyrir því að landið hefur ekki þurft að ganga í gegnum ein af hinum " erfiðu valdaskiptum " sem Steinberg [ sem er annar tveggja aðstoðarutanríkisráðherra Clinton ] hefur skrifað um bók , " skrifar Lexington .
" Einu vonbrigðin frá sjónarhóli hennar eru að hún skyldi ekki hafa notað sömu hæfileika til að takast á við Obama fyrir ári og hún beitir nú til að þjóna honum .
Hefði hún gert það væri Obama ef til vill nú að læra að spila á aðra fiðlu .
" Nú er bara spurningin hvor greiningin á stöðu Clinton er nær raunveruleikanum .
Tillögur Clinton um nýja sendiherra fengu lítinn hljómgrunn BARACK Obama Bandaríkjaforseti sagði í kosningabaráttunni að hann myndi binda enda á þann sið að skipa pólitíska vini og velunnara í sendiherrastöður .
Samkvæmt Der Spiegel beið Hillary Clinton utanríkisráðherra sinn sársaukafyllsta ósigur í þeim efnum .
Hún lagði fram lista með nöfnum reyndra diplómata og sérfræðinga um viðkomandi lönd .
Til dæmis átti að senda William Drozdiak , sem af langri reynslu þekkir vel til Þýskalands , til Berlínar .
Hún lagði til að Joseph Nye , höfundur kenninga um hið mjúka vald í utanríkismálum , færi til Tókýó .
Tekið var við listanum , en flestum tillögunum hafnað .
Louis Susman , fyrrverandi varaforstjóri Citigroup , fer til London .
Hann er svo duglegur að safna fé handa Obama að dagblaðið Chicago Tribune kallaði hann ryksuguna .
Charles Rivkin , fyrrverandi yfirmaður brellumyndafyrirtækis , fer til Frakklands og bílasalinn Donald Beyer til Sviss .
Phil Murphy , fyrrverandi yfirmaður fjárfestingabankans Goldman Sachs í Evrópu .
