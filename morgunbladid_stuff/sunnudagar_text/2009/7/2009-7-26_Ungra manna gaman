Netið hefur ýmsa kosti ; um leið og það byltir gamla settinu , kerfinu sem útgáfufyrirtækin hafa sett saman með ærinni fyrirhöfn í áraraðir gerir það líka að verkum að endurnýjun er hraðari í tónlistinni , raddirnar sem heyrast ferskari og oft yngri , sjá til að mynda hvernig hver unglingasveitin af annarri slær í gegn á Bretlandi , nú síðast Bombay Bicycle Club .
Að vísu komu þeir félagar í Bombay Bicycle Club , Jack Steadman , Jamie MacColl , Ed Nash og Suren de Saram , sér fyrst á framfæri með því að sigra í keppni um hvaða hljómsveit fengi að spila á aðalsviði V-rokkhátíðarinnar fyrir þremur árum , en sveitin hefur nýtt netið og MySpace til að að miða sér svo áfram að hún er í þann mund að leggja Bretland að fótum sér .
Bráðungir Eins og fram kemur eru liðsmenn sveitarinnar bráðungir , allir innan við tvítugt , og þeir voru líka ungir þegar þeir fóru af stað með hljómsveitina The Canals ; Steadman sá um gítarleik og söng , MacColl um gítarleik og de Saram um trommur .
Þegar fjórði maður , bassaleikarinn Nash , bættist við sumarið 2006 skipti sveitin upp nafn og tók sér heitið Bombay Bicycle Club eftir skyndibitakeðju breskri .
Undir því nafni sigraði sveitin síðan í V-keppninni , eins og getið er og var vel tekið , svo vel reyndar að breska popppressan boðaði snimmhendis að hér væri komin bjartasta von síðustu ára .
Fyrsta smáskífan kom út í febrúar 2007 og svo önnur slík þá um haustið .
Í kjölfarið var sveitin iðin við spilamennsku , en það dró þó heldur úr að piltarnir voru enn í grunnskóla og gátu því ekki tekið öllum tilboðum um spilamennsku og aðrar uppákomur ; það varð að falla að skólafríum .
Alla jafna spila menn líka rokk á stöðum þar sem hægt er að sötra bjór og þar er eðlilega aldurstakmark , líka fyrir flytjendurna .
Þetta var eðlilega til vandræða fyrir þá félaga , en þeir gripu til þess að spila á stöðum sem opnir voru fyrir alla aldurshópa .
Það fordæmi þeirra – og fleiri sveita reyndar – hefur orðið til þess að fjölga mjög unglingastöðum í Lundúnum og tónleikum fyrir alla aldurshópa , enda er ekki bara að áheyrendur verði æ yngri heldur fjölgar líka tónlistarmönnum á unglingsaldri .
Skólagöngunni lauk loks fyrir rétt rúmu ári og þá gátu þeir félagar helgað sig tónlistinni .
Eftir stífa spilamennsku um sumarið héldu þeir félagar í hljóðver að taka upp breiðskífu síðastliðið haust og luku við hana í vor .
Ekki vantaði lög Ekki vantaði þá félaga lögin þegar haldið var í hljóðver , fjögurra ára skammtur að velja úr , eins og þeir lýsa því sjálfir , enda voru þeir búnir að semja lög allt frá fjórtán ára aldri .
Upptökum stýrði Jim Abbiss , sem hefur meðal annars unnið með Arctic Monkeys , Editors , Kasabian og Adele .
Þess má svo geta að heiti skífunnar , I Had The Blues But I Shook Them Loose , er fengið úr hipphopplaginu Afterhours með A Tribe Called Quest , svona rétt til að undirstika það að þeir félagar segjast ekki hlusta á breska músík almennt , þeir eru gefnari fyrir hipphopp , reggí og dub .
I Had the Blues But I Shook Them Loose kom svo út í byrjun mánaðarins .
Undanfarið hefur mikið verið látið með raftónlistarvæddar söngdrottningar í Bretlandi og því líkast sem tölvur , hljóðsmalar og -sarpar séu að valta yfir rafgítarinn .
Velgengni Bombay Bicycle Club bendir þó til þess að of snemmt sé að afgreiða gítarrokkið .
arnim@mbl.is Tvær gítarsveitir til Af ungum gítarsveitum er nóg í Bretlandi þó ekki gangi vel að skila þeim hingað til lands .
Þar kemur netið til hjálpar og mælt er með því að menn leiti uppi eftirfarandi tvær hljómsveitir á netinu : White Lies hefur gengið flest í haginn undanfarið og var fyrst hljómsveita til að koma plötu á toppinn í Bretlandi á árinu .
Það hefur reyndar sitt að segja með það afrek að platan , sem heitir To Lose My Life Or Lose My Love , kom út 19. janúar , en þó vel af sér vikið að koma frumrauninni á toppinn .
White Lies eru ekki eins hreint gítarpopp og aðrar sveitir sem hér eru nefndar ( tónlistinni er oft líkt við Joy Division , Editors og Interpol fyrir einhverjar sakir ) , en gítarpopp engu að síður .
Sveitin var stofnuð í október 2007 .
Pete & The Pirates sem er frá Brighton , gaf út fyrstu plötuna , Little Death , í febrúar á síðasta ári .
Henni var vel tekið hjá gagnrýnendum en gekk ekki eins vel í plötukaupendur .
Á þessu ári hafa komið út tvær smáskífur Pete and the Pirates með lögum sem ekki eru á plötunni .
Sveitin spilar fjörugt gítarpopp og kann að gefa vel í .
Sumir hafa gagnrýnt skífuna fyrir sundurleysi og má til sanns vegar færa , enda gáfu þeir félagar hana út sjálfir og voru víst stutt í hljóðverinu .
Árni Matthíasson 