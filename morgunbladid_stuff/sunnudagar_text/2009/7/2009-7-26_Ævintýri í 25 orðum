Eftir Birtu Björnsdóttur birta@mbl.is EINHVER eftirminnilegasta ævintýramynd níunda áratugarins hlýtur að teljast The Goonies frá árinu 1985 .
Myndin er afrakstur þess tíma í Hollywood þegar stórsmellir ( " blockbusters " upp á ensku ) voru þungamiðja í framleiðslu stærstu fyrirtækjanna .
Í viðtali árið 1981 sagði Steven Spielberg að hugmynd að kvikmynd væri góð ef hægt væri að lýsa söguþræði hennar í 25 orðum eða minna .
Markaðssetningin var stór þáttur í kynningu myndanna og kvikmyndafyrirtækin hugðust ekki bara græða á miðasölu heldur einnig á sölu á alls kyns varningi tengdum myndunum sjálfum .
Og engir aukvisar voru kallaðir til þegar koma átti Goonies á koppinn .
Framleiðandinn var Chris Columbus ( Home Alone og Harry Potter ) og leikstjórinn Richard Donner ( Lethal Weapon ) .
Steven Spielberg er svo höfundur sögunnar og hefur væntanlega getað orðað hana í undir 25 orðum .
Kannski eitthvað á þessa leið : Sjö krakkar leggja upp í ævintýraferð eftir að hafa fundið fjársjóðskort uppi á háalofti .
Þau lenda svo í samkeppni við illgjarna bræður og móður þeirra = 25 orð ! Sjóræningjaskipinu blótað Allt var gert til að gera myndina sem ævintýralegasta fyrir augað og var sjóræningjaskipið í myndinni til að mynda byggt í heild sinni .
Leikhópurinn hafði ekki fengið að sjá gripinn fyrirfram og því eru viðbrögð þeirra þegar þau sjá skipið í fyrsta sinn afar einlæg .
Svo einlæg að klippa þurfti út nokkur blótsyrði sem krakkarnir létu út úr sér við þetta tilefni , svo mikið varð þeim um hina mikilfenglegu sjón .
Nánar er fjallað um krakkaskarann hér annars staðar á síðunni en hinn hópurinn í myndinni samanstóð af miður fríðum einstaklingum .
Það voru Fratelli-bræðurnir , skassið hún mamma þeirra og yngsti liðsmaðurinn sem ekki hafði útlitið með sér en hafði , ólíkt hinum , hjartað á réttum stað .
Bræðurna ( en fratelli þýðir einnig bræður á ítölsku ) léku þeir Robert Davi og Joe Pantoliano og mamman var engin önnur en Anne Ramsey .
John Matuszak satt svo klukkutímum saman í umsjá förðunarfræðinga til að ná útliti Sloths .
Margir eiga eflaust til í minningabankanum upplifun sína á því þegar Sloth sást fyrst á hvíta tjaldinu og ekki er ólíklegt að gæsahúð og kalt vatn milli skinns og hörunds hafi komið þar við sögu .
vissir þú að ..
tónlistin sem heyrist undir atriðinu þegar krakkarnir uppgötva leynigöng Fratelli-fjölskyldunnar með því að hella vatni þangað niður er sú sama og er leikin undir þegar Þjóðverjarnir finna fyrsta felustað fanganna með því að hella niður kaffi í The Great Escape frá árinu 1963. það tók um fimm klukkutíma að láta John Matuszak líta út eins og Sloth .
Augað sem lá út á kinn laut stjórn fjarstýringar sem hreyfði það í takt við hið raunverulega auga Matuszaks .
þegar Sloth rífur sig úr skyrtunni og berar súpermann-bolinn sem hann klæðist innanundir heyrist þemalag Superman undir .
Leikstjóri Goonies , Richard Donner , leikstýrði einnig Superman frá árinu 1978 .
Eineygði-Villi heitir fullu nafni William B. Pordobell .
