Eftir Birgi Örn Steinarsson biggi@mbl.is LIÐSMENN rokkaða karlakórsins Fjallabræðra eru í vandræðum .
Fyrir skemmstu var kórnum boðið að koma fram á hinu margrómaða G-Festival í Færeyjum og hefur þessi 40 manna hópur selt harðfisk til þess að reyna að fjármagna ferðina .
Salan hefur gengið afspyrnuvel en þegar Halldór Gunnar Pálsson kórstjóri ætlaði að fara að kaupa flugmiða fyrir hópinn kom í ljós að fargjaldið hefur rokið upp úr öllum valdi síðustu vikur .
Fjallabræður verða því að horfast í augu við þá staðreynd að nái þeir ekki að safna um tveimur milljónum króna aukalega á næstu tveimur vikum komast þeir ekki til Færeyja til að leika á hátíðinni sem fer fram í lok júlí .
Kórinn gaf færeysku þjóðinni lagið " Minni Færeyja " á síðasta ári og er orðin þekkt stærð meðal frænda okkar og mikil eftirvænting á báða bóga fyrir komu þeirra .
Halldór segir ekki koma til greina að taka Norrænu þar sem liðsmenn þyrftu þá að dvelja í Færeyjum fjarri fjölskyldum sínum í heila viku .
En Fjallabræður deyja ekki ráðalausir og eru nú að skoða alla möguleika .
Jafnvel að leigja bát til þess að ferja allan hópinn yfir til Færeyja .
Bjartsýnir " Flugför eru orðin dýrari og þetta eru margir menn .
Svo er ekki auðvelt að safna peningum í dag , " segir Halldór .
" Við erum búnir að spila mikið til þess að safna peningum til að komast í þessa ferð .
Við verðum að finna aðrar leiðir til þess að gera þetta og erum bjartsýnir .
Við erum búnir að selja ég veit ekki hvað mörg kíló af harðfiski sem við mokuðum út um allt land .
En þetta er ekki fimm manna hljómsveit .
Ef þetta gengur ekki þá bara gengur þetta ekki og við förum síðar .
Það er brjálaður áhugi innan hópsins á að fara og ég var næstum því rotaður á æfingu í gær þegar ég neyddist til þess að tilkynna kórnum þessar fréttir .
Við erum meira að segja búnir að skoða það að leigja sér bát fyrir okkur .
En þá þarf að borga hafnarréttindi og ekki er olían ódýr .
Það liggja víst ekki togarar á lausu .
" Halldór segir það góðan sólarhring að sigla á milli en bendir á að hópur ævintýramanna er sigldi á Zodiac-gúmmíbátum frá Vestmannaeyjum til Færeyja hafi aðeins verið 18 tíma .
" Það gengur víst ekki að fara með hópinn í jakkafötunum yfir á svoleiðis .
" Einn fyrir alla , allir fyrir einn Halldór segir Fjallabræður ætla að berjast eins lengi og þeir geti við að safna peningum fyrir ferðinni .
Þegar blaðamaður stingur upp á því að kórinn leiti til almennings og hrindi af stað söfnun tekur Halldór algjörlega fyrir það .
" Við viljum enga ölmusu , það er alveg á hreinu .
Ef einhver vill gefa okkur pening þá gerum við eitthvað fyrir hann .
Við viljum ekki fá neitt gefins , " segir Halldór ákveðinn og segir það heldur ekki koma til greina að minnka kórinn fyrir ferðina .
" Þá værum við að hugsa um hag kórsins .
En kórinn verður að hugsa um hag meðlima .
Einn fyrir alla og allir fyrir einn .
Annað hvort förum við allir eða enginn ! " 