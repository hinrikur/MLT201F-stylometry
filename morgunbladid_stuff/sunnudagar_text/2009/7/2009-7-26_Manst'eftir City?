Eftir Orra Pál Ormarsson orri@mbl.is Manst ' eftir City ? sagði ígildi Bjarna Fel .
íbyggið á svip í einu áramótaskaupinu .
Það gerði náttúrlega ekki nokkur maður .
Nú er öldin önnur .
Eftir eitt æðislegasta eyðsluflipp í sögu fótmenntanna verður ekki hjá því komist að muna eftir City þegar spáð er í spilin fyrir komandi leiktíð í Englandi .
Ásetningur Marks Hughes og lærisveina hans er einlægur – þeir ætla að blanda sér í baráttuna um efstu sætin í úrvalsdeildinni .
Efnahagskreppan hefur ekki knúið dyra á Borgarleikvanginum í Manchester en eftir að eignarhaldsfélag skráð í Abu Dhabi tók þar við lyklunum fyrir tæpu ári hefur því verið haldið fram að Manchester City sé ríkasta knattspyrnufélag í heimi .
Einhver kann að benda á Real Madrid í því sambandi en munurinn er sá að það er alveg örugglega innistæða fyrir útgjöldunum hjá City .
Þeir sjeikar vita ekki aura sinna tal .
Yfirgengilegur auður eigendanna Auður sjeiks Mansour Bin Zayed Al Nahyans , sem skráður er eigandi City , er metinn á 33 milljarða sterlingspunda .
Hann heyrir til valdamestu fjölskyldunni í Abu Dhabi – hálfbróðir hans er forseti furstadæmisins – og hún mun vera metin á litla 550 milljarða punda .
Ég legg það hvorki á heilabúið á mér né þær fátæklegu reiknivélar sem ég ræð yfir að snúa þeirri upphæð yfir í íslenskar krónur .
En ljóst má vera að einhverjar 20 til 30 milljónir punda fyrir Téveza og Adebayora eru bara gárur á vatni .
Leikmannahópi City hefur verið umturnað á einu ári .
Hinir nýju eigendur höfðu ekki fyrr skrifað undir kaupsamninginn að metin tóku að falla .
32,5 milljónir punda reiddu þeir fram fyrir þjónustu Brasilíumannsins Robinhos sem er hæsta verð sem breskt félag hefur greitt fyrir leikmann .
Nokkrum dögum áður hafði týndi sonurinn , Shaun Wright-Phillips , snúið heim og belgíski landsliðsmaðurinn Vincent Kompany verið keyptur frá Hamburger Sportverein .
Buddan var áfram galopin í janúarglugganum enda þótt smærri upphæðir skiptu þá um hendur .
En Shay Given , Wayne Bridge , Nigel de Jong og Craig Bellamy kunna allir sitthvað fyrir sér .
Í ljósi liðstyrksins kemur kannski á óvart að City skyldi ekki ljúka keppni ofar en í tíunda sæti úrvalsdeildarinnar á liðinni leiktíð .
Það er hins vegar gömul saga og ný að það tekur yfirleitt tíma að stilla nýjan mannskap saman – óháð því hvað hann hefur kostað .
Sumir hafa líka þurft að laga sig að nýrri deild , svo sem Robinho sem átti æði kaflaskipt tímabil , blessaður .
Svo sem við var að búast hefur Hughes haldið uppteknum hætti í sumar .
Einkum hefur hann sankað að sér framherjum .
Fyrstur kom Paragvæinn Roque Santa Cruz frá Blackburn Rovers , þá Argentínumaðurinn knái Carlos Tévez , sem síðast lék með nágrönnum City , Manchester United , og loks Tógómaðurinn Emmanuel Adebayor frá Arsenal .
Þremenningarnir hafa allir verið í hópi skæðustu framherja í úrvalsdeildinni undanfarin ár og Hughes leiðist væntanlega ekki að hafa höggvið skörð í raðir United og Arsenal , sem eru félög sem City hyggst héðan í frá miða sig við , um leið og hann hefur aukið samkeppnishæfni sinnar eigin sveitar .
Enski landsliðsmiðvellingurinn Gareth Barry , sem kom frá Aston Villa , mun einnig styrkja hópinn en þaðan fékk City líka markvörðinn gamalreynda Stuart Taylor , sem veita á Given aðhald í vetur .
Athygli vekur að Hughes hefur eingöngu fest kaup á leikmönnum frá öðrum úrvalsdeildarfélögum í þessari lotu .
Það rennir stoðum undir þær vangaveltur að hann fái ekki langan tíma til að skila City í hæstu hæðir .
Eigendurnir hafi ekki þolinmæði til að bíða eftir því að nýir leikmenn lagi sig hægt og rólega að aðstæðum í Englandi .
Í ljósi útgjalda hlýtur það að vera skýlaus krafa sjeikanna að Hughes skili Manchester City í Meistaradeild Evrópu að ári .
Allt annað yrði áfall .
Svelgist enn á stærstu bitunum Enda þótt eigendur Manchester City laugi sig í seðlum hafa þeir ekki fengið allar sínar óskir uppfylltar á leikmannamarkaði .
Enn sem komið er hafa stærstu bitarnir gengið þeim úr greipum .
Korteri áður en skrúfað var fyrir viðskipti með leikmenn síðastliðið haust vildu þeir ólmir klófesta búlgarska miðherjann Dimitar Berbatov frá Tottenham Hotspur .
Hann var hins vegar með tilboð frá hinu úrvalsdeildarfélaginu í Manchester , United , upp á vasann og varð ekki haggað .
Berbatov iðrast þess ugglaust ekki enda stóð hann uppi sem enskur meistari um vorið .
Annar stórlax sem slapp af önglinum var Brasilíumaðurinn Ricardo Izecson dos Santos Leite , sem í daglegu tali er kallaður Kaká .
Hermt er að City hafi verið reiðubúið að greiða AC Milan ríflega eitt hundrað milljónir punda fyrir þjónustu hans í janúar síðastliðnum .
Ítalanna var freistað en leikmaðurinn sjálfur vildi ekki heyra á það minnst að flytja búferlum til Manchester .
Þar með var málið úr sögunni .
Sem kunnugt er gekk Kaká síðan í raðir Real Madrid í vor fyrir litlar 56 milljónir punda .
Í sumar hefur allt snúist um John Terry fyrirliða Chelsea .
City gerði tilboð í hann og síðan hafa fjölmiðlar kjamsað á málinu .
" Okkar hugmynd var að hafa tilboðið undir ratsjá en Chelsea lét fjölmiðla vita af því og síðan hef ég ekki haft undan að svara spurningum um málið .
Þetta þurfti aldrei að fara svona , " sagði Mark Hughes í vikunni .
Fyrir fáeinum misserum hefði Chelsea , sem ekki er beinlínis á flæðiskeri statt , hlegið að tilboði í fyrirliða sinn og slegið það strax út af borðinu .
Það hefur ekki tekist enda þótt Carlo Ancelotti knattspyrnustjóri hafi lýst því ítrekað yfir að hann vilji halda Terry .
Það staðfestir að Manchester City er ekki lengur boðflenna í samkvæmi risanna í sparkheimum .
Enda þótt nýkeyptar stjörnur muni setja sterkan svip á lið Manchester City í vetur verður þar einnig pláss fyrir uppalninga .
Önnur félög hafa nefnilega um árabil öfundað City af akademíu sinni sem elur af sér hvern fullburða kappann af öðrum .
Má þar nefna Micah Richards , Nedun Onuoha , Michael Johnson og Stephen Ireland sem var að flestra mati besti leikmaður City á liðinni sparktíð , þrátt fyrir allt stjörnustóðið .
Enn eitt ungstirnið , miðherjinn Daniel Sturridge , stökk frá borði í sumar og ætlar að freista gæfunnar í Lundúnum hjá Chelsea .
Manchester City var stofnað árið 1880 undir hinu þjála nafni St .
Mark ' s ( West Gordon ) .
Núverandi nafn var tekið upp 1894 .
Félagið hefur tvívegis unnið enska meistaratitilinn , 1936-37 og 1967-68 , enska bikarinn fjórum sinnum , síðast 1969 , Evrópukeppni bikarhafa einu sinni , 1970 , og deildabikarinn í tvígang , 1970 og 1976 .
Þá hefur City sjö sinnum farið með sigur af hólmi í næstefstu deild sem er met .
Félagið flutti frá Maine Road inn á Borgarleikvanginn 2003 .
Hann er fjórði stærsti leikvangurinn í úrvalsdeildinni , tekur 47,726 manns í sæti .
Fremstir meðal jafningja í fyrra meistaraliði City voru markaskorarinn mikli Peter Doherty og markvörðurinn Frank Swift , sem síðar gerðist íþróttafréttamaður .
Hann týndi lífi í München-slysinu 1958 eftir að hafa fjallað um síðasta leik Barnunganna hans Busbys .
Seinna meistaraliðið var ekki síður vel mannað .
Má þar nefna Mike Summerbee , Colin Bell , Tony Book og Francis Lee .
Margir muna eflaust líka eftir jaxlinum Alan Oakes og markverðinum Joe Corrigan , sem tapaði eftirminnilega í vítakeppni á Akureyrarvellinum sumarið 1981 fyrir Samúel Jóhannssyni , baðverði og listmálara , en hann varði mark Þórs á þeim árum .
Gekk Samúel upp frá því undir nafninu " The Corrigan Killer " norðan heiða .
