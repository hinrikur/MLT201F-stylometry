SÍÐUSTU daga hefur talsvert verið ritað og rætt um málefni nemenda sem nýverið útskrifuðust úr 10. bekk grunnskóla og eiga í erfiðleikum með að komast í þann framhaldsskóla sem hugur þeirra stefndi til .
Hvernig má það vera að svo fjölmargir nemendur og ekki síður foreldrar þeirra , hafa orðið fyrir svona miklum vonbrigðum ? Reiði foreldra er vel réttlætanleg .
Þeir hafa fylgst með börnum sínum leggja sig fram við námið undanfarin ár , einkunnir virðast ljómandi fínar en síðan fara áætlanir úr skorðum .
Umræðan virðist benda til nokkurs ósamræmis í kerfinu og jafnvel til skorts á upplýsingum .
Það eru ekki aðeins foreldrar sem hafa kvatt sér hljóðs til að fjalla um þessi mál , heldur þykir mörgum kennaranum líka nóg um vandann .
Þegar 10. bekkingar sækja um skólavist í framhaldsskóla býðst þeim að velja nokkra skóla og forgangsraða þeim eftir eigin óskum .
Í haust fengu margir nemendur vandaðar kynningar á þeim framhaldsskólum sem myndu standa þeim til boða næsta haust .
Einhver misbrestur hefur þó orðið á því að gefa unga fólkinu haldgóðar leiðbeiningar um hvernig væri best að sækja um skólavist .
Dæmi er t.d. um pilt sem hélt að framhaldskólarnir veldu inn nemendur út frá meðaleinkunn .
Þessi nemandi valdi félagsfræðibraut í óskaskólanum sínum en komst ekki inn í skólann .
Ef hann hefði hins vegar valið náttúrufræðibraut þá væri hann kominn inn í skólann , skólinn valdi eftir meðaltali einkunna út frá því hvaða braut var sótt um .
Þessar upplýsingar höfðu af einhverjum ástæðum ekki komist til skila í kynningu á viðkomandi skóla .
Þetta er aðeins lítið dæmi .
Nú sér pilturinn á eftir öllum félögunum í þennan skóla , honum býðst aðeins að fara um sinn í allt annan skóla í allt öðru hverfi .
Hvaða áhrif hefur það mögulega á námsáhuga og ýmsa félagslega þætti að fá ekki lengur að vera samferða félögunum ? Það má líka velta því fyrir sé hvort nemendur eigi að hafa forgang að framhaldsskóla í sínu hverfi þegar um slíkan kost er að ræða .
Til hvers voru framhaldsskólar annars byggðir á mismunandi stöðum í borginni ? Eftir hverju skyldu nemendur helst fara þegar þeir velja sér framhaldsskóla ? Þessi spurning á við nemendur um allt land .
Vonandi er það eftir eigin áhugasviði .
Hugsanlega kemur þar líka inn einhver ákveðin hefð innan fjölskyldunnar , eða getur verið að stundum sé jafnvel um að ræða ákveðnar tískusveiflur ? Ástæður fyrir vali geta verið margar .
Nokkuð hefur borið á umfjöllun um ótrúlega góðan námsárangur einstakra skólastofnana .
Það er alltaf gleðilegt þegar nemendur ljúka grunnskólanámi með afburða árangri , en er það raunverulega svo nú í öllum tilvikum ? Var nægilegt samræmi milli námsmats í 10. bekk ? Hvernig var ákveðið hvað skyldi haft til marks um námsdugnað , þekkingu nemenda og hæfni til framhaldsnáms ? Hvernig var þess samræmis gætt sem er nauðsynlegt þegar um svo mikilvægar og oft örlagaríkar ákvarðanir eru teknar eins og að ákveða hverjir fá leyfi til að stunda nám í hvaða framhaldsskóla .
Ef t.d. vinna nemenda yfir veturinn og verkefnaskil vega mjög mikið í námsmatinu , er þá ekki talsverð hætta á að það gæti ekki nægilegs samræmis á milli kennara og að matið verði stundum of huglægt ? Var námsmatsaðferðin sem varð fyrir valinu jafn hagstæð stúlkum og piltum ? Það er hægt að velta ýmsum spurningum fyrir sér .
Hvaða skilaboð er verið að senda unga fólkinu okkar þegar ástandið er orðið eins og það er núna ? Skiptir það ekki lengur máli að stunda námið af eljusemi og kostgæfni , vanda til verksins og standa sig vel ? Það að standa sig vel í einum skóla , táknar það eitthvað allt annað í öðrum skóla ? Löngum hefur verið sagt að mennt sé máttur .
Þó nú kveði við sparnaðartónar úr öllum áttum og nauðsynlegt sé að hlýða því kalli við þær aðstæður sem hafa skapast í þjóðfélaginu okkar , þá er okkur skylt að standa vörð um æsku landsins , unglingana okkar sem eiga að taka við landinu .
Þau eru að taka sín fyrstu skref út í þjóðfélagið .
Þó sparnaður sé nauðsynlegur þá má ekki skera niður um of þar sem frekar þarf að hlúa að og styrkja .
Sumt þarf heldur ekki að kosta peninga , eins og t.d. það að gefa unglingunum og foreldrum þeirra réttar upplýsingar um hvernig best sé að haga náminu , eftir hverju verði farið við námsmatið .
Samræmdu prófin höfðu ýmsa galla en það sýnir sig að á einhvern hátt verður að leggja áherslu á samræmi í námsmati og einkunnagjöf .
Það er lærdómsríkt að fylgjast með breytingunum sem verða á fasi og framkomu margra unglinga frá því að þeir útskrifast úr 10. bekk og svo þangað til skömmu síðar er þeir ganga frá umsókn sinni í framhaldsskóla .
Þeir eru loksins komnir út í alvöru lífið .
Það er einstakt að fá að fylgjast með þessari breytingu þegar hún er jákvæð og framtíðin brosir við unga fólkinu sem er fullt eftirvæntingar og gleði .
Nú eru víða brostnar vonir .
Hvað er hægt að gera til að breyta því ? Unglingarnir skipta okkur öll máli .
Berum virðingu fyrir tilfinningum þeirra .
Hvernig viljum við sjá framtíð unga fólksins ? Hvernig viljum við sjá framtíðina á Íslandi ? Höfundur er menntunarfræðingur .
