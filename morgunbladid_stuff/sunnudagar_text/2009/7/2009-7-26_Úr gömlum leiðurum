29. júlí 1979 : " Þrátt fyrir ýmiss konar skattahækkanir segja málgögn ríkisstjórnarinnar , að fólk sé ánægt með skattana og vilji jafnvel borga meira .
Ástæðan fyrir því , að greiðslubyrði skatta nú er ekki eins þung og ætla hefði mátt að verða mundi , þegar vinstristjórnin var að hækka skattana sl. haust , er einfaldlega sú , að verðbólgan hefur orðið margfalt meiri en ríkisstjórnin þá stefndi að .
Verðbólgan æðir áfram og er að sumra dómi þegar komin í 50% eða stefnir í það .
Þrátt fyrir ýmiss konar skerðingu á kaupgjaldsvísitölu í tíð vinstristjórnar hafa laun hækkað verulega af þessum sökum .
Þessi mikla verðbólguhækkun launa veldur því , að greiðslubyrði skattanna er ekki jafn þungbær og orðið hefði , ef ríkisstjórnin hefði náð markmiðum sínum í verðbólgumálum .
" 30. júlí 1989 : " Íslendingar hafa í senn margt að gefa á sviði menningar og lista – og margt að þiggja .
Og listin tengir ekki aðeins saman liðinn og líðandi tíma heldur og þjóðir heims á hverri tíð .
Mergurinn málsins er að menningarleg samskipti þjóða þjóna því jákvæða í tilverunni , efla skilning þeirra í milli og stuðla að sátt og samlyndi í heiminum .
Ýmsar listgreinar , eins og tónlistin og málaralistin , takmarkast og lítt af landamærum og tjá sig á " máli " sem hvarvetna verður numið og skilið , ef vilji og viðleitni standa til .
Listin byggir brýr milli kynslóða og þjóða .
Gömlu meistararnir halda hlut sínum , öld eftir öld .
En hver þjóð og hver kynslóð , sem halda vill menningarlegri reisn , verður að rækta sinn eigin garð í samtímalist .
Þess vegna ber að hlúa að listsköpun og listtúlkun líðandi stundar , hvar sem við verður komið .
Þess vegna ber að fagna framtaki stjórnenda Kjarvalsstaða með Epinal-sýningunni , sem er í senn gefandi og hvetjandi , jafnt að því er varðar íslenzkar listsýningar erlendis sem erlendar listýningar hérlendis .
" 