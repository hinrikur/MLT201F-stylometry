Steingrími J. Sigfússyni fjármálaráðherra er mikið í mun að halda því til streitu að örlög Íslendinga í Icesave-málinu hafi verið ráðin í október .
Í " leiðréttingu " , sem hann sendi frá sér í gær vegna ummæla Ragnars H. Hall lögfræðings um að í uppgjörssamningi milli breska og íslenska innistæðutryggingasjóðsins hefði ríkið gengið í ábyrgð vegna tveggja milljarða króna lögfræðikostnaðar Breta við að ná fram ríkisábyrgð Íslendinga , er eftirfarandi setning : " Hið rétta er að íslensk stjórnvöld féllust sl. haust á það að þeim bæri að greiða innstæðueigendum í Bretlandi og Hollandi hluta af innstæðum þeirra í Landsbanka Íslands ( LÍ ) í samræmi við reglugerð Evrópusambandsins um innstæðutryggingar .
" Er það svo ? Um liðna helgi kom Ingibjörg Sólrún Gísladóttir , sem leiddi síðustu ríkisstjórn ásamt Geir H. Haarde , fram og sagði að í hinum svokölluðu Brussel-viðmiðum , sem samið var um í nóvember , hefðu stjórnvöld einmitt losað sig úr snörunni frá því í október .
Steingrímur var líka annarrar skoðunar þegar hann var í stjórnarandstöðu .
24. janúar birtist eftir hann grein í Morgunblaðinu þar sem segir : " Þó má segja að enn sé örlítil vonarglæta eftir í málinu því enn á Tryggingarsjóður innstæðueigenda eftir að taka við skuldunum og tryggingarupphæðirnar eru því formlega séð enn á ábyrgð viðkomandi ríkja .
Eins og undirritaður lýsti yfir við atkvæðagreiðslu um málið í þinginu 5. desember síðastliðinn lítur þingflokkur Vinstri grænna á samninginn sem riftanlegan eða ógildanlegan nauðungarsamning .
Undir þetta sjónarmið hafa nú tekið þeir Stefán Már Stefánsson lagaprófessor og Lárus L. Blöndal hæstaréttarlögmaður ( í grein í Morgunblaðinu 8. janúar ) með þeim rökum að samningurinn sé til kominn vegna þvingana frá ESB , sem hafi sett það sem skilyrði fyrir lántöku hjá Alþjóðagjaldeyrissjóðnum .
Í ljósi þessa er mesta örlagastundin í Icesave-málinu í raun enn eftir .
Enn er hægt að afstýra stórslysi fyrir íslenska þjóð .
Taki Tryggingarsjóðurinn hins vegar við skuldunum er ljóst að þá verður ekki aftur snúið : Þá hefur þjóðin endanlega verið skuldsett á grundvelli pólitískra þvingunarskilmála sem ríkisstjórnin hafði ekki dug í sér til að standa gegn .
" Hvernig getur Steingrímur nú sagt að komið hafi verið bindandi samkomulag í haust ? Um tilefni " leiðréttingarinnar " er það að segja að með ummælum sínum hefur Ragnar H. Hall kallað fram upplýsingar , sem ekki átti að gera opinberar .
Eftir stendur að Bretar geta rukkað Íslendinga um tvo milljarða króna vegna kostnaðar breska innistæðutryggingasjóðsins út af greiðslum til þeirra , sem áttu peninga á Icesave-reikningum , " án takmarkana " .
Getur verið að lögfræðikostnaður sé þar með talinn þótt ekki sé hann nefndur berum orðum ? 