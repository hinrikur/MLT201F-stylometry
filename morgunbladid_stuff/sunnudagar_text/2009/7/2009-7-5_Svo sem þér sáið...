Hann kom eins og stormsveipur inn í ensku knattspyrnuna á liðnum vetri .
Stuðningsmenn Coventry City bera hann á höndum sér og sparkskýrendur eru sannfærðir um að hans bíði verkefni á ennþá stærra sviði í framtíðinni .
Eigi að síður hefur Aron Einar Gunnarsson engin áform um að bregða til miða .
Hann er bara tvítugur og liggur ekkert á .
" Það er best að gera þetta í þrepum , " segir hann .
Eftir Orra Pál Ormarsson orri@mbl.is Það er létt yfir Aroni Einari Gunnarssyni þegar fundum okkar ber saman á Valsvellinum þetta sólríka hádegi .
Hann er að leika listir sínar fyrir Eggert ljósmyndara en kemst að raun um að það er hægara sagt en gert að gera knattþrautir í klofsíðum gallabuxum .
Láttu ekki svona maður , segi ég við landsliðsmanninn .
Eru knattspyrnumenn ekki alltaf að biðja um nýjar áskoranir ? Aron glottir .
" Það er rétt .
" Hann er að klára sumarfríið og skaust upp á skerið til að vera viðstaddur brúðkaup vinar síns , Grétars Rafns Steinssonar .
Ég nota tækifærið til að mæla mér mót við þessa stjörnu vonar í íslenskri knattspyrnu og spyrja hana spjörunum úr .
Hlíðarendi verður fyrir valinu en þar starfar bróðir Arons , Arnór Þór Gunnarsson handboltamaður .
Þeir bræður eru miklir mátar en eins og góðra bræðra er siður er metingur í þeim .
" Sjáðu karlinn , " segir Aron og bendir á bróður sinn úti á túni .
" Hann er ber að ofan .
Sérðu einhverjar stelpur að horfa á hann ? " Nei .
" Einmitt .
Það væri annað mál stæði ég þarna ber að ofan ! " Dátt er hlegið .
Fann strax að ég gæti þetta Óhætt er að segja að Aron hafi slegið í gegn á sinni fyrstu leiktíð í Englandi .
Hann renndi þó blint í sjóinn þegar hann mætti á fyrstu æfinguna hjá B-deildarliði Coventry City fyrir réttu ári .
Hafði bara komið inn á í einum leik á tveimur árum með AZ Alkmaar í Hollandi þannig að sjálfstraustið var ekki upp á marga fiska .
Hann var ekki lengi að endurheimta það .
" Ég fann strax á fyrstu æfingunni að ég átti fullt erindi í þetta lið – að ég gæti þetta .
Enska knattspyrnan hentar mér mjög vel og ég efldist jafnt og þétt á undirbúningstímabilinu .
Ég náði mér síðan mjög vel á strik í fyrsta deildarleiknum og eitt leiddi af öðru .
Þetta gekk vonum framar og tímabilið var í einu orði sagt æðislegt , " segir hann .
Síðasta sumar stóð Aroni til boða að fara til nokkurra liða , m.a. í ensku úrvalsdeildinni , Hollandi , Danmörku og Svíþjóð .
Hann er ekki í vafa um að hann hafi valið rétt .
" Ég efast ekki um það eitt augnablik .
Eftir tvö ár í varaliðinu hjá AZ þráði ég að spila í aðalliði og hjá Coventry hef ég fengið það tækifæri .
Fyrir það er ég mjög þakklátur .
" Chris Coleman stýrir liði Coventry og segir Aron hann hafa reynst sér ákaflega vel .
" Hann sá mig ekki spila áður en hann keypti mig en fékk góð ráð frá útsendurum félagsins .
Ég fann strax á fyrstu æfingunni að hann hafði mikla trú á mér .
Okkar samstarf hefur verið afskaplega gott .
" Enda þótt árin í Hollandi hafi verið strembin sér Aron síður en svo eftir þeim .
AZ hafi verið góður skóli .
" Mér brá dálítið þegar ég kom þangað fyrst , ég stóð öðrum leikmönnum langt að baki tæknilega .
Baráttan var allt sem ég hafði að vopni .
Á þessum tveimur árum tókst mér hins vegar að bæta tæknina verulega og það hefur komið sér vel í Englandi .
Ég vissi alveg að ég gæti tæklað þessa karla en það er ekki verra að geta látið boltann vinna fyrir sig líka , " segir hann og brosir .
Aron segir hraðann mesta muninn á Hollandi og Englandi .
Hann sé svakalegur í Englandi .
Coventry City er fornfrægt félag .
Þegar það féll úr úrvalsdeildinni síðast , vorið 2001 , hafði það verið þar samfleytt í 34 ár .
Aðeins Arsenal , Everton og Liverpool höfðu á þeim tíma verið þar lengur í beit .
Síðan hefur flest gengið á afturfótunum hjá félaginu og minnstu munaði að það færi í greiðslustöðvun fyrir tveimur árum .
Strangt til tekið aðeins þrjátíu mínútum .
Kaupsýslumaðurinn og gamla knattspyrnukempan Ray Ranson kom því þá til bjargar en svo skemmtilega vill til að Ranson var einmitt í liði Manchester City sem glímdi sællar minningar við Þór , uppeldisfélag Arons , á Akureyrarvelli sumarið 1981 .
Þeir liggja víða þræðirnir í þessu lífi .
Coventry slapp naumlega við fall í C-deild vorið 2008 og enda þótt það næði aðeins sautjánda sæti á liðnu tímabili þóttu sparkvísir menn sjá greinileg batamerki á liðinu , ekki síst vegna frammistöðu Arons .
Það kom því fáum á óvart þegar stuðningsmenn Coventry völdu hann leikmann ársins í vor .
Eins og hver önnur vinna Aron tekur undir það að liðið sé á réttri braut en fólk verði að gefa því tíma .
Hópurinn sé á heildina litið ungur og þurfi svigrúm til að stilla saman strengi sína .
" Stuðningsmennirnir voru lengi góðu vanir og eiga vont með að viðurkenna að félagið hafi verið í basli .
Það tekur alltaf tíma að vinna sig út úr fjárhagserfiðleikum og byggja upp nýtt lið .
" Hann segir andann í liðinu góðan en menn hafi lítil afskipti hverjir af öðrum utan æfinga .
" Í raun er þetta bara eins og hver önnur vinna .
Menn mæta á æfingar og í leiki en fara síðan hver í sína áttina .
Eftir æfingu hjá Þór áttu menn það til að kíkja saman í grill eða sumarbústað en því er ekki að heilsa þarna .
Svona er atvinnumennskan .
" Hinn nýi og glæsilegi leikvangur Coventry , Ricoh Arena , tekur liðlega 32 þúsund manns í sæti .
Þar er þó sjaldan fullt út úr dyrum .
Hlýtt er milli Arons og stuðningsmanna liðsins .
" Þegar ég spilaði með Þór þekkti ég nánast alla áhorfendur persónulega og ég nálgast þetta með sama hugarfari úti .
Enda þótt það séu 20 þúsund manns á vellinum læt ég eins og ég þekki þá alla .
Klappa mikið fyrir þeim og veifa til þeirra .
Svona er ég bara .
Þetta virðist falla þeim vel í geð , alla vega finn ég fyrir sterkum straumum frá þeim í hvert sinn sem ég spila .
" Hann segir aðdáendur stöðva sig reglulega á götu .
" Það er bara hluti af þessu lífi .
Englendingar eru upp til hópa mjög opnir og margir hafa þörf fyrir að spjalla .
Mér finnst það sjálfsagt mál .
Ég er ekkert að flýta mér heim í Playstation og get alveg gefið mér tíma til að ræða við þá .
Þetta er nú einu sinni fólkið sem greiðir launin mín .
" Fyrirliðastaðan laus Þegar þessi grein birtist er Aron farinn utan til æfinga hjá Coventry .
Hann á ekki von á öðru en að verða áfram hjá félaginu – a.m.k. um sinn .
" Ég gerði þriggja ára samning við félagið í fyrra og rætt hefur verið um að framlengja hann um eitt ár .
Það er engin græðgi af minni hálfu , bara eðlilegur hlutur eftir velheppnað tímabil .
Ég er í allt annarri samningsstöðu gagnvart félaginu núna en fyrir ári .
Vonandi tekst okkur að ganga frá þessu fljótlega .
Mér líður vel hjá Coventry .
" Scott Dann , sem var fyrirliði liðsins á liðinni leiktíð , var seldur til Birmingham í sumar og í skoðanakönnun sem staðarblað í Coventry gerði á dögunum kom fram að meira en helmingur stuðningsmanna liðsins vill að Aron taki við armbandinu .
Sjálfur gerir hann þó ekki ráð fyrir að verða falin sú ábyrgð .
" Ég reikna með að varafyrirliðinn , Clinton Morrison , taki við .
" En yrði hann beðinn ? " Þá myndi ég að sjálfsögðu segja já .
" Ætlar að leika í úrvalsdeild Rætt hefur verið um áhuga annarra félaga á Aroni í sumar , jafnvel úr úrvalsdeildinni , en hann segir það ekki trufla sig .
" Ég held ég geti fullyrt að ég færi ekki í annað félag í B-deildinni .
Fari ég frá Coventry verður það til félags í ensku úrvalsdeildinni .
Það er æðsta markmiðið sem ég hef sett mér og ég ætla að ná því .
Mér liggur hins vegar ekkert á , ég er bara tvítugur og ferillinn rétt að byrja .
Eiður Smári gerði þetta í þrepum .
Skapaði sér fyrst nafn hjá Bolton í B-deildinni , fór þaðan til Chelsea og síðan Barcelona .
Ég held það sé óskynsamlegt að fara of snemma til þessara stóru liða .
Þá á maður á hættu að týnast í varaliðinu .
" Spurður um draumaliðið nefnir Aron Manchester United en hann hefur fylgt Rauðu djöflunum að málum frá blautu barnsbeini .
" Það er fjarlægur draumur eins og er en maður veit aldrei .
" Orðrómur þess efnis að Liverpool hefði augastað á honum var á kreiki fyrr í sumar en Aron hefur ekkert heyrt frá Rafa Benítez .
" Ég sá þessar vangaveltur í netmiðlum en umboðsmaðurinn minn hefur ekki fært þetta í tal .
" Alltaf með tuðruna á tánum Aron , sem er borinn og barnfæddur Akureyringur , man ekki eftir sér öðruvísi en sparkandi bolta – eða hendandi honum .
Hann var nefnilega liðtækur handboltamaður á yngri árum .
Faðir hans , Gunnar Malmquist Gunnarsson , lék lengi og þjálfaði handbolta hjá Þór og fór að taka snáðann með sér á æfingar í gömlu góðu Skemmunni á Akureyri þegar hann var fjögurra ára .
Fram að fimmtán ára aldri æfði Aron handbolta og fótbolta jöfnum höndum og kveðst hafa verið mun betri í fyrrnefndu greininni þar sem hann lék stöðu leikstjórnanda .
Því til staðfestingar er sú staðreynd að hann lék sex leiki fyrir Þór í meistaraflokki aðeins fimmtán ára .
Á þessum tíma var Aron kominn í landsliðsúrtak í báðum greinum og fann að hann þurfti að velja á milli .
Álagið var mikið , bæði líkamlega og andlega .
" Það kom mörgum á óvart þegar ég valdi fótboltann .
Ég tók þessa ákvörðun algjörlega á mínum forsendum og sé ekki eftir því .
Það var eitthvað sem sagði mér að gera þetta .
Handboltinn er einhæfari íþrótt og mér leiddist orðið að vera tekinn úr umferð í hverjum leik í mínum aldursflokki .
" Strangt til tekið hefur Aron ekki alveg sagt skilið við handboltann en löngu innköstin hans eru víðfræg .
Svo er það annað .
" Ég horfi miklu frekar á handbolta en fótbolta .
Það er miklu skemmtilegra .
" Eftir að Aron fór að einbeita sér að fótboltanum urðu framfarirnar stórstígar .
Hann óx fljótt upp úr sínum aldursflokki og sumarið 2005 , þegar hann var aðeins sextán ára , var hann fyrst kallaður til liðs við meistaraflokk Þórs .
Lék sex leiki það sumar .
Hann tók svo upp þráðinn vorið 2006 og var þá hugað stórt hlutverk hjá félaginu .
Það fór á annan veg .
Eftir einungis sex leiki bauðst honum nefnilega samningur hjá AZ Alkmaar og hélt þegar utan .
Grét á leiðinni til Hollands Aron segir þau vistaskipti hafa verið mikil viðbrigði .
" Fyrstu mánuðirnir hjá AZ eru erfiðasti tími lífs míns .
Það er meira en að segja það fyrir sautján ára dreng að halda einn út í heim til að spila fótbolta .
Ég hafði ekki hugmynd um hvað ég var að fara út í og grét á leiðinni til Hollands .
Ég var að fara frá fjölskyldu og vinum , auk þess sem ég átti kærustu fyrir norðan á þessum tíma .
Það varð mér til happs að Grétar Rafn Steinsson var að spila fyrir AZ .
Án hans hefði ég mjög líklega komið heim aftur .
Grétar stóð þétt við bakið á mér .
" Aron herti fljótt upp hugann enda var markmiðið skýrt – að standa sig sem atvinnumaður í knattspyrnu .
Stundum er dregin upp sú mynd af atvinnumennskunni að hún sé sældarlíf , stuttur vinnudagur og miklir peningar .
Þá gleymist oft hvílíka vinnu menn hafa lagt á sig til að ná þessum hæðum og hvaða fórnir þeir hafa þurft að færa .
" Maður fær ekkert upp í hendurnar í fótbolta , þetta er vinna og aftur vinna ætli maður sér að ná langt .
Maður kaupir þetta ekki í Hagkaup .
Það er í raun sama hversu langt maður nær , það má aldrei slá slöku við .
Þá kemur einhver annar og hirðir af manni stöðuna , " segir Aron .
Hann kveðst alla tíð hafa verið metnaðarfullur .
" Þegar ég var strákur flýtti ég mér að borða þegar ég kom heim úr skólanum til að geta farið á æfingu , handbolta eða fótbolta eða jafnvel bæði .
Á kvöldin lék ég mér síðan eins lengi og ég gat á sparkvöllunum .
Markmiðið var að verða betri í dag en í gær .
Það hefur ekkert breyst .
Ég æfi mikið aukalega og er oftast seinastur heim af æfingasvæðinu í Coventry .
Og það er ekki bara vegna þess að ég er lengi í sturtu , " segir hann hlæjandi .
Aron er gagnfræðingur frá Glerárskóla og náði að ljúka einu ári í MA áður en hann hélt utan til Hollands .
Síðan á hann að baki ríflega þrjátíu einingar í fjarnámi frá VMA .
" Ég hef verið að dunda mér við þetta .
Ég ætti alla vega að ná enskunni .
Verst að þeir eru ekki með hollensku líka , " segir hann hlæjandi .
Aron stefnir að því að ljúka stúdentsprófi með hægðinni .
" Maður verður að hafa eitthvað til vara meiðist maður eða komi heim í fýlu .
Annars er óþarfi að minna mig á hvað ferillinn er stuttur .
Það þýðir að ég þarf að fara að leggja fyrir ! " ...
svo munuð þér og uppskera .
Ber er hver að baki ...
Aron er ekki eini íþróttamaðurinn í fjölskyldunni .
Faðir hans , Gunnar Malmquist Gunnarsson , lék um árabil handbolta með Þór á Akureyri og bróðir hans , Arnór Þór Gunnarsson , sem er tveimur árum eldri en Aron , valdi einnig þá grein .
Hann hóf ferilinn nyrðra en leikur nú með Val í úrvalsdeildinni .
Þá á hálfbróðir Arons , Atli Már Rúnarsson , að baki langan feril í fótbolta og ver í sumar mark Þórsara í B-deildinni í hárri elli – 37 ára .
Atli lék líka lengi handbolta með Þór .
Aron kveðst bera mikla virðingu fyrir bræðrum sínum .
Þeir hafi stutt dyggilega við bakið á honum alla tíð .
Hann fylgist líka grannt með gangi mála hjá þeim .
" Addi hefur tekið miklum framförum og er orðinn lykilmaður í Valsliðinu .
Við erum miklir félagar og ég ætla meira að segja að taka mér númerið hans , 17 , hjá Coventry næsta vetur .
Ég var númer 12 í fyrra .
Bendir það kannski til þess að ég sé farinn að bera of mikla virðingu fyrir Adda ? " spyr hann hlæjandi .
Aron segir engan hafa haft meiri áhrif á sig í fótbolta en Atla bróður sinn .
Hann og Pál Viðar Gíslason þjálfara hjá Þór .
" Atli var í Þórsliðinu þegar ég byrjaði að spila þar og það var ómetanlegt að hafa hann fyrir aftan sig .
Hann er búinn að vera lengi í þessu og veit alveg hvað hann syngur .
Hann tekur mig ennþá á skotæfingar þegar ég er fyrir norðan og eitt hefur ekkert breyst öll þessi ár – það er gjörsamlega vonlaust að skora hjá Atla maður á móti manni .
Hann kann þetta allt ennþá , karlinn .
" Fyrir þá sem ekki vita er Atli líka trommuleikari einnar ástsælustu jaðarsveitar íslenskrar rokksögu , Helga og hljóðfæraleikaranna .
" Mikið rétt , " segir Aron .
" Ég misnotaði líka aðstöðu mína um daginn og fékk þá til að spila í tvítugsafmælinu mínu .
" Myndi henda mér fyrir bíl Aron Einar var fyrst valinn í A-landslið Íslands fyrir æfingamót á Möltu í febrúar á síðasta ári , þá aðeins átján ára .
Hann segir kallið hafa komið sér á óvart enda var hann í varaliði AZ Alkmaar á þessum tíma .
Tækifærið var þó kærkomið og Aron átti góðan leik gegn Hvít-Rússum , sem var eini leikur hans á mótinu vegna skuldbindinga með 21 árs-landsliðinu .
Hálfum öðrum mánuði síðar fékk Aron sig með herkjum lausan í vináttulandsleik gegn Færeyjum í Kórnum .
" AZ ætlaði ekki að leyfa mér að fara út af einhverjum varaliðsleik .
Ég neitaði hins vegar að spila þann leik , þannig að þeir slepptu mér á endanum .
Ég hafði engu að tapa enda var ég á förum frá liðinu .
Þetta reyndist líka hárrétt ákvörðun .
Mér gekk vel gegn Færeyingum og DVD-upptökur af þeim leik fóru víða um Evrópu .
Landsleikir eru margfalt stærri gluggi fyrir leikmenn en varaliðsleikir í Hollandi .
" Í lok mars var Aron síðan í fyrsta skipti í fullskipuðum leikmannahópi Íslands í 2:1 -sigri í Slóvakíu og allar götur síðan hefur hann átt fast sæti í hópnum .
Hann kveðst kunna vel við sig í landsliðshópnum og er sáttur við sitt hlutskipti .
" Ég er ýmist í byrjunarliðinu eða á bekknum og get alveg fellt mig við það .
Ég er ungur og ber mikla virðingu fyrir þeim leikmönnum sem spila mína stöðu , s.s. Brynjari Birni Gunnarssyni og Stefáni Gíslasyni .
Ég veit að standi ég mig vel með Coventry fæ ég tækifæri í þessu liði og vitaskuld stefni ég að því að vinna mér fast sæti fyrr en síðar .
Það er mikill heiður að spila fyrir Ísland .
" Hefðina vantar Aron viðurkennir að gengi landsliðsins hafi valdið vonbrigðum að undanförnu .
" Það er engin einhlít skýring á því .
Það eru ákveðin kynslóðaskipti að eiga sér stað og það tekur tíma að byggja liðið upp .
Það er fjöldinn allur af góðum strákum að koma inn í hópinn og framtíðin er að mínu viti björt – án þess að ég vilji setja pressu á okkur .
Það vantar hvorki viljann né stemninguna í hópinn .
Ætli helsta vandamálið sé ekki að það er svo lítil hefð fyrir því að ná árangri .
" Talandi um hefðir , ætli Aron geri ráð fyrir því að leika einhvern tíma fyrir Íslands hönd á stórmóti ? " Vonandi .
Ég myndi alltént henda mér fyrir bíl til að ná því markmiði .
Það yrði stórkostlegt .
Við höfum fyrirmyndirnar í handboltalandsliðinu og kvennalandsliðinu í fótbolta og ætli ég gerist ekki bara svo djarfur að spá því að við munum dag einn gera þjóðina jafn stolta ! " Ekkert jafnast á við Hótel mömmu Það er þrennt sem skiptir mestu máli í lífi atvinnumanns í knattspyrnu , " segir Aron Einar einbeittur á svip .
" Matur , félagsskapur og hreinlæti .
" Hann hefði getað auglýst á Evrópska efnahagssvæðinu eftir manneskju til að taka þetta að sér en þess gerðist ekki þörf því sú hæfasta gaf sig sjálfviljug fram – móðir hans , Jóna Emilía Arnórsdóttir .
" Mamma var úti hjá mér í fyrravetur og verður áfram , a.m.k. í vetur .
Mataræði skiptir íþróttamenn miklu máli og hún gætir þess að ég detti ekki í skyndibitann .
Hún sér líka um þrifin á heimilinu af miklum myndarskap .
Mikilvægastur er þó félagsskapurinn og þar er hún sannarlega betri en enginn .
Mamma hefur staðið sig eins og hetja .
" Mæðginin verða ekki ein á heimilinu í vetur því kærasta Arons , Charlotte Emma , mun flytja inn í haust .
" Við kynntumst í vetur og náðum strax vel saman .
Hún er frá Coventry og var að ljúka námi í förðunarfræði , " segir hann og fer ekki nánar út í þá sálma .
Greinarhöfundur stenst ekki mátið og bendir Aroni á að hann hafi alltaf staðið í þeirri meiningu að íslenskt kvenfólk væri fallegra en breskt .
" Það er alveg rétt , " segir Aron sposkur á svip .
" Ég þurfti líka að grafa djúpt áður en ég fann þessa ! " Spurður hvort ráðahagurinn ýti undir það að hann ílendist í Englandi eftir að ferlinum lýkur er Aron fljótur til svars .
" Nei , ég mun búa á Íslandi eftir að ég hætti að spila .
Það eru hreinar línur .
Hún verður bara að koma heim með mér ! " Aron á fimm systkini og segir þau dugleg að sækja sig heim .
" Það er alltaf gaman að fá þau út .
Systkini mín eiga drjúgan þátt í þeim árangri sem ég hef náð , hafa alla tíð staðið þétt við bakið á mér .
Þau voru líka óþreytandi við að skutla mér á æfingar á sínum tíma .
Það gaf sig alltaf einhver fram .
" Þess má geta að Aron skilur fjölskylduna strangt til tekið aldrei við sig en hann er með fangamark og fæðingarár foreldra sinna og systkina húðflúrað á framhandleggina .
