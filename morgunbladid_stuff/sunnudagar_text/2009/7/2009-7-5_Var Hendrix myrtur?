BRESKA dagblaðið The Times birtir langa grein á vef sínum þar sem vöngum er velt yfir því hvort gítar-leikarinn Jimi Hendrix hafi verið myrtur þann 18. september 1970 , þ.e. að hann hafi ekki kafnað í eigin ælu í kjölfar ofneyslu áfengis og svefnlyfja .
James Wright , fyrrum tónleikaferðastjóri Hendrix , heldur þessu fram í ævisögu sinni , Rock Roadie , sem kom út í síðustu viku og segir að vægðarlaust gengi hafi ruðst inn á hótelherbergi kærustu Hendrix , Moniku Dannemann , og þröngvað svefntöflum og víni ofan í rokkarann þar til hann kafnaði .
Wright segist vita hver fór fyrir þeim hópi , enginn annar en umboðsmaður Hendrix , Mike Jeffery .
Wright segir Jeffery hafa verið hættulegan mann og því hafi hann ekki þorað að greina lögreglu frá þessu og auk þess óttast að hann yrði talinn meðsekur fyrir að þegja yfir þessu .
Jeffery hafi játað á sig morðið þegar þeir sátu tveir að sumbli 1973 en Jeffery fórst í flugslysi mánuði síðar .
Læknir sem skoðaði lík Hendrix fann mikið magn af víni í lungum hans en lítið áfengismagn í blóði sem þykir ansi dularfullt .
