8. júlí 1979 : " Það var vel ráðið hjá Benedikt Gröndal utanríkisráðherra að breyta fyrri ákvörðun sinni um rýmkun á ferðafrelsi varnarliðsmanna .
Það er sjaldgæft að stjórnmálamenn viðurkenni mistök sín .
Það hefur utanríkisráðherra nú gert og með skjótum hætti .
Slíka afstöðu ber að virða .
" 9. júlí 1989 : " Tvisvar sinnum á tiltölulega skömmum tíma hafa okkur borist fréttir um það frá London að sami læknirinn , dr. Magdi Yacoub , hafi grætt líffæri í unga Íslendinga .
Fyrir hálfu öðru ári græddi hann hjarta og lungu í Halldór Halldórsson og nú fyrir um það bil mánuði bjargaði hann lífi Helga Einars Harðarsonar með hjartaígræðslu .
Öll íslenska þjóðin hefur fylgst með framförum þessara ungu manna og samglaðst þeim og fjölskyldum þeirra .
Viljastyrkur þeirra og áræði er aðdáunarvert .
Jafnframt höfum við enn einu sinni fengið að kynnast því hve læknavísindin eru orðin háþróuð og hvílíkir snillingar leggja þar nótt við nýtan dag til þess að bjarga mannslífum með öllum tiltækum ráðum .
Magdi Yacoub , frægasti hjartalæknir Breta og yfirlæknir við Brompton-sjúkrahúsið í London , braut eigin reglu um að ræða aldrei við blaðamenn eins og sjá mátti í Morgunblaðinu í gær .
Ástæðan er sú , að þessum mikilhæfa lækni er mikið í mun að koma þeirri ósk á framfæri við Íslendinga , að þeir íhugi að setja löggjöf sem geri kleift að gefa líffæri úr látnu fólki .
Erindi þessa efnis hefur hann sent til íslenskra lækna .
Hvetur hann til þess að læknar , stjórnvöld og almenningur taki til við að ræða þessi mál hér á landi .
Hljótum við að taka þessari hvatningu vel .
" 