Eftir Orra Pál Ormarsson orri@mbl.is Hann kemur með seinni skipunum , bumbuboltinn er farinn að rúlla .
Í öðru liðinu eru sjö mislitir sparkendur en í hinu sex klæddir í fagurgræn vesti .
Það blasir því við í hvort liðið hann á að fara .
" Drífðu þig í vesti ! " galar einhver svona til að undirstrika hið augljósa .
En hvað er a ' tarna ? Hann gerir sig ekki líklegan til að koma inn á völlinn , heldur tvístígur við endamörkin .
" Hvað er að manninum ? " spyr einhver önugur , þegar gert hefur verið hlé á leiknum .
Blásið er til rekistefnu við endamörkin .
" Hvers vegna kemurðu ekki inn á ? " spyr einn sparkenda undrandi .
" Ég fer ekki í grænt .
" " Ferðu ekki í grænt ! ! ! ? " Menn hlæja .
" Láttu ekki svona og drífðu þig inn á ! " " Nei , því miður .
Ég fer ekki í grænt .
" Það rennur upp fyrir mönnum ljós .
Hann er ekki að grínast .
Maðurinn fer í raun og veru ekki í grænt .
" Hvers vegna ekki ? " spyr einhver forvitinn .
Ætli það sé vegna þess að hann vill ekki hylja heiðgulan búninginn ? " Þetta er hjátrú .
Það fer enginn karlmaður í minni ætt í grænt .
Ekki undir neinum kringumstæðum .
Þurfi ég að fara í grænt vesti núna verð ég því miður að fara .
" Nú detta mönnum allar dauðar lýs úr höfði .
Pattstaða virðist í uppsiglingu uns einn úr mislita liðinu heggur á hnútinn .
" Ég skal fara í vesti .
Þú kemur í minn stað í mislita liðinu .
" Loksins geta menn haldið áfram að spyrna .
Klórandi sér í höfðinu .
Hefði þurft að yfirgefa völlinn Ekkert fær truflað hinar fögru fótmenntir , þannig að það bíður uns steypibaði er lokið að spyrja Einar Sebastian Ólafsson nánar út í þessa óvenjulegu hjátrú hans .
" Ég er af hinni ágætu Reynistaðarætt og karlmennirnir í þeirri ætt fara aldrei í grænt , " upplýsir hann þegar við höfum komið okkur makindalega fyrir í stúkunni á gervigrasvelli Framara , sem var vettvangur þessarar óvæntu uppákomu .
" Þetta var dálítið vandræðalegt , " viðurkennir hann og horfir yfir völlinn .
" Það getur verið snúið að skýra þessa sérvisku út fyrir svona mörgum í einu .
Sem betur fer skildi einn úr hópnum strax hvað ég var að fara og bauðst til að skipta við mig um lið .
Annars hefði ég þurft að yfirgefa völlinn .
Ég tek þetta mjög alvarlega – fer aldrei í grænt .
Það er raunar nóg að grænt merki sé á flíkinni .
" Þess má geta að Einar er búsettur erlendis og er gestur í téðum hópi sparkenda .
Hann hafði nokkrum sinnum mætt til leiks áður en aldrei verið beðinn um að fara í grænt vesti .
" Það hlaut að koma að þessu , " segir hann hlæjandi .
Storkar ekki örlögunum Hjátrúna má rekja aftur til ársins 1780 þegar Reynistaðarbræður urðu úti á Kili en þeir voru klæddir grænum vaðmálsfötum ( sjá umfjöllun um örlög þeirra hér til hliðar ) .
Allar götur síðan hafa karlmenn í ættinni forðast það eins og heitan eldinn að klæðast grænu .
" Ég ólst upp við þetta .
Afi minn , Ólafur Þorsteinsson , háls- , nef- og eyrnalæknir , hvatti menn óspart til að virða þessa hefð enda þótt hann væri bara giftur inn í ættina og pabbi , Ólafur Ólafsson lögfræðingur , hefur alltaf verið gallharður á þessu .
Hann útskýrði þetta snemma fyrir okkur bræðrunum og það hefur aldrei hvarflað að mér að virða þetta að vettugi .
Ég veit svo sem ekki hverjar afleiðingarnar yrðu en sé enga ástæðu til að taka áhættuna .
Hermt er að það boði ógæfu að klæðast grænu og hvers vegna í ósköpunum ætti maður að storka örlögunum ? " Einar upplýsir að faðir hans hafi þurft að gera skólastjórnendum grein fyrir þessu þegar hann var barn .
" Ég veit ekki annað en menn hafi sýnt því skilning .
Ég minnist þess alla vega ekki að reynt hafi verið að troða mér í grænt .
" Sérvitur og skrýtinn Einar segir fyrstu viðbrögð fólks yfirleitt á þann veg að það haldi að hann sé að gera að gamni sínu .
" Þegar ég fer að útskýra málið skilja hins vegar flestir hvað ég er að fara en eflaust þykir einhverjum ég sérvitur eða skrýtinn .
" – Ertu það ? " Já , reyndar ! " Dátt er hlegið .
Hjátrúin hefur vitaskuld ekkert með fegurðarskynið að gera en Einar viðurkennir þó að sér þyki grænn fatnaður yfirleitt ekki fallegur .
" Mér þykir græni liturinn bara fallegur í náttúrunni .
Svo er ég grænmetisæta , borða engar dýraafurðir .
Grænt er því vænt , þannig lagað séð .
" Einar er Valsari í húð og hár og þarf fyrir vikið ekki að gæta sín þegar hann fer á völlinn .
Hann hefði líklega aldrei getað orðið markvörður ! " Það er líka eins gott að fjölskyldan styður ekki Breiðablik .
Það hefði getað haft voveiflegar afleiðingar , " gantast hann .
Frændi Einars , Ólafur Þorsteinsson Víkingur og viðskiptafræðingur , var einu sinni valinn í Reykjavíkurúrvalið í knattspyrnu .
Hann mætti glaðbeittur til leiks en brosið fraus þegar búningarnir komu upp úr töskunni .
Þeir voru grænir .
Ólafur þakkaði með það sama fyrir sig og kvaddi .
Fór aldrei inn á völlinn .
Hjátrúin nær bara til þess sem menn klæðast , þannig Einari er óhætt að leika knattspyrnu á grænum velli .
Honum er líka heimilt að " fara í " grænklædda leikmenn .
" Svo vítt skilgreinum við þetta ekki – sem betur fer , " segir hann hlæjandi .
Keypti frakka með grænu fóðri Einar hefur aldrei farið vísvitandi í grænt en það gerðist einu sinni ómeðvitað .
" Það var þannig að ágæt frænka mín andaðist og mig vantaði góðan frakka til að klæðast við jarðarförina .
Ég hélt því sem leið lá í Sautján á Laugaveginum og fann þennan fína svarta frakka .
Mátaði hann á staðnum og keypti .
Þegar ég kom heim áttaði ég mig hins vegar á því mér til mikillar skelfingar að fóðrið var dökkgrænt .
Birtuskilyrðin voru þannig í búðinni að ég tók ekki eftir þessu þar .
Ég rauk með það sama aftur í Sautján og sagði starfsfólkinu að skipta þyrfti um fóður .
Það hélt auðvitað að ég væri ruglaður .
Lái því hver sem vill , " segir Einar og hlær .
Það varð honum til happs að föðursystir Bolla Kristinssonar , kaupmanns í Sautján , heyrði á tal hans við afgreiðendur .
Hún kannaðist við Reynistaðarættina og lét þegar í stað gera ráðstafanir til að skipta um fóður í frakkanum .
Einar komst því í honum í útförina – eins og ekkert hefði í skorist .
Hefðin tekur land í Finnlandi Hann kveðst ekki hafa orðið smeykur eftir að hann mátaði frakkann fyrst .
" Þetta var ómeðvitað og tók ekki nema nokkrar sekúndur .
Eigum við ekki að segja að þetta hafi verið tæknilega ógilt ! " Einar á enga syni , þannig ekki hefur reynt á hann í því tilliti .
Hann kveðst hins vegar forðast að kaupa græn föt á dætur sínar tvær .
" Hjátrúin nær ekki til kvenna í ættinni en mér hefur eigi að síður aldrei verið vel við að gefa stelpunum græn föt .
Ég er samt ekkert að amast við því þegar aðrir gera það .
" Bróðir hans býr í Finnlandi og á son með finnskri konu .
Einar segir hana eiga mjög erfitt með að skilja þessa íslensku sérvisku .
" En hún lætur sig hafa þetta .
Þessi hálffinnski frændi minn fer aldrei í grænt fremur en aðrir karlmenn af Reynistaðarættinni .
Þessi ætt hefur alla tíð staðið þétt saman og ég er sannfærður um að hjátrúin á stóran þátt í því .
" Sígauni alheimsins Einar Sebastian Ólafsson er ljósmyndari að upplagi en hefur starfað sem flugþjónn hjá Atlanta frá árinu 1996 .
" Ég réð mig til Atlanta í þeim tilgangi að komast til Sádi-Arabíu að taka ljósmyndir .
Ég ætlaði bara að vera í þrjá mánuði en síðan eru liðin þrettán ár .
Núna er ég orðinn yfirflugþjónn og lítið fararsnið á mér .
" Markmiðið var að komast að og " sópa gólfið " hjá Louise Greenfield , ljósmyndaranum fræga í New York , en af því varð ekki .
" Það bíður betri tíma , " segir Einar .
Hann byrjaði að ferðast sextán ára .
Þrátt fyrir flökkueðlið hefur hann öðrum þræði alltaf verið að leita að sínum reit , eins og hann kemst að orði , og fann hann loksins árið 2003 – í Buenos Aires .
" Þessi leit tók mig rúm fjörutíu ár .
" Einar á hús í höfuðborg Argentínu og ver sínum frítíma þar .
" Ég fann minn reit við Plaza Dorego í Santelmo-hverfi og gæti ekki búið á betri stað .
Þetta er 101 Buenos Aires – forsetahöllin er við sömu götu – og miðbærinn iðar af lífi og fjöri .
Ég kann afskaplega vel við Argentínumenn .
Þeir eru afslappað og yndislegt fólk , duglegir að vinna en ekki að drepa sig úr efnishyggju eins og við Íslendingar .
Síðan er maturinn þarna æðislegur – að ekki sé talað um veðrið , " segir Einar sem aldrei er kallaður annað en El Vikingo þar syðra .
Full ferðataska af peningum Í Argentínu ætlar Einar að enda sem ljósmyndari og myndlistarmaður .
" Við Spessi vinur minn höfum áform um að ferðast um landið á tveimur Harley-hjólum .
Þetta er óplægður akur í listinni .
" Einari þykja Argentína og Ísland eiga fleira sameiginlegt en fólk geri sér í fljótu bragði grein fyrir .
" Löndin eru alls ekki svo ólík .
Ætli það sé ekki vegna þess að þau eru suðurpóll og norðurpóll .
Síðan hafa þau bæði upplifað hrun efnahagskerfisins .
Munurinn er hins vegar sá að Argentínumenn lýstu sig gjaldþrota árið 2001 og fengu í kjölfarið einhverjar skuldir uppgefnar .
" Einar reyndi efnahagsástandið á eigin skinni þegar hann keypti húsið .
" Eina leiðin til að eiga viðskipti í Argentínu er að vera með reiðufé .
Ég fékk því dollara að láni hjá banka hérna heima og mætti á fund fasteignasalans með fulla ferðatösku af seðlum .
Ég hef ekki í annan tíma séð svona mikið af peningaseðlum á einu borði .
Síðan byrjuðu menn að telja .
Mér leið eins og ég væri að leika í ítalskri bíómynd .
" Kirchner-hjónin , sem oft eru kölluð Clinton-hjón Suður-Ameríku , stjórna nú landinu og Einar segir þau umdeild .
" Þeim hefur gengið ágætlega að rétta hlut landsins út á við en hafa átt í vandræðum heima fyrir .
Þykja ekki hugsa nægilega vel um almenning .
Fljótt á litið sýnist mér ríkisstjórnin hérna heima vera að falla í sömu gryfju .
Hún virðist ætla að leggja meiri áherslu á utanríkismál en að styðja við bakið á fólkinu í landinu .
" Þrjátíu kílóa heimili Enda þótt Einar eigi heimili í Buenos Aires er hann ekki nema hluta úr árinu þar .
Bækistöð hans hjá Atlanta er í borginni Jeddah í Sádi-Arabíu .
Þar er hann lungann úr árinu .
" Strangt til tekið bý ég í ferðatösku .
Heimili mitt vegur þrjátíu kíló .
" Hann hefur varið sjö árum samtals í Sádi-Arabíu og þekkir harðkjarna múslíma orðið býsna vel .
" Trúin skiptir óvíða meira máli enda er hin sögufræga borg Mekka í landinu .
Það er ekki auðvelt fyrir mann sem ekki aðhyllist íslam að vera á svona stað en mér hefur alltaf liðið ágætlega þarna .
Lykillinn er að koma fram við þetta fólk af virðingu , þá sýnir það manni virðingu á móti .
" Reglur samfélagsins eru strangar í Sádi-Arabíu og gestir verða að gjöra svo vel að virða þær .
Kvikmyndahús eru harðbönnuð , einnig neysla áfengis og menn gjalda fyrir neyslu fíkniefna með lífi sínu .
Hörð viðurlög eru einnig við þjófnaði og öðrum glæpum .
" Þetta er í raun auga fyrir auga-lögmálið , " segir Einar en opinberar aftökur eru nánast daglegt brauð .
Spurður hvort hann hafi orðið vitni að slíkum atburði hristir hann höfuðið .
" Ég hef ekki geð í mér til þess .
" Sádi-Arabía er í dag stærsta bækistöð flugfélagsins Atlanta með sjö Boeing 747-vélar .
Flogið er fyrir Saudi Arabian Airlines .
" Atlanta er búið að vera þarna í tuttugu ár og Íslendingar hafa átt mjög góð samskipti við Sádi-Araba .
Raunar er það mín upplifun að okkur gangi yfirleitt vel að vinna með öðrum þjóðum , " segir Einar .
Í því ljósi þykir honum undarlegt að Íslendingar séu á báðum áttum um það hvort þeir eigi að ganga í Evrópusambandið .
Túrar heiminn með dætrunum Einar er ókvæntur en á tvær dætur .
Sú eldri , Sigrún , 25 ára , var að ljúka BA-prófi í fjölmiðlafræði frá Háskólanum á Akureyri en sú yngri , Sara , 12 ára , býr hjá móður sinni í Washington .
Hann er í góðu sambandi við dæturnar .
" Við túrum heiminn saman , feðginin .
" Einar viðurkennir að hann sé að fjarlægjast Ísland enda hefur hann verið hálfa ævina í burtu .
" Ég er alltaf með lögheimili mitt og bankaviðskipti á Íslandi enda vinn ég fyrir íslenskt fyrirtæki .
Í seinni tíð kem ég samt bara hingað sem túristi , til að dást að náttúrunni og drekka í mig orkuna .
Það spillir heldur ekki fyrir að veðrið er alltaf að batna .
Ég á ekki von á að setjast aftur að á Íslandi .
Ég er og verð sígauni alheimsins .
" Enga græna Bjarna , takk ! Reynistaðarætt er kennd við Reynistað í Skagafirði .
Hana mynda niðjar Halldórs Vídalíns Bjarnasonar ( 1736-1801 ) klausturhaldara þar og Ragnheiðar Einarsdóttur ( 1742-1814 ) konu hans ( gift 1759 ) , og Málmfríðar Sighvatsdóttur ( f. 1735 , dáin fyrir 1801 ) barnsmóður hans .
Sumarið 1780 kom pest í fé á Norðurlandi og var allt skorið í Skagafirði .
Um haustið sendi Halldór á Reynistað syni sína Einar og Bjarna , ásamt vinnumanninum Jóni Austmann og öðrum , sem Sigurður hét , suður yfir Kjöl til að kaupa fé .
Þeir urðu allir úti í stórhríð á heimleiðinni , og þótti Björgu systur þeirra bræðra Bjarni bróðir sinn birtast sér í draumi og segja henni að þeir væru allir dauðir .
Auk þess þótti henni hann segja sér að frá þessum degi mætti ekki gefa neinum dreng í ættinni nafnið Bjarni , og enginn karl mætti framar klæðast grænu né ríða bleikum hesti , en væri feigur ella .
Um vorið fundust lík fylgdarmannanna tveggja í tjaldi við Beinhól , en bein bræðranna fundust ekki fyrr en árið 1845 í gjótu þar skammt frá .
Fólk varð felmtri slegið vegna þessara atburða og lögðust mannaferðir um Kjöl af áratugina á eftir .
Bölvunin var talin fylgja ættinni , og ýmsir voveiflegir atburðir taldir tengjast henni , og fram á þennan dag forðast afkomendur Halldórs og Ragnheiðar að nefna syni sína Bjarna og karlar að klæðast grænu eða ríða bleikum hesti .
