Eftir Agnesi Bragadóttur agnes@mbl.is Davíð Oddsson , fyrrverandi seðlabankastjóri , telur að samningurinn sem samninganefnd ríkisins hefur gert við Breta og Hollendinga um skuldbindingar ríkissjóðs vegna Icesave séu hryllilegustu mistök sem gerð hafi verið allt frá árinu 1262 .
Hann segir að staðfesting Alþingis á ríkisábyrgðinni , sem ríkisstjórnin og fjármálaráðherra leita nú eftir myndi dæma þjóðina til ævarandi fátæktar .
Davíð féllst á að veita Morgunblaðinu viðtal um Icesave-samningana , þátt Landsbankans , Seðlabankans og stjórnvalda .
Blaðamaður hitti Davíð á heimili hans í fyrradag .
– Nú hafa stjórnvöld gert samning við Breta og Hollendinga um greiðslur ríkissjóðs vegna Icesave .
Samningurinn og ríkisábyrgð vegna hans er nú til umfjöllunar á Alþingi .
Hvernig horfir þetta við þér , Davíð ? Á Alþingi að staðfesta þann samning sem gerður hefur verið ? " Mér finnst að menn séu komnir langt fram úr sér , þegar þeir eru að velta því fyrir sér hvort samningurinn um Icesave er slæmur eða góður .
Menn verða að hafa önnur atriði fyrst í huga , eins og það hvaða fyrirbæri þessi Icesave-samningur svonefndi er .
Það byggist allt á því að einkalánastofnun , Landsbankinn , stofnaði til innlánsreikninga , fyrst í Bretlandi , svo í Hollandi , án þess að leita nokkurrar ábyrgðar frá ríkinu .
Þeir byrjuðu smátt og í upphafi jukust innstæðurnar á þessum reikningum hægt , en síðar jókst vaxtarhraðinn mjög .
Það er ákveðinn hópur manna sem stendur í þeirri trú , að þetta einkafyrirtæki , Landsbankinn , hafi getað safnað milljónum punda , hundruðum milljóna punda , eða hvaða upphæð sem menn kærðu sig um , þar sem ábyrgðin væri öll á íslenskum skattborgurum , án þess að þeir hefðu hugmynd um þann ofurþunga sem var að leggjast á þeirra herðar .
Þetta fær auðvitað ekki staðist ogég lét stjórnendur Landsbankans margoft vita af því sjónarmiði Seðlabankans að það væri engin ríkisábyrgð á þessum innlánum .
" Eiga ekki við um bankahrun – En hvers vegna fær það ekki staðist , að um ríkisábyrgð sé að ræða ? " Framhjá því hefur með öllu verið horft , hvernig þessi innlánstryggingasjóður sem menn vilja nú láta íslenska ríkið bera ábyrgð á , er til kominn .
Hann er þannig til kominn að samkvæmt Evrópureglum sem við erum bundin af , gegnum Evrópska efnahagssvæðið ( EES ) þá er ákveðið að í kringum bankakerfið skuli koma á tilteknum tryggingasjóði sem er tryggingasjóður viðkomandi bankakerfis , jafnvel þótt lagaramminn sé settur af viðkomandi ríki hverju sinni .
Hvergi er það sagt að ríkið hafi neitt með þann sjóð að gera .
Hugsunin er sú og er í sjálfu sér alls ekkert galin , að bankarnir í viðkomandi landi borgi tiltekna prósentu af innlánum inn í sjóð , sem eigi síðan að mæta því ef einhver bankinn lendir í vandræðum .
Augljóst er að svona kerfi er hugsað fyrir lönd þar sem bankar eru hundrað , tvöhundruð talsins , eða þaðan af fleiri , enda gengur hugsunin upp gagnvart slíkum löndum .
Þegar slíkur fjöldi banka greiðir reglubundið af innstæðum sínum í tryggingasjóði , þá er staða sjóðsins slík , að hann getur hæglega mætt því þótt tveir til fimm , sex bankar fari á hausinn .
En þegar bara þrír bankar eru í landinu , fyrir utan örfáar smærri fjármálastofnanir , eins og háttar til hér á landi , þá sér hver maður í hendi sér að tryggingasjóður sem þeir eiga að byggja upp til þess að verjast á erfiðleikatímum , er mjög veikur og getur engan veginn staðið undir allsherjar bankahruni eins og hér varð .
Þegar svo kemur í ljós að þessar Evrópureglur eigi ekki við um Ísland í rauninni eða gangi að minnsta kosti alls ekki upp þar , þá koma menn með þá eftiráskýringu , að fyrst reglurnar af hálfu Evrópusambandsins hafi verið svona gallaðar , þá hljóti að vera ríkisábyrgð á öllu saman .
Þetta er forsenda sem menn gefa sér og á hvergi stoð í lögum .
Enginn lögfræðingur , sem er ekki hagsmunagæslulögfræðingur í einhverjum skilningi , hefur komist að þeirri niðurstöðu að svona geti þetta verið .
" Ekki skuldbundin að lögum – En er ekki sameiginlegur skilningur á því hjá Evrópuríkjunum og svo þeim sem samið hafa um Icesave fyrir okkar hönd , að ríkisábyrgð sé á Icesave eins og öðrum innlánum íslensku bankanna ? " Evrópuríkin hafa raunar hvergi sagt að við séum að lögum skuldbundin til þess að borga þetta .
Evrópuríkin segja og það var það sem Ingibjörg Sólrún Gísladóttir keypti , eins sérkennilegt og það nú var : Ef það kemur í ljós að kerfið virkar ekki einhvers staðar , þá getur það haft gríðarleg áhrif okkur til vandræða annars staðar , því það dregur úr trúnaði á kerfið .
Það sem þeir voru í raun að segja var að þeir vildu ekki horfa á lagalegar reglur og umhverfi , af því það hentaði þeim ekki .
Þennan málflutning keypti Ingibjörg Sólrún þegar hún var utanríkisráðherra og fundaði með einhverjum evrópusambandsmönnum og hún sagði eftir þann fund að þetta væri ekki lagalegt spursmál , heldur pólitískt .
Það taldi ég alltaf og tel furðulegt , því það var þeirra sjónarmið og hagur , ekki okkar sem réð þessari afstöðu þáverandi formanns Samfylkingarinnar .
Við hljótum alltaf að velta því fyrir okkur hvort við erum skuldbundin að lögum til að greiða annarra manna skuldir .
Vitanlega eru það lögin sem eiga skera úr um það með hvaða hætti eigi að skera úr um ágreining á milli þjóða .
" Davíð finnst það sæta nokkurri furðu að sérstök skýrsla , sem íslensk stjórnvöld hafi undir höndum , um tryggingamál og innstæðutryggingasjóði , sem hafi verið unnin af evrópskri nefnd á vegum OECD undir stjórn núverandi seðlabankastjóra Seðlabanka Evrópu , hafi ekki verið gerð opinber .
" Þessi nefnd á vegum OECD , sem Jean-Claude Trichet , sem nú er orðinn seðlabankastjóri Seðlabanka Evrópu stýrði , segir í skýrslu sinni að innstæðutryggingakerfið gildi ekki ef um algjört bankahrun er að ræða í viðkomandi landi .
Ég veit til þess að íslensk stjórnvöld hafa þessa skýrslu og mér finnst með ólíkindum að þetta skuli ekki hafa verið birt og þetta notað efnislega í þeim viðræðum sem átt hafa sér stað undanfarna mánuði .
Vitanlega er þetta atriði sem skiptir mjög miklu máli .
Það sem er alvarlegast í þessu máli , af hálfu viðræðunefndarinnar íslensku og ríkisstjórnarinnar , er að Íslendingarnir skuli hafa byrjað á því að segja við hina erlendu viðsemjendur sína : Við ætlum að líta þannig á , að við séum skuldbundin til að borga .
Skuldbundin þýðir það að við séum að fara að lögum .
En um leið og menn segja þetta , þá er þeirra samningsstaða náttúrlega farin veg allrar veraldar .
Segjum nú svo að Íslendingar vildu vera góðir við Evrópusambandið , eins og Ingibjörg Sólrún og Jóhanna , þó það kosti þjóðina mikið , þá ættum við að nálgast viðfangsefnið með því að segja : Það er bersýnilega uppi lagalegur ágreiningur og allar líkur sem standa til þess að við séum ekki skuldbundin til þess að borga .
En við viljum samt leggja okkar af mörkum til þess að stuðla að stöðugleika í bankaumhverfi evrópskra banka og þess vegna erum við reiðubúin að ganga til viðræðna við ykkur , þótt okkur beri engin skylda til þess .
En um leið og við segjum , eins og sagt hefur verið , að þetta séu skuldbindingar okkar , sem við ætlum að standa við , þá erum við búin að eyðileggja samningsstöðu okkar .
Þetta er staðreynd , eins dapurlegt og það nú er .
" Þarf enga ríkisábyrgð Davíð spyr hvort menn hafi ekki velt því fyrir sér hvaða ástæður eru fyrir því að ríkisstjórnin leggur nú ofurkapp á það að fá Alþingi til þess að samþykkja ríkisábyrgð á skuldbindingum vegna Icesave-samningsins .
" Ef ríkið er skuldbundið að lögum til þess að greiða þessar upphæðir , hverjar sem þær svo verða að lokum , til Breta og Hollendinga , þá þarf enga ríkisábyrgð , svo einfalt er það .
Það að sækjast eftir ríkisábyrgð að kröfum Breta og Hollendinga , sannar svo ekki verður um villst að þessir aðilar trúa því ekki að nokkur hlutlaus dómstóll myndi dæma okkur í óhag .
" – Nú liggur ekkert fyrir um það enn hversu mikið af Icesave-skuldbindingunum kemur til með að falla á ríkissjóð .
Það ræðst af því hversu mikið af útistandandi kröfum Landsbankans erlendis innheimtist , ekki satt ? " Allt er þetta mjög miklum vafa undirorpið , svo ekki sé meira sagt .
Það er mjög breitt bil sem rætt er um , þegar talað er um hversu mikið af útistandandi kröfum Landsbankans erlendis muni innheimtast .
Þar er rætt um allt frá 40% og upp í 95% sem muni innheimtast .
Spursmálið er þetta : Ef Bretar og Hollendingar tryðu því að 95% af útistandandi kröfum Landsbankans mundu innheimtast , hvernig stendur þá á því , að þeir heimta að það sé líka ríkisábyrgð á þeim útistandandi fjármunum sem eiga að skila sér ? Sú krafa sýnir nú að þeir hafa ekki mikla trú á innheimtunni .
Það geta líka komið upp lagaflækjur , sem verður ekki svo auðvelt að greiða úr .
Það er ekkert útilokað að kröfuhafar sem eiga aðrar kröfur en innstæðukröfur reyni að fá því hnekkt fyrir dómstólum að innstæðukröfur séu teknar fram fyrir aðrar kröfur .
Það er ekkert hægt að segja um það nú , hvort slíkt mál myndi tapast fyrir dómstólum .
Þess vegna er það stórundarlegt og reyndar stórhættulegt að enginn fyrirvari sé í samningnum hvað þetta varðar .
Það liggur í augum uppi , að fyrirvari ætti að vera í samningnum , í þá veru að ef slíkt dómsmál tapaðist af hálfu ríkisins , að þar með félli ríkisábyrgðin úr gildi .
" Varnarþing er hér á Íslandi – Hvaða dómstóll gæti mögulega fjallað um ágreiningsefni okkar við Breta og Hollendinga , ef Alþingi hafnar Icesave-samningnum ? " Við þurfum ekkert að velta því fyrir okkur .
Varnarþingið er hér á Íslandi .
Þeir sem vilja rukka okkur , þeir leita til dómstóls hér á landi .
Íslenskur dómstóll hefur ekki sýnt sig í því að vera einhver heimadómstóll .
Hann bara dæmir að réttum lögum .
" Davíð segir að það hafi legið fyrir af hálfu breskra og bandarískra lögfræðiskrifstofa fyrir áramót , að sérfræðingar þeirra hafi talið að Íslendingum bæri engin skylda til þess að greiða Icesave-innstæðurnar .
" En íslenska samninganefndin og fjármálaráðuneytið töldu að það væri of dýrt að ráða slíka alþjóðlega sérfræðinga , breska og bandaríska , sér til fulltingis ! Of dýrt ! Þegar þessir sömu menn voru að skuldbinda Ísland til þess að greiða kannski á milli 500 og 1.000 milljarða króna , sem jafngildir því að dæma íslensku þjóðina til eilífrar fátæktar .
Að fá slíka alþjóðlega lögfræðilega aðstoð , hefði kostað okkur smápeninga , miðað við það sem þessi skelfing getur kostað okkur .
" Það verður að birta skjöl – En nú hefur því verið haldið fram að ríkisstjórnin komist hvorki lönd né strönd , ef ekki verður staðið við Icesave-skuldbindingarnar .
Alþjóðagjaldeyrissjóðurinn muni hætta við fyrirgreiðslu við okkur og endurreisn efnahagslífsins geti ekki hafist , eins og fjármálaráðherra hefur orðað það .
Hvað segir þú við slíkum röksemdum ? " Það er auðvitað með miklum ólíkindum að halda því fram að Alþjóðagjaldeyrissjóðurinn muni ekki veita okkur fyrirgreiðslu nema við klárum samninga við Breta og Hollendinga um Icesave .
Alþjóðagjaldeyrissjóðurinn á að sjá til þess , þegar hann veitir fyrirgreiðslu , að ríkið drekki sér ekki í skuldafeni .
Það eru til skjöl sem sýna að fulltrúar Alþjóðagjaldeyrissjóðsins telja kröfur Breta , Hollendinga og Þjóðverja og misbeitingu þeirra innan Alþjóðagjaldeyrissjóðsins til þess að tengja saman aðstoð Alþjóðagjaldeyrissjóðsins við Íslendinga og einkakröfur þessara aðila umfram lagaskyldur , einhverja mestu niðurlægingu , sem Alþjóðagjaldeyrissjóðurinn hefur orðið fyrir .
Þessi skjöl verður að birta .
" – Hefur þú séð þessi skjöl ? " Ég veit að þessi skjöl eru til .
Þau eru til í íslenska stjórnkerfinu .
Þau þarf að birta opinberlega , alveg eins og það þarf að birta skýrslu nefndarinnar sem Trichet var formaður fyrir .
Henni var komið til skila í utanríkisráðuneytið fyrir mörgum mánuðum og hún er sennilega til víðar í stjórnkerfinu .
Hún er meiriháttar gagn í þessu máli , sem styður málstað okkar tvímælalaust og ég botna ekkert í því að hún skuli ekki hafa verið gerð opinber fyrir löngu .
Það eru líka til gögn sem ég tel að ætti að birta , þar sem kemur fram að Englandsbanki ( Bank of England ) taldi ekki að Íslendingar ættu að greiða fyrir Icesave , vegna þess að í þeim viðskiptum hafi menn verið að taka eigin áhættu og Englandsbanki gerði sér grein fyrir því að engin ríkisábyrgð væri að baki þessum innstæðum .
Landsbankinn var búinn að fullyrða við okkur í Seðlabankanum í marsmánuði 2008 að hann væri að koma Icesave í Bretlandi í dótturfélag , en því miður , Landsbankinn dró svo bara lappirnar og Fjármálaeftirlitið fylgdi því alls ekki nægjanlega vel eftir , að þetta yrði gert .
Fulltrúar breska fjármálaráðuneytisins sem hingað komu eftir þetta , gerðu sér fulla grein fyrir því að það væri ekki íslensk ríkisábyrgð á innstæðum Landsbankans í Bretlandi .
Það má glöggt lesa út úr fundargerðum sem ætti að birta .
" – Davíð , þú ert í raun og veru að segja , að ríkisstjórnin sé að reyna að fá Alþingi til þess að skuldbinda þjóðina til að lofa jafnvel að greiða 500 til 1.000 milljarða króna vegna Icesave , án þess að okkur beri nokkur lagaleg skylda til þess .
Er þetta ekki réttur skilningur ? " Það er verið að lýsa því yfir , án nokkurrar heimildar og Jóhanna Sigurðardóttir gerði það m.a. á Austurvelli í gær , eins sorglegt og það nú er , að við séum skuldbundin vegna Icesave-reikninganna .
Ef eitthvað er til í því að við séum skuldbundin , þá er bara ein ástæða fyrir því , en það eru yfirlýsingar ráðherra eins og þeirra Jóhönnu og Steingríms í þá veru að við séum skuldbundin til að borga og þau eru búin að samþykkja að við leitum ekki með ágreiningsefnið til dómstóla .
Það er grundvallarregla þegar um ágreiningsefni er að ræða , að geta leitað úrskurðar dómstóla , regla sem enginn maður ætti nokkurn tíma að semja frá sér .
" Óviðráðanlegar skuldir – Ef samningum verður hafnað í atkvæðagreiðslu á Alþingi og þar af leiðandi ríkisábyrgð , hvað á þá að gera , að þínu mati ? " Nú er staðan þessi að það hefur ekki verið gefið upp hverjar heildarskuldir þjóðfélagsins eru , en þær eru nú orðnar það háar að meðtöldum Icesave-skuldbindingunum , að þær eru orðnar hærri heldur en ágiskanir voru um , sem Alþjóðagjaldeyrissjóðurinn lýsti yfir á sínum tíma að væru " unsustainable " eða óviðráðanlegar fyrir Ísland .
Þegar því er haldið fram að það muni hafa neikvæð áhrif á okkar lánskjör , ef við hlöðum ekki á okkur Icesave-skuldum , þá er það heilaspuni .
Þegar því er haldið fram að norrænu þjóðirnar muni ekki veita okkur lán nema við borgum Icesave-skuldbindingarnar þá er það ekki rétt , nema hvað varðar Svía .
Svíar hafa gengið fram í þessum málum með algjörlega forkastanlegum hætti .
Þeir hafa algjörlega tekið afstöðu með Evrópusambandsþjóðunum , Bretum , Hollendingum og Þjóðverjum , gegn Íslendingum og hagsmunum þeirra .
Norðmenn og Danir hafa óviljugir gengið með .
Ef almenningur í Noregi og Danmörku vissi að það er verið að misnota svokallaða vináttu okkar með þeim hætti að skuldbinda okkur til þess að taka á okkur skuldabyrðar sem við getum alls ekki risið undir , gegn því að fá lán frá þessum löndum , þá yrði mjög mikil reiði almennings í þessum löndum í garð eigin stjórnvalda og að sama skapi samúð með okkur .
Nú er reyndar komið fram í fréttum , að Norðmenn segja að þeir sem haldi því fram að lánveitingar Norðmanna til Íslendinga séu tengdar lausn á Icesave-deilunni , fari með ósannindi .
Svo eru einhverjir kjánar hér að segja að við eigum endilega að reyna að komast inn í Evrópusambandið á meðan Svíar eru þar í forsvari .
Svíar hafa reynst okkur fjandsamlegastir af öllum í þessu Icesave-máli , þannig að með miklum ólíkindum er og ég held að við ættum að sækja sem minnst til þeirra .
" Afstaða til Icesave ljós – En nú skrifaðir þú sem seðlabankastjóri undir samninginn við Alþjóðagjaldeyrissjóðinn ásamt Árna Mathiesen , þáverandi fjármálaráðherra , þar sem Icesave var nefnt , ekki satt ? " Það er alveg rétt .
Þegar samningur er gerður fyrir hönd ríkis við Alþjóðagjaldeyrissjóðinn , þá kemur það annars vegar í hlut fjármálaráðherrans og hins vegar í hlut seðlabankastjórans að undirrita slíkan samning .
Hlutverk seðlabankastjórans með slíkri undirritun hefur bara með það að gera að staðfesta að Seðlabankinn muni sinna þeim skyldum sem að Seðlabankanum snúa í samstarfi við Alþjóðagjaldeyrissjóðinn samkvæmt samningnum .
Hlutverk Seðlabankans hefur ekkert með það að gera að skuldbinda ríkið til að greiða peninga .
Sá þáttur er algjörlega í höndum ríkisins , og að lokum Alþingis .
Afstaða mín til Icesave-samningsins liggur fyrir og kemur fram í bréfi sem ég ritaði þáverandi forsætisráðherra , Geir .
H. Haarde og hún er óbreytt frá því það bréf var ritað .
Menn hafa notað misfagrar lýsingar til þess að lýsa Icesave-samningnum .
Landráð er eitt þeirra orða .
Landráð er afar stórt orð og kannski óþarfi að menn séu að nota slíkt orð .
En það er grafalvarlegt að menn séu að semja um það , vitandi vits , að þjóðin megi ekki bera ætlaðar ofurskuldir undir dómstóla .
Sérstaklega ef hún trúir því að hún beri ekki þessar skuldbindingar .
Þetta eru ekki skuldbindingar íslenska ríkisins , þetta eru ekki skuldbindingar íslenskra borgara , þetta eru skuldir Landsbankans .
Ég sagði á fundi sem við í Seðlabankanum áttum með Halldóri J. Kristjánssyni og Sigurjóni Þ. Árnasyni , bankastjórum Landsbankans , snemma árs 2008 , þar sem þeir reifuðu þau sjónarmið Landsbankans að ríkið bæri ábyrgð á Icesave-skuldbindingum bankans : Þið getið út af fyrir sig sett Björgólf Guðmundsson á hausinn og þið eruð sjálfsagt komnir langleiðina með það , en þið hafið ekkert leyfi til þess að setja íslensku þjóðina á hausinn .
Á þessum fundi í Seðlabankanum var ítrekuð sú afstaða Seðlabankans að Landsbankinn gæti ekki safnað peningum endalaust erlendis og við þá söfnun skapaðist sjálfkrafa ríkisábyrgð á Íslandi , ríkisábyrgð sem ekki einn einasti alþingismaður hefði hugmynd um að verið væri að búa til .
" Þurfa að fara dómstólaleiðina – Hver er okkar samningsstaða að þínu mati , ef Icesave-samningurinn verður felldur á Alþingi ? " Vandamálið hlýtur að vera þeirra , sem vilja sækja fjármuni til okkar .
Þeir þurfa að sanna að þeir eigi heimtingu á þeim fjármunum , þeir þurfa að sanna að við séum skuldbundin .
Ef Bretar og Hollendingar geta sýnt fram á það fyrir dómstólum , að við séum þeim skuldbundin , þá gera þeir það og sækja þar með sinn rétt .
Það þarf enga ríkisábyrgð .
" Yfirlýsingar ráðherra skaða – Gefur þú þá ekkert fyrir staðhæfingar um það Davíð , að við verðum eins konar Kúba norðursins , ef samningurinn verður felldur , enginn vilji lána okkur , enginn vilji eiga í viðskiptum við okkur , og svo framvegis ? Flækir það ekki málin umtalsvert að íslensk stjórnvöld hafa viðurkennt að við séum skuldbundin Bretum og Hollendingum ? " Yfirlýsingar ákveðinna ráðherra um að við séum skuldbundin hafa vitanlega stórskaðað málstað okkar , en eigum við að trúa því að þjóðir Evrópu muni ekki vilja fara að lögum í þessum efnum ? Við segjum : Við viljum borga allar okkar skuldbindingar , en við viljum bara vita að þær séu okkar skuldbindingar .
Ég get ekki hugsað mér að vera þekktur fyrir að borga ekki mínar skuldbindingar .
En ef maðurinn hér í næsta húsi skuldar eitthvað og krefst þess að ég greiði hans skuldir , þá get ég alls ekki hugsað mér að verða við þeirri kröfu hans .
Ég færi með slíkar kröfur fyrir dóm .
Þetta er ótrúlegt klúður sem stjórnvöld hafa komið landinu í og við gætum stefnt hér hraðbyri inn í einhverja eilífðar fátækt .
" Hryllilegustu mistök frá 1262 Davíð spyr hvernig stjórnvöld ætli að bregðast við að sjö árum liðnum .
" Ef það er meiningin að gera okkur að eilífðar fátæklingum og stappa svo í okkur stálinu á sama tíma og reyna að telja kjark í fólk , með því að segja að við þurfum ekki að borga neitt af Icesave-skuldbindingum næstu sjö árin , þá er það auðvitað engin huggun harmi gegn .
Tökum dæmi : Strax um mánaðamótin janúar febrúar var tilkynnt um að hér yrði að skera niður ríkisútgjöld um 20 milljarða króna á þessu ári .
Jóhanna og Steingrímur sátu svo í tæplega hálft ár og tilkynntu svo aftur að það þyrfti að skera niður um 20 milljarða króna .
Vitanlega skáru þau lítið sem ekkert niður , heldur réðust í skattahækkanir , sem vitanlega hækkar skuldir allra , hækkar vísitöluna og er okkur mjög dýrt .
Þessir tuttugu milljarðar króna , sem hefur tekið allan þennan tíma að ákveða hvernig verður aflað , eru bara helmingurinn af vöxtunum sem hlaðast upp á einu ári vegna Icesave-skuldbindinganna .
Þetta eru einhver hryllilegustu mistök í samningsgerð sem hafa verið gerð frá því árið 1262 .
Ég ætla ekki að nota orðið landráð .
" Fengu aldrei grænan eyri Davíð vitnaði í bókina Forsætisráðherrar Íslands , þar sem Sigurður Líndal prófessor ritar kaflann um Jón Magnússon , sem sumir sögðu að hefði ekki verið mikill skörungur : " Sveinn Björnsson segir frá viðræðum Jóns Magnússonar í Kaupmannahöfn við sendiherra Svía um ullarmálið ...
Fóru þær vinsamlega fram .
Allt í einu stendur Jón Magnússon upp , slær í borðið og segir : " Það þýðir ekki að halda þessum viðræðum áfram .
Íslenzka stjórnin hefur ekki skyldur til að greiða ullareigendum neitt .
Á meðan ég er í stjórninni skal ég sjá um að þeir fái aldrei grænan eyri .
" Þetta kom sýnilega flatt upp á sendiherrann og viðræðunum lauk rétt á eftir .
Svíar fengu aldrei eyri samkvæmt úrskurði gerðardóms sem skipaður var til að leysa úr deilunni .
" Davíð segir : " Þarna héldu menn öðru vísi á málum , heldur en nú er gert í Icesave-málum .
Það væri nú munur ef einhver töggur væri í íslenskum stjórnvöldum .
" Árétting 7. júlí - Mistökin voru mín Mér er rétt og skylt að greina frá því að nafngiftin á skýrslu þeirri , sem Davíð Oddsson gerði að umræðuefni í viðtali sem ég tók við hann sl. föstudag og birtist í sunnudagsblaði Morgunblaðsins , er mín , ekki Davíðs .
Mér hafði áður verið sagt af tilvist ofangreindrar skýrslu og að hún hefði verið unnin af nefnd á vegum OECD og formaðurinn í þeirri nefnd hefði verið Jean-Claude Trichet , núverandi seðlabankastjóri Seðlabanka Evrópu .
Mér fannst við vinnslu viðtalsins að það væri ekki nógu skýrt um hvaða nefnd væri að ræða , og segi því í óbeinni ræðu og byggði á því sem mér hafði verið sagt um tilurð skýrslunnar : " Davíð finnst það sæta nokkurri furðu að sérstök skýrsla , sem íslensk stjórnvöld hafi undir höndum , um tryggingamál og innstæðutryggingasjóði , sem hafi verið unnin af evrópskri nefnd á vegum OECD undir stjórn núverandi seðlabankastjóra Seðlabanka Evrópu , hafi ekki verið gerð opinber .
" Þar sem ég hef verið í litlu fréttasambandi yfir helgina og vissi ekki fyrr en á sunnudagskvöld að viðtalið hefði valdið miklu fjaðrafoki og að Davíð hafi verið sakaður um að vita ekki um hvaða skýrslu hann var að tala , vil ég árétta að umrædd skýrsla var ekki rétt feðruð í viðtali mínu við Davíð Oddsson og að mistökin eru mín .
Þá vil ég , vegna orða Steingríms J. Sigfússonar fjármálaráðherra , um að viðtalið við Davíð hafi verið tekið 18. júní , greina frá því að ásláttarvilla var í viðtalinu hjá mér , sem mér yfirsást við yfirlestur , en þar sagði ég eftir Davíð " í gær " þar sem hann vísaði til ummæla Jóhönnu Sigurðardóttur á Austurvelli .
Þar átti að standa í júní .
Biðst ég velvirðingar á ofangreindum mistökum .
Agnes Bragadóttir 