Aldrei aftur ÞÁ ER hið rétta eðli Vinstrihreyfingarinnar Græns framboðs og Samfylkingar komið í ljós , þrátt fyrir " fallegar " ræður á hátíðisdögum eins og á þjóðhátíðardaginn um að það ætti að stuðla að jafnrétti og réttlæti í þessu landi .
Ræðan var ekki fyrr búin en farið var í það að skerða kjör öryrkja og aldraðra svo um munar .
Fjármálaráðherra sagði í sjónvarpsviðtali fyrir aðgerðinar að aðeins þeir með breiðu bökin í landinu þyrftu að taka á sig skattahækkanir og niðurskurð .
Mikil ósköp vildi ég að Ríkissjónvarpið eða Stöð 2 myndu spila þetta viðtal aftur .
Breiðu bökin í augum stjórnarflokkanna eru öryrkjar og aldraðir .
Um síðustu áramót skertu flokkarnir kjör lífeyrisþega um 10% og nú aftur og það jafnvel 20-30% .
Þetta kalla þeir jafnrétti og réttlæti .
Forystumenn stjórnarflokkanna hæla sig nú af því að öryrkjum og öldruðum með 180 þúsund kr. og minna í heildartekjur yrði hlíft .
Ja hérna hér .
Nokkrum dögum áður fullyrtu þau að kjör lífeyrisþega yrðu varin og þeir sem væru með 300 þúsund á mánuði í heildartekjur yrðu ekki fyrir neinum niðurskurði .
Skerðingarhlutfallið hækkar úr 38% upp í 45% og grunnlífeyririnn verður skertur líka .
Þetta á að gilda næstu fjögur árin .
Öryrkjar og aldraðir munu standa í stað næstu fjögur árin – á sama tíma hækka laun á vinnumarkaði áfram og verðlag hækkar í kjölfarið .
Vinstri græn skiptu um grímu frá því er þau voru í stjórnarandstöðu .
Sama tuggan glymur aftur og aftur hjá fjármálaráðherra sem kennir Sjálfstæðisflokki um allt .
Staðreyndin er sú að þrátt fyrir ræðusnilld hans verða öryrkjar og aldraðir nú fyrir mestu kjaraskerðingum sögunnar .
Það er stóra staðreyndin og ekki einn einasti þingmaður Vinstri grænna sá ástæðu til að standa gegn aðgerðum stjórnvalda þrátt fyrir yfirlýsingar um að nú væri stund til að tala eftir eigin sannfæringu .
Orð eins og stöðugleikasáttmáli , breið samstaða og þjóðarsátt eru mikið notuð af stjórnvöldum þessa dagana .
Þau gleyma því hins vegar aða 40 þúsund lífeyrisþegar geta ekki með nokkru móti tekið undir með þeim .
Dómur lífeyrisþega í næstu kostningum , sem vonandi verða fljótlega , verður nefnilega á þá leið að hugsa sig ekki einu sinni um , þeir hugsa sig alls ekkert um að kjósa núverandi stjórnarflokka .
Aldrei aftur .
Lífeyrisþegi .
Svarað í síma 5691100 frá 10-12 velvakandi@mbl.is 