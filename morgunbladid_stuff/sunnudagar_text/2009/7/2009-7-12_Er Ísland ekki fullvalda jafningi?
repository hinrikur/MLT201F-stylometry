Eftir Agnesi Bragadóttur og Pétur Blöndal Hefur þjóðarrétti Íslendinga verið lagt fyrir róða , með Icesave-samningunum , með því að samningarnir eru einkaréttarlegs eðlis ? Þetta er stóra spurningin sem lögfróðir menn , sérfróðir um þjóðarrétt og einkarétt , segja í samtölum við blaðamenn Morgunblaðsins , að sé enn ósvarað .
Á island.is segir m.a. um Icesave-samningana : " Samningarnir eru í eðli sínu hefðbundnir lánssamningar sem lúta reglum einkaréttar , en ákveðin ákvæði eru sniðin að hinum sérstöku aðstæðum og þörfum aðila samninganna .
" Með Icesave-samningunum er ríkið eins og hver annar einkaréttarlegur aðili eins og leiðir af síðustu greinum samninganna um val á lögsögu , val á löggjöf og afsal friðhelgi fullveldisins .
Skil einkaréttar og þjóðarréttar Lögmaður sem rætt var við sagði : " Í lögfræði eru skýr skil á milli einkaréttar og þjóðarréttar .
Grundvallarreglan í þjóðarrétti ( int .
law ) er að ríki séu formlega jafnsettir þjóðréttaraðilar og sem slíkir fullvalda jafningjar .
Icesave-samningarnir fjalla ekki um efni , sem samið er um í hefðbundnum viðskiptasamningum , en engu að síður kemur fram í samningunum að þeir eru einkaréttarlegs eðlis .
Það þýðir að ríkið er sett í einkaréttarlega stöðu líkt og hvert annað fyrirtæki .
Þjóðarrétturinn nær því ekki fram að ganga ef samningarnir fara fyrir breska dómstóla .
" Uppi er lagalegur ágreiningur um hvernig ábyrgð íslenska ríkisins á innstæðum á Icesave-reikningum er .
Það hefur víða komið fram að tilskipunin um Tryggingasjóð innstæðna er gölluð að því leyti , að í henni er ekki gert ráð fyrir að allt bankakerfið hrynji , eins og átti sér stað á Íslandi .
Og hún er óljós , því ekki stendur skýrum stöfum hvar ábyrgðin liggur , ef innstæðutryggingasjóðurinn getur ekki mætt skuldbindingum .
Vafinn grefur undan trausti á allri bankastarfsemi á EES-svæðinu , og er það gagnrýnt að ábyrgðin á göllunum og óljósri tilskipun eigi að hvíla nánast óskipt á íslenska ríkinu , eins og gengið sé út frá í Icesave-samningunum um að Ísland ábyrgist lágmarksinnstæður .
Lárus Blöndal hæstaréttarlögmaður og Stefán Már Stefánsson prófessor hafa í nokkrum greinum í Morgunblaðinu gagnrýnt þetta og fleiri hafa verið sömu skoðunar .
Engin tilvísun í viðmið " Þó svo að ESB breyti tilskipuninni , viðurkenni gallana og lagi regluverkið , þá munu Icesave-samningarnir standa sjálfstæðir , að því gefnu að Alþingi samþykki ábyrgðina .
Endurupptaka samninganna er eingöngu heimil sýni ný úttekt Alþjóðagjaldeyrissjóðsins á stöðu Íslands að skuldaþoli þess hafi hrakað til muna miðað við slíkt mat Alþjóðagjaldeyrissjóðsins frá 19. nóvember 2008 , " segir viðmælandi .
Því er haldið fram að Íslendingar verði skuldbundnir samkvæmt Icesave-samningunum , sama hvað gerist á alþjóða- eða evrópskum vettvangi .
Engin tilvísun sé í samningunum til viðmiðana frá Brussel frá 4. nóvember 2008 , sem áttu að liggja til grundvallar samningunum , en samkvæmt heimildum Morgunblaðsins er eitt skjala málsins , sem aðeins þingmenn hafa aðgang að undir vökulum augum lögreglu , tölvupóstur þar sem starfsmaður utanríkisráðuneytisins lýsir þeirri skoðun sinni að ekki hafi nægt tillit verið tekið til þeirra við gerð samninganna .
Umsömdu viðmiðin Eftir ECOFIN-fundinn í Brussel 4. nóvember sl. voru haldnir fjölmargir óformlegir fundir m.a. með fastafulltrúum aðildarríkja ESB og EES í Brussel til að freista þess að liðka fyrir pólitískri niðurstöðu í málinu .
Þegar hér var komið sögu var ljóst að tafir voru á afgreiðslu umsóknar Íslands um efnahagsaðstoð Alþjóðagjaldeyrissjóðsins vegna deilunnar um Icesave-reikningana .
Þar með var komin upp pattstaða sem ógnaði nauðsynlegum efnahagsaðgerðum stjórnvalda til að koma í veg fyrir fjöldagjaldþrot heimila og fyrirtækja .
Fengust Frakkar , sem formennskuríki í ESB , til að beita sér fyrir nokkurs konar sáttafundi í Brussel 13. nóvember með fulltrúum íslenska utanríkisráðuneytisins og aðild lagaþjónustu ráðherraráðsins þar sem reynt var til þrautar að ná samkomulagi um texta sem deiluaðilar gætu sammælst um sem grundvöll frekari samningaviðræðna .
Að morgni 14. nóvember náðist niðurstaða um umsamin viðmið ( e. agreed guidelines ) þar sem reynt var að tryggja ákveðið jafnvægi milli deiluaðila .
Viðmiðin voru þessi : 1 .
" Ríkisstjórn Íslands hefur átt viðræðufundi með stofnunum Evrópusambandsins og hlutaðeigandi aðildarríkjum þess um skuldbindingar Íslands samkvæmt samningnum um Evrópska efnahagssvæðið að því er tekur til tilskipunar um innstæðutryggingar 94/19/ EB .
Aðilar komu sér saman um að tilskipunin um innstæðutryggingar hafi verið felld inn í löggjöfina um Evrópska efnahagssvæðið í samræmi við samninginn um Evrópska efnahagssvæðið og gildi því á Íslandi með sama hætti og hún gildir í aðildarríkjum Evrópusambandsins .
2 .
Viðurkenning allra aðila á þessari lagalegu stöðu greiðir fyrir skjótri niðurstöðu samningaviðræðna þeirra sem nú standa yfir um fjárhagsaðstoð við Ísland , þ.m.t. við Alþjóðagjaldeyrissjóðinn .
Þessar samningaviðræður skulu fara fram með samhæfðum og samræmdum hætti og skal þar tekið tillit til hinna erfiðu og fordæmislausu aðstæðna sem Ísland er í og knýjandi nauðsynjar þess að ákveða ráðstafanir sem gera Íslandi kleift að endurreisa fjármála- og efnahagskerfi sitt .
3 .
Stofnanir Evrópusambandsins og Evrópska efnahagssvæðisins munu taka áframhaldandi þátt í þessu ferli sem fer fram í samráði við þær .
" Fordæmislausar aðstæður Lögfræðingur hefur þetta um viðmiðin að segja : " Viðmiðin fólu í sér í fyrsta lagi að íslensk stjórnvöld viðurkenna að tilskipun 94/19/EB gildi á Íslandi með sama hætti og í aðildarríkjum ESB en jafnframt og í öðru lagi var lögð áhersla á að samningsaðilar mundu taka tillit til " hinna erfiðu og fordæmislausu aðstæðna sem Ísland er í og knýjandi nauðsynjar þess að ákveða ráðstafanir sem gera Íslandi kleift að endurreisa fjármála- og efnahagskerfi sitt " .
Þá var þess getið að samkomulagið greiddi fyrir skjótri niðurstöðu samningaviðræðna Íslands við Alþjóðagjaldeyrissjóðinn .
Af hálfu Íslands var litið svo á að með hinum sameiginlegu viðmiðum væri komin upp ný staða í samningaviðræðunum við Breta og Hollendinga og meira tillit yrði tekið til hinna fordæmislausu aðstæðna á Íslandi en gert hafði verið fram að því , svo sem í samkomulaginu frá 11. október .
Til að tryggja að þetta gengi eftir var í þriðja lagi lögð sérstök áhersla á að stofnanir ESB og EES tækju áframhaldandi þátt í samningaferlinu sem færi fram í samráði við þær .
Þær væru því í hlutverki nokkurs konar milligönguaðila ef á þyrfti að halda .
" Beitt ótrúlegum þrýstingi Fyrir liggur að Ísland var beitt ótrúlegum þrýstingi og virtist eiga fárra kosta völ nema að gangast við ábyrgð , sem lagaleg óvissa er um , til þess að fjárhagsaðstoð fengist .
Allt til þess að forða ESB frá áhlaupi á fjármálakerfið vegna ófullnægjandi tilskipunar um innstæðutryggingar .
Viðmælandi orðar það svo : " Það mátti alls ekki hola þann varnarmúr sem innstæðutryggingakerfið átti að vera og skapa þannig hættu á að hann molnaði niður með áhlaupi á kerfið .
" Þegar Ísland hóf þátttöku í áætlun Alþjóðagjaldeyrissjóðsins , þá var sett í níunda tölulið viljayfirlýsingarinnar , eins og margoft hefur komið fram , að Íslendingar skyldu ganga frá skuldbindingum sínum út af Icesave-innstæðunum .
Þar sem Evrópusambandið ræður yfir nálægt 30% atkvæða í stjórn Alþjóðagjaldeyrissjóðsins gat ESB beitt sér af fullum þunga og með stuðningi Norðurlandanna áður en " Letter of Intent " var samþykkt af Alþjóðagjaldeyrissjóðnum .
Sameinuð höfðu ESB og Norðurlöndin það mikið vald að ríkin gátu komið í veg fyrir að málið færi fyrir stjórn Alþjóðagjaldeyrissjóðsins , því vinnureglan er sú að þar séu mál aldrei tekin fyrir nema víst þyki að þau verði samþykkt .
Samkvæmt heimildum Morgunblaðsins gekk fulltrúi Svía harðast fram gegn Íslandi á þessum vettvangi .
Ein að sjö árum liðnum ? Á það er bent , að eftir sjö ár , þegar fyrsti gjalddagi Icesave-samninganna rennur upp , þá verður prógrammi Alþjóðagjaldeyrissjóðsins á Íslandi lokið .
Lán Alþjóðagjaldeyrissjóðsins eigi að greiða til baka á árunum 2012 til 2015 .
Íslendingar verði því ekki í skjóli AGS þegar afborganir hefjist af lánum til Breta og Hollendinga .
Því spyrja lögfróðir menn hvort ESB verði ekki líka " stikkfrí " , því lánasamningarnir hafi verið færðir í einkaréttarlegan búning .
Ákvæðin um lögsögu og lagaval geri það að verkum að lánasamningarnir verði túlkaðir af Bretum – sömu þjóð og beitti hryðjuverkalögum gegn íslenskum hagsmunum og setti Landsbanka Íslands á lista yfir hryðjuverkamenn .
Víst er það rétt , að þegar ríki semja um lántökur eða Seðlabanki , þá flokkast það undir viðskiptasamninga – en þetta er enginn venjulegur lánasamningur fyrir íslenska ríkið , að mati viðmælenda .
Það orki að minnsta kosti mjög tvímælis hvort um venjulegan lánasamning sé að ræða .
Samningarnir séu ekki um efni sem samið er um í venjulegum lána- eða viðskiptasamningum .
Íslenska ríkið sé að taka á sig ábyrgð fyrir Tryggingasjóðinn sem er einkaréttarlegur aðili – ábyrgð sem lagaleg óvissa ríkir um innan ESB .
Ríkið gangist í ótilgreinda ábyrgð sem sjálfskuldarábyrgðarmaður fyrir láni , ásamt vöxtum og kostnaði , enda þurfi að taka úr sambandi lög nr. 121/1997 um ríkisábyrgð sbr. 2. gr. frumvarpsins .
Þá séu ákvæði laga 121/1997 um ríkisábyrgð tekin úr sambandi , að undanskilinni 5. grein , sem lýtur fyrst og fremst að bókhaldi .
Annars feli lögin sem vikið er frá í sér öll þau skilyrði sem ábyrgðarþegi ríkisábyrgðar þurfi að uppfylla , svo sem mat á greiðsluhæfi skuldara , viðunandi tryggingar , hámark veðsetningarhlutfalls og áhættugjald .
Engu að síður sé því haldið fram að lánasamningurinn sé ekki frábrugðinn öðrum lánasamningum sem ríkið gerir .
Hvað um afsal friðhelgi ? Því hefur verið haldið fram að Íslendingar þurfi ekki að hafa áhyggjur af afsali friðhelgi , sem kveðið er á um í síðustu grein samninganna um Icesave .
En þegar ákvæðið er borið saman við ákvæði annarra lánasamninga ríkisins , svo sem nýundirritaðra samninga við Norðurlöndin , kemur annað í ljós .
Slík ákvæði eru ekki eins víðtæk og segir lögfræðingur , sem rætt var við og er vel inni í slíkum lánamálum , að hann hafi aldrei séð jafnvíðtækt ákvæði í nokkrum lánasamningi .
Samkvæmt heimildum Morgunblaðsins var þess rækilega gætt í samningagerðinni vegna norrænu lánanna að friðhelgisákvæðið væri í fullu samræmi við það sem hefðbundið er .
Því var hafnað í Seðlabankanum í fyrradag að veita Morgunblaðinu aðgang að lánasamningnum við Norðurlöndin .
Indriði H. Þorláksson , aðstoðarmaður fjármálaráðherra , hefur sagt að það sé hefðbundið í lánasamningum milli ríkja að eigandi skuldarinnar geti gert fjárnám í eigum skuldarans standi hann ekki í skilum .
Slíkt ákvæði er að finna í Icesave-samningunum sem bíða nú staðfestingar Alþingis .
" Þess konar ákvæði geta menn fundið í flestum ef ekki öllum lánasamningum milli ríkja , og raunar væru samningarnir lítils virði annars , " sagði Indriði í samtali við Morgunblaðið .
Fráleit túlkun Steingrímur J. Sigfússon fjármálaráðherra virðist hinsvegar andæfa því að slíkt ákvæði sé í samningunum um Icesave , þegar hann segir í viðtali í Fréttablaðinu það alveg fráleita túlkun að eignir ríkisins almennt eða auðlindir séu að veði .
" Þetta er bara hefðbundið ákvæði , " sagði hann .
Lögfræðingur sem rætt var við segir það rétt að eignirnar séu ekki að veði , en þær standi til tryggingar og máli sínu til stuðnings vísar hann í gr. 12.1.11 í breska samningnum : " Breytingar á íslenskum lögum : Breyting sem verður á íslenskum lögum og hefur eða myndi hafa veruleg neikvæð áhrif á getu Tryggingasjóðs innstæðueigenda eða íslenska ríkisins til að inna greiðslur sínar , hvors um sig , af hendi eða standa við aðrar skuldbindingar samkvæmt fjármálaskjölunum sem þau eru aðilar að .
" Þetta segir hann þýða að ekki sé hægt að skapa friðhelgi með lagasetningu um eigur ríkisins sem séu nauðsynlegar til að ríkið sé í raun fullvalda .
Hann segir jafnframt : " Þegar ríki semja um lántökur eða Seðlabanki , þá flokkast það undir viðskiptasamninga , þannig að ríki afsala sér friðhelgi upp að ákveðnu marki , svo hægt sé að sækja mál fyrir dómstólum .
En í Icesave-samningunum fer það út fyrir þau mörk , sem hefðbundin geta talist í slíkum samningnum .
" Slíka samninga má til dæmis skoða hjá fréttaveitunni Bloomberg .
Nefnir hann sem dæmi að í samningnum á meðan afsalað sé kröfunni um að friðhelgi gildi , þá geti lánveitendur sótt málið í hvaða lögsögu sem þeir kjósa og einnig höfðað mál samtímis í mörgum lögsögum , á meðan Íslendingar geti aðeins sótt mál í breskri lögsögu .
Hætta komi til greiðslufalls Margir telja að raunveruleg hætta sé á að Ísland geti ekki staðið undir skuldbindingunni um Icesave , eins og bent hefur verið á í fjölmiðlum .
" Ekkert má út af bregða , " segir einn þeirra sem tóku þátt í störfum samninganefndarinnar .
" Það má ekki verða aflabrestur á næstu árum .
Ef til þess kemur að ríkissjóður standi ekki undir afborgunum , þá er íslenska ríkið í svipuðum sporum og einkaréttarlegur aðili í skuld sinni við Breta og Hollendinga .
" Ef Ísland lendir í vanefndum , þá hefur því verið velt upp , að Bretar og Hollendingar þurfi að sækja fullnustu til Íslands eða fá viðurkenningu fyrir dómi á Íslandi .
En lögfræðingur sem talað var við , taldi að þannig gengi það aðeins fyrir sig í " fræðilega heiminum " .
( Breska og hollenska ríkið munu ekki senda með pósti beiðni um viðurkenningu á dómi – og láta birta greiðsluáskorun fyrir forsætisráðherra með stefnuvotti .
) Komi til greiðslufalls sé raunveruleg hætta á að atburðirnir frá því í október endurtaki sig , en þá lá við að greiðslumiðlun stöðvaðist .
Því er haldið fram að það hafi í raun verið þrekvirki að Seðlabankanum tókst að halda uppi greiðslumiðlun til og frá landinu .
Engin trygging sé fyrir því að það takist öðru sinni , komi til greiðslufalls og gerist það þá sé næsta víst að þvingunum verði beitt gegn Íslandi og íslenskum hagsmunum .
Að vísu hefur verið á það bent að eigur Seðlabankans missa ekki friðhelgi með Icesave-samningunum , en bresk lög um friðhelgi ríkja gilda einnig í einkaréttarlegum málum .
Nýju bankarnir eru hinsvegar í ríkiseigu og því er ekki talið útilokað að gengið yrði að þeim , samkvæmt sömu heimildum .
Fram hefur komið að Íslendingar muni njóta friðhelgi Vínarsáttmálans um friðhelgi utanríkisþjónustunnar , en sú friðhelgi nær ekki yfir eigur ríkisins .
Það yrði því ekki gengið að sendiráðum , en á það er þó bent að algengt sé að sendiráð afsali sér friðhelgi þegar þau leigja sér húsnæði , til þess að eiga hægara um vik að ná samningum .
agnes@mbl.is , pbl@mbl.is Hætta vegna málshöfðana VARAÐ er við ýmsum hættum sem kunna að felast í samningnum um Icesave .
Ljóst þykir að aðrir kröfuhafar en forgangskröfuhafar muni höfða mál og reyna að fá neyðarlögunum hnekkt á þeim grundvelli að það standist ekki að breyta lögum eftir fall bankanna og gera innstæður að forgangskröfum .
Ef íslenska ríkið tapar málinu og innstæðueigendur verða ekki lengur í forgangi kröfuhafaraðar hefur það í för með sér að hundruð milljarða til viðbótar falla á ríkissjóð .
" Ef ákvæðum neyðarlaganna verður hnekkt er allt í uppnámi , sagði Indriði H. Þorláksson , ráðuneytisstjóri í fjármálaráðuneytinu , í viðtali í Morgunblaðinu .
" Það þýðir [ ...
] að ríkisjóður situr ekki einungis uppi með Icesave-innstæðurnar heldur allar innstæður í íslensku bönkunum líka .
Þær voru allar bakkaðar upp með þeim eignum sem voru færðar á milli á þeirri forsendu að innstæðurnar væru forgangskröfur .
" bjarni@mbl.is Framsal friðhelgi Framsalsákvæði Icesave-samningsins er svohljóðandi : Tryggingasjóður innstæðueigenda og íslenska ríkið fallast , hvort um sig , almennt á að þeim sé birt hvers konar stefna í tengslum við ágreining sem upp kann að koma og að sjá fyrir hvers konar lausnum og úrræðum í því tilliti , þ.m.t. með aðför eða fullnustu í hvaða eignum sem er ( óháð notum þeirra eða ætluðum notum ) samkvæmt hvers konar úrskurði eða dómi .
Ef Tryggingasjóður innstæðueigenda , íslenska ríkið eða eignir þeirra eru friðhelgar eða eiga rétt á friðhelgi , í hvaða lögsögu sem er , gagnvart birtingu stefnu eða annarra gagna sem varða hvers konar ágreining , eða eru friðhelgar eða eiga rétt á friðhelgi gagnvart lögsögu , málshöfðun , dómi , fullnustu , fjárnámi ( hvort heldur er fyrir dómi , við framkvæmd fullnustu eða á annan hátt ) eða öðrum lögfræðilegum úrræðum , er hér með fallið frá þeim rétti með óafturkræfum hætti , að því marki sem heimilt er samkvæmt lögum viðkomandi lögsögu .
Tryggingasjóður innstæðueigenda og íslenska ríkið fallast , hvort um sig , einnig með óafturkræfum hætti á að beita ekki slíkri friðhelgi fyrir sig eða eignir sínar .
bjarni@mbl.is Erfið og fordæmalaus staða Í SEXTÁNDU grein Icesave-samningsins er tekið á því hvaða aðstæður kalli á umræður um breytingar á samningnum .
Hvergi er vísað til Brussel viðmiðanna .
Segir þar að komist Alþjóðagjaldeyrissjóðurinn að því að skuldaþoli Íslands hafi hrakað til muna miðað við mat sjóðsins frá 19. nóvember eigi þessi grein við .
Hljóðar hún orðrétt svo : " Lánveitandi fellst á að , ef aðstæður samkvæmt þessari grein ( 16. gr. ) koma upp og íslenska ríkið óskar eftir því , verði efnt til fundar og staðan rædd og íhugað hvort , og þá hvernig , breyta skuli samningi þessum til að hann endurspegli þá breytingu á aðstæðum sem um er að ræða .
" Eins og sjá má er í samningnum ekki tekið fram að breskum eða hollenskum yfirvöldum sé skylt að breyta samningnum við slíkar aðstæður .
Í greinargerð með Icesave-frumvarpinu er skilningur íslenskra stjórnvalda á þessu ákvæði hins vegar tíundaður .
" Íslensk stjórnvöld byggja á því að tekið yrði fullt tillit til aðstæðna Íslands og getu ríkisins til að standa undir skuldbindingum , sbr. umsömdu viðmiðin sem samþykkt voru í Brussel í nóvember 2008 .
" Viðmiðin , sem hér er vísað til , voru samþykkt á undirbúningsfundum í Brussel hinn fjórða nóvember sl. Annað þriggja viðmiða kveður á um að í samningaviðræðum Íslendinga , Hollendinga og Breta skuli taka tillit " erfiðu og fordæmislausu aðstæðna sem Ísland er í og knýjandi nauðsynjar þess að ákveða ráðstafanir sem gera Íslandi kleift að endurreisa fjármála- og efnahagskerfi sitt .
" bjarni@mbl.is 