MERKILEG er umræðan um list og ekki list .
Hún er hvorki tilgangslaus né lítilvæg en leiðir ekki til niðurstöðu um hvað geti talist list og hvað ekki , hver sé listamaður og hver ekki .
Ástæðurnar eru margar og meðal þeirra helstu þessar : Hugtakið er ekki skilgreinanlegt á altækan hátt , ekki fremur en ást , fegurð eða frelsi , og skilningurinn er einstaklingsbundinn .
Fer eftir hugmyndaheimi og uppsafnaðri lífsreynslu hvers og eins .
Þegar brýn umræða um listir og listaverk á Íslandi er skoðuð " á ársgrundvelli " vekur ýmislegt athygli .
Umræðan er til dæmis sérfræðileg , þ.e. miklu fleiri skólagengnir sérfræðingar í listgreinum taka þátt í henni en listamenn og almennir njótendur listar .
Ráðstefnur , málþing , umræðufundir og annað af því tagi eru dæmigerður vettvangur .
Sérfræðingar , til að mynda leikhús- , bókmennta- , myndlistar- og tónsögufræðingar , svo einhverjir séu nefndir , teljast ekki margir í landinu og ekki laust við að fjölbreytnina vanti í umræðurnar .
Ekki bætir úr að rökstudd andsvör eru sjaldgæf eða gjarnan þrungin þjósti ( hvort tveggja er íslenskur galli á allri umræðu í landinu ) og orðræðan þróast því skammt á veg .
Hún virðist enn fremur – og of oft – snúast um hugtök , stefnur , tilvísanir í annarra list og túlkanir á lífsframlagi listamanna en einstök um listaverk og gæði þeirra eða innihald .
Má biðja um betra jafnvægi ? Umræðan bergmálar svo í fjölmiðlum sem sjálfir einkennast af því að skera burt æ meira af rými undir menningu og listir og einnig af því að nýta rýmið fremur undir niðursoðna umsögn eða fræðilega útlistun en í að birta eða flytja verk .
Nú er svo komið að meirihluti allra listviðburða í höfuðborginni fær annaðhvort enga umfjöllun eða snöggsoðna og landsbyggðaratburðum er sjaldan sinnt .
Með öðrum orðum : Meira er talað og greint en skáldað , horft og hlustað – og miðlað .
Með þessum orðum er ekki verið að rýra menntun eða starf listsérfræðinga eða fjölmiðlafólks sem stendur að menningarkynningu .
Ég gagnrýni áherslur og umgengni við viðföngin .
Með þessum orðum er heldur ekki verið að gera lítið úr fjárhagsvanda fjölmiðla .
Ég tel áherslur í efnisvali einfaldlega ekki réttar ; menning er látin víkja fyrir öðru .
Umræða og skrif tengd framlaginu á tvíæringnum í Feneyjum er ágætt dæmi um stöðu listumræðunnar og viðhorf fjölmargra til lista .
Engin opinber umræða var um framlagið á undirbúningsstigi fram að sýningu .
Skömmu fyrir opnun komu fram viðtöl og kynningar sem einkenndust af yfirdrifinni jákvæðni , skilgreiningargleði og merkingarhlaðinni orðræðu , jafnvel oflofi þess gallerís sem myndlistarmaðurinn nýtir sér .
Eftir opnunina hélt sama lofræðan áfram en án þess að svo mikið sem ein erlend umsögn um verk myndlistarmannsins , tekin beint upp , birtist í íslenskum miðli ( ritað 3. júlí ) .
Einn íslenskur myndlistarmaður setur fram umdeilanlega en skilmerkilega gagnrýni .
Hún er umsvifalaust afgreidd sem " misskilningur " og í framhaldinu er ekki einu sinni unnt að fá á hreint hvað framlagið kostar í krónum og aurum .
Um framlagið sjálft í Feneyjum eða listamanninn er ekki fjallað hér og í raun skiptir hvorugt máli við mínar vangaveltur því raunin er oftast þessi ; hvað þá ef íslenskur listamaður gerir eitthvað utanlands .
Þrennt vil ég benda á .
Í fyrsta lagi vantar menningarstefnu stjórnvalda í breiðum skilningi þess hugtaks : Meginhugmyndir um mikilvægi lista og heildarstefnu í uppbyggingu listsafna , annarra safna , stuðning við ólíkar greinar eða listamenn , efnisval Ríkissútvarpsins , menntunarmálin o.s.frv. Eins og víða í íslensku þjóðfélagi , sbr. orkuvinnsluna í áratugi þar til fyrir skömmu , hafa menningarmál þróast einangrað , stjórnlítið , sértækt og eftir pólitískum átakalínum eða áhuga og dugnaði einstaklinga .
Ekkert af þessu hverfur með öllu þótt skýr , nokkurra blaðsíðna stefna sé mótuð og endurskoðuð á nokkurra ára fresti heldur verður menningin öflugri , fjölbreyttari og blómlegri .
Frumkvöðull er menntamálaráðuneytið í samvinnu við fagaðila .
Í öðru lagi væri ráð að samtök listamanna , stofnanir , fyrirtæki , áhugafólk og sérfræðingar tækju sig saman og stæðu að tvíþættu átaki í samvinnu við dagblað og sjónvarps- og útvarpsstöð um að halda úti myndarlegu hálfsmánaðarblaði og a.m.k. 1-2 klst. löngum vikuþætti í sjónvarpi ( allar listgreinar , ekki bara bókmenntir ) .
Um leið er ekki lokað á annað menningarefni .
Og Gufuna / Rás 1 höfum við en hana má bæta um margt .
Í þriðja lagi verður að einblína á skólakerfið .
Auðvitað felst hluti menningarstefnunnar í að koma listum fyrir í námsskrá grunn- og framhaldsskóla með miklu skýrari hætti og metnaðarfyllra fyrirkomulagi en nú er .
Listkynning og lágmarksmenntun , frá 7 til 20 ára aldurs , í sjónlistum , tónlist , bókmenntum og hönnun er jafn gott veganesti og hreyfingin sem fæst við íþóttaiðkun eða leikfimi , svo ekki sé minnst á forvarnarþáttinn sem sífellt er rætt um við menntun barna og ungmenna .
Hann felst ekki bara í líkamlegum átökum heldur líka í grunnþekkingu á listum , hönnun og handverki .
Höfundur er jarðvísindamaður og höfundur sjö skáldverka .
