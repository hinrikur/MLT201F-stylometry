Eftir Sæbjörn Valdimarsson saebjorn@heimsnet.is Kvikmyndaáhugamenn bíða jafnan spenntir eftir nýju verki frá Mann ; þó honum séu mislagðar hendur vita þeir að frá þeim bæ er miklar líkur á stórvirki á hverri frumsýningu .
Hann er einn af mörgum kvikmyndagerðarmönnum sem haldnir eru ólæknandi fullkomnunaráráttu , en Mann stígur skrefi lengra .
Hann frumsýnir ekki verk sín annars staðar en í einum sögufrægasta sýningarsal í Hollywood , Zanuck Theatre , sem var , eins og nafnið bendir , til einkasalur hins litríka stjórnanda kvikmyndaversins 20th Century Fox og innan hartnær aldargamalla múra þess .
Ekki nóg með það , Mann verður að sitja í sínu uppáhaldssæti í röð nr. 7 , annars er allt í voða .
UM mánaðamótin júní / júlí kom hann sér þar þægilega fyrir ásamt sínu fólki og rúllaði í gegn Public Enemies .
Á sjötugsaldri og síbrattur Mann er orðinn 66 ára en jafn galvaskur og úthaldsgóður sem fyrr .
Hann telst til fámenns hóps leikstjórablóma Hollywood , ásamt Martin Scorsese , Clint Eastwood , Ridley Scott , David Fincher auk e.t.v. örfárra annarra sem eru bæði hátt skrifaðir hjá gagnrýnendum og laða að sér bestu kraftana á öllum sviðum kvikmyndagerðar .
Sú staða veitir þeim frelsi til að leita fanga á erfiðum og ekkert frekar gróðavænlegum slóðum sem þeir kjósa , víðs fjarri framhalds- og teiknimyndahetjumoðinu .
Mann hefur aldrei gert ofursmell , af myndunum hans 9 hefur engin náð að brjóta 100 milljóna dala múrinn í N-Ameríku .
Public Enemies virtist á góðri leið að ná því marki – þangað til Harry Potter kom með galdraryksuguna .
Síðasta mynd hans , Miami Vice , kom og fór án þess að marka spor .
Engu að síður hefur hann áunnið sér rétt til að gera það sem honum býr í brjósti , með styrkri hjálp stjarnanna sem sogast að verkum hans frá freistingum aðsóknarlega öruggari meðalmynda : Will Smith , Tom Cruise , Robert De Niro , Daniel Day Lewis , Al Pacino , Jamie Foxx og nú síðast Johnny Depp .
Þeir telja gæði og hugsanleg metorð veigameiri en peninga .
Mann fær þá sem hann vill í sínar raðir , m.a. starfaði alræmdur sakamaður og bankaræningi sem ráðgjafi við gerð Public Enemies Hefur aðdráttarafl Það er auðvelt að sjá hvað það er sem laðar stjörnurnar að handritahöfundinum og leikstjóranum Mann .
Hann hefur næmt eyra fyrir samtölum , frábært auga fyrir átökum og á einkar gott með að umgangast litróf mannkynsins , löggur , bófa , stjörnur , skúringarkonur og allt þar á milli : Maðurinn er sjarmör .
Hvað gerist þegar kvikmyndamógúlarnir reyna að hafa stjórn á kvikmyndagerðarmanni sem er illviðráðanlegur ? Einhver sagði að það væri ekki fyrir hjartveika að reyna slíkt .
Eftir að hafa marga hildi háð við Mann hefur fjöldi framleiðanda svarið af sér frekari samvinnu við vandræðagripinn .
Einkum hefur takmarkalaus fjáraustur með óhjákvæmilegum fylgikvilla tapreksturs fælt kvikmyndaverin frá honum .
Public Enemies kostaði röskar 100 milljónir dala en var tilbúin innan tímamarka , sem má einkum þakka yfirvofandi verkfalli leikarasamtakanna ( SAG ) , í fyrra .
Tíminn læknar öll sár Andrúmsloftið breytist með árunum , gæði kvikmyndanna standa jafnan fyrir sínu á meðan snjóar yfir baslið kringum Mann .
Bardagi hans við Amy Pacal , stjórnarformann Sony Pictures ( Columbia ) , framleiðanda Ali ( ' 01 ) , er einkar minnisstæður .
Hún hélt varla sönsum yfir gallhörðum ákvörðunum höfundarins / leikstjórans , að halda grófum atriðum í myndinni , sem þýddi að hún var bönnuð innan 17 ára og fékk fyrir bragðið slappari aðsókn .
En það er gleymt í dag .
Mann og Dillinger Það er auðvelt að sjá vissa samlíkingu með þeim Mann og Dillinger , sem Depp túlkar af alkunnri snilld í Public Enemies , eins og verstu glæpamenn Bandaríkjanna voru kallaðir á tímum áfengisbanns og kreppu .
Mann er glerharður nagli og sjálfstæður í anda gömlu Hollywood leikstjóranna og Dillinger , sem kynntur er til sögunnar sem e.k. tímaskekkja : einrænn úlfur sem er ýtt út úr bankaránum af nýjum , skipulögðum glæpahringjum .
Ein af lykilhugmyndum myndarinnar , sem Mann skrifaði í félagi við Ronan Bennett og Ann Biderman , er að það var ekki aðeins Hoover og FBI sem reyndu að ná Dillinger í skotfæri , heldur engu síður nýstofnuð og öflug samtök glæpamanna sem litu á Dillinger og hans líka sem ógn við Mafíuna .
Mann telur Dillinger ákaflega gamaldags en svo eldkláran í því sem hann tók sér fyrir hendur að honum tókst að komast af þrátt fyrir hrikalegar , óteljandi leitir og tilræði .
Hann undirstrikar það í myndinni með því að sýna að svo að segja allir samstarfsmenn hans voru skotnir í spað áður en hann sjálfur mætti örlögunum utan við Biograph-kvikmyndahúsið í Chicago .
Það voru tvo reginöfl á eftir honum , auk Hoovers og FBI með alla sína upplýsingaöflun og gagnabanka , vildi nýrík , skipulögð glæpastarfsemi koma útlægum einförum fyrir kattarnef .
Þeir voru fyrir .
Mann hefur löngum litið á fjórða áratuginn sem frjósaman jarðveg .
Á 9. áratugnum skrifaði hann handrit um Alvin Karpis , bankaræningja frá Chicago sem var gjarnan á sömu slóðum og Dillinger .
( Hann kemur fram í Public Enemies , leikinn af Giovanni Ribisi .
) Það var aldrei kvikmyndað en Mann fékk aftur áhuga á tímabilinu eftir lestur Public Enemies , bókar eftir Bryan Burrough .
Hjólin fóru að snúast , Mann fékk Bennett til að skrifa fyrstu handritsdrögin , sem er athyglisvert því Bennett var sem ungur maður , velunnari IRA og sat um tíma í fangelsi af þeim sökum .
Myndin málar Dillinger í drungalegum , forlagatrúarlegum litum .
Þó hann ætti í tilfinningalegu sambandi við stúlku í Chicago ( Marion Cotillard ) , hanga jafnan þrumuský skapanornanna yfir þessum nafntogaða ógæfumanni , sem veit að hann lifir það ekki að þurfa að hafa áhyggjur af morgundeginum .
Hann er jafnframt vinsæl goðsögn .
Þegar bóndi býður honum nokkra dali undir miðju bankaráni svarar Dillinger sem svo : " Við erum ekki á höttunum eftir peningunum þínum , heldur bankans .
" Mann sér í Dillinger heillandi hetju og útlaga , e.k. Hróa hött sem náði til fólksins undir álagi kreppunnar miklu .
Réðst gegn stofnunum sem gerðu líf þess óbærilegt – bönkunum , og lék á yfirvöldin sem gátu ekki lagfært vandann sem fylgdi kreppunni , fullur af þrótti .
Þegar hann brýst út úr hinu " örugga " Crown Point-fangelsi , stal hann ekki einhverjum bíl heldur glænýrri skruggukerru fógetans : átta gata Ford og skrifaði Henry Ford bréf þar sem hann upplýsti bílakónginn um að hann stæli ekki öðrum tegundum .
Depp sem Dillinger Þegar handritið var að verða tilbúið hafði Mann Johnny Depp einan í huga til að fara með hlutverk Dillingers .
Vissi að leikarinn var ósmeykur við að taka áhættu og gæti sett sig í sporin hans , gert eitthvað tilfinningaríkt og geislandi .
Þegar hann fór að lesa yfir handritið nokkru áður en kvikmyndatökur hófust fór leikstjórinn að greina röddina sem hann heyrði í kollinum þegar hann var að semja það .
Björninn var unninn .
Fréttir bárust um að ekki væri allt dans á rósum á tökustað .
Depp var vanur því að hlutirnir gengu eins og nýsmurð vél undir handarjaðri Gores Verbinski við gerð myndanna þriggja um sjóræningja Karíbahafsins .
Átti erfitt með að aðlagast sérviskulegum áætlunum og aðferðum Manns , sem voru þess valdandi að Depp varð oft að bíða eftir næstu línum handritsins tímunum saman .
Það hjálpaði hinum 46 ára gamla leikara í baráttunni við að komast inn fyrir skinnið á þjóðaróvini nr. 1 , að hann er vanur að umgangast skotvopn frá barnæsku , komst jafnvel yfir Thompson-vélbyssu um fermingu .
Hann var einnig góðvinur annars Thompsons , þ.e. blaðamannsins og rithöfundarins Hunter S. , og lék hann sem kunnugt er í Fear and Loathing in Las Vegas .
Næsta mynd sem verður frumsýnd með Depp er að öllum líkindum kvikmyndagerð Rum Diary , sem einnig var skrifuð af Thompson .
Líkt og leikstjórinn er Depp kunnur fyrir sérvitringshátt og er gott ef ekki sá eini af ofurstjörnum samtímans sem hefur ekki skotið sig upp á stjörnuhimininn í átakamyndum .
Fleiri gæðaleikarar en þeir sem hafa verið nefndir til sögunnar koma við sögu Public Enemies , m.a. James Russo , Stephen Dorff og Channing Tatum , sem leikur Pretty Boy Floyd .
Lili Taylor fer með hlutverk fógeta úti á landsbyggðinni , Christian Bale leikur Melvin Purvis , hægri hönd J. Edgars Hoover ( Billy Crudrup ) , í Chicago .
Á hljóðrásinni fáum við að heyra í listamönnum á borð við Billie Holiday ( I ' m Blue ) , Diönu Krall ( Bye , Bye Blackbird ) , og Blind Willie Johnson syngur blúsinn með sínu nefi , og þá er aðeins fátt eitt talið sem gleður auga og eyru , enda verið að fjalla um verk eftir Michael Mann .
Johnny Depp þykir notalegur á tökustað , er annt um fjölskylduna , en hann á tvö börn , 7 ára gamlan son og 11 ára gamla dóttur með sambýliskonu sinni til fjölda ára , hinni undurfögru , frönsku leikkonu , Vanessu Paradis .
Þau eiga hús í Suður-Frakklandi og Bandaríkjunum og flakka mikið á milli .
Paradis leikur eingöngu í frönskumælandi myndum en Depp er þekktur fyrir að túlka hin ólíkustu hlutverk í þeim tæplega 50 myndum sem hann hefur leikið í .
Framan af ferlinum , á What ' s Eating Gilbert Grape-árunum , minnti yfirbragð hans á bóhema fyrri hluta 20. aldarinnar og virtist hann mjög á varðbergi að gerast ekki einn af ofurstjörnunum , sem hefði legið hæglega fyrir honum , með þessa litríku hæfileika og heillandi útgeislun sem skilar sér svo vel á tjaldið .
Upp á síðkastið hefur hann slakað á klónni og er hvergi banginn við að leika í fyrirsjáanlegum kassastykkjum eins og fyrrgreindum sjóræningjamyndum .
Á næstu árum munum við fá að berja þennan stórkostlega leikara augum í Lísu í Undralandi , undir leikstjórn Tims Burton ; The Man Who Killed Don Quixote , eftir Terry Gilliam ; Dali , og svo blundar fjórða myndin um sjóræningja Karíbahafsins rétt handan við hornið 