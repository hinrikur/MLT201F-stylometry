Það skiptast á skin og skúrir í íþróttunum eins og annars staðar en ég man varla eftir eins miklum sveiflum á minni hunds- og kattartíð í þessu starfi undanfarna áratugi og áttu sér stað í vikunni .
Þá er ég að tala um frammistöðu íslensks fótboltafólks í rimmum við erlenda andstæðinga .
Þar fer okkar keppnisfólk oftar en ekki halloka .
Á miðvikudagskvöldið ríkti svartnættið eitt um hábjart sumarið eftir háðulega útreið hinna ósigrandi Íslandsmeistara FH gegn lítt þekktu meistaraliði Kasakstans , þjóðar Borats , eða þannig .
Og það í höfuðvígi sínu , Kaplakrikanum .
FH-ingar , með ellefu sigra í röð á innlendum vettvangi , voru teknir í bakaríið og 4.650 km langt ferðalag í seinni leikinn austur fyrir Úralfjöll snýst vart um annað lengur en að virða fyrir sér land og þjóð .
Sólarhring síðar , þegar við félagarnir á íþróttadeild Morgunblaðsins vorum að ganga frá síðustu verkum fyrir blað og vef var öllu bjartara yfir okkur .
Þrjú íslensk lið höfðu náð hreint frábærum úrslitum gegn andstæðingum sem allir áttu að vera fremri á flestum sviðum íþróttarinnar .
Það er eiginlega með ólíkindum að þetta skuli allt hafa átt sér stað á einu og sama kvöldinu – dagsetningin 16. júlí 2009 ætti framvegis að vera feitletruð í fótboltasögu landsins .
Framarar slógu fyrsta tóninn þegar þeir náðu óvæntu jafntefli gegn tékkneska liðinu Sigma Olomouc austur í Tékklandi .
Eiginlega var það öfugt , Tékkarnir náðu naumlega jafntefli við Fram því þeir jöfnuðu metin í blálokin á leiknum .
Ungur piltur austan úr Árnessýslu , Jón Guðni Fjóluson , var óvænt hetja í liði Framara og skoraði fyrir þá glæsilegt mark sem kann að reynast þeim dýrmætt þegar úrslit beggja leikja liðanna verða að lokum lögð saman .
Þá var komið að kvennalandsliðinu , " stúlkunum okkar " , sem í næsta mánuði freista þess að takast á við bestu þjóðir álfunnar í úrslitakeppninni um Evrópumeistaratitilinn í Finnlandi .
Þær sóttu heim lið Englendinga , eitt það sterkasta í Evrópu , og unnu glæsilegan sigur , 2:0 .
Þann fyrsta frá upphafi í tíu rimmum gegn þeim ensku .
Þetta var vissulega vináttuleikur og ekki spilað um nein stig .
Og loks var röðin komin að KR-ingum , sem fæstir töldu að ættu nokkra von gegn liði sem fyrir skömmu sló enskt úrvalsdeildarlið út úr Evrópukeppni .
En Vesturbæingar unnu frækinn sigur á liði Larissa frá Grikklandi , 2:0 , og eiga mikla möguleika á að komast lengra í keppninni .
Vanmat er orð sem oft ber á góma í umfjöllun um íþróttir .
Líklega vanmátu FH-ingar Kasakana .
Líklega vanmátu Tékkarnir Framara .
Grikkirnir vanmátu KR-inga en ég er ekki eins viss um þær ensku .
En Fram , landsliðið og KR vanmátu hins vegar ekki eigin getu , heldur nýttu sinn styrkleika til fulls .
Eru það ekki ágæt skilaboð til landsmanna á þessum síðustu og verstu ? vs@mbl.is Víðir Sigurðsson 