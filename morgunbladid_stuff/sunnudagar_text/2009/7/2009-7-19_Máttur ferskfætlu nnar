David Fairclough , Roger Milla og Ole Gunnar Solskjær .
Allt eru þetta menn sem höfðu einstakt lag á því að ráða úrslitum í knattspyrnuleikjum eftir að hafa komið inn á sem varamenn .
Sannkallaðar ferskfætlur .
Í dag eru varamenn órjúfanlegur hluti af kappleikjum en þannig hefur það ekki alltaf verið .
Fyrsti varamaðurinn kom ekki til skjalanna fyrr en árið 1953 , heilli öld eftir að menn hófu að iðka knattspyrnu .
Eftir Orra Pál Ormarsson orri@mbl.is Enginn vill vera varamaður í knattspyrnuleik .
Nema kannski Winston gamli Bogarde .
Sannir keppnismenn vilja eðli málsins samkvæmt hefja leikinn og hafa afgerandi áhrif á gang mála .
Það gera menn ekki á bekknum .
Nema þeir hafi þeim mun sterkari nærveru .
Bíði leikmanns það vanþakkláta hlutskipti að byrja á varamannabekknum er aftur á móti ekkert annað að gera en bíta á jaxlinn og vera klár í slaginn þegar kallið kemur og sýna þjálfaranum í eitt skipti fyrir öll að hann eigi heima í liðinu – frá fyrstu mínútu .
Margur varamaðurinn hefur drýgt hetjudáð gegnum tíðina .
Má þar nefna Günter Netzer , leikmann Borussia Mönchengladbach í Þýskalandi .
Skömmu fyrir bikarúrslitaleikinn gegn Köln vorið 1973 missti hann móður sína og dró sig út úr byrjunarliðinu – bugaður af sorg .
Netzer herti þó upp hugann og þegar framlenging var nýhafin tilkynnti hann þjálfaranum að hann væri reiðubúinn að spila .
Inn á fór kappinn og skoraði sigurmarkið með annarri snertingu sinni í leiknum .
Hugrakkari maður var vandfundinn í Þýskalandi það vorið .
Óborganlegur öldungur Frægasti varamaðurinn í sögu Heimsmeistaramótsins í knattspyrnu ( HM ) er vafalaust Kamerúninn Roger Milla sem vann hug og hjörtu sparkelskra á Ítalíu sumarið 1990 .
Kappinn var kominn af léttasta skeiði á þessum tíma , orðinn 38 ára , en var ennþá iðinn við kolann .
Honum var því teflt fram sem varamanni í hverjum leiknum af öðrum .
Milla skoraði í tvígang gegn Rúmenum í riðlakeppninni og aftur tvö mörk þegar Kamerúnar slógu Kólumbíumenn út úr keppninni í 16 liða úrslitum .
Annað markið kom eftir að Milla hafði unnið boltann af öðrum skrautlegum kappa , René Higuita , markverði Kólumbíu , sem óvænt var staddur á miðjum vellinum .
Eða var það svo óvænt ? Það var engin tilviljun að sá maður gekk undir nafninu Vitleysingurinn , eða El Loco .
Enn var Milla á skotskónum fyrir Kamerúna fjórum árum síðar í Bandaríkjunum .
Varð þá elstur allra til að skora á HM – 42 ára – mínútu eftir að hann kom inn á sem varamaður gegn Rússum .
Öllum þessum mörkum fagnaði Milla með því að stíga æðisgenginn dans út við hornfána .
Ófáir hafa síðan leikið það eftir .
Varamenn og gullmörk Tvær keppnir í röð skiptu varamenn sköpum í úrslitaleik Evrópumóts landsliða ( EM ) .
Þjóðverjar áttu á brattann að sækja í úrslitaleiknum gegn Tékkum sumarið 1996 og voru undir , 0:1 , þegar Oliver Bierhoff leysti Mehmet Scholl af hólmi á 69. mínútu .
Það tók kappann aðeins fjórar mínútur að jafna leikinn og þegar fimm mínútur voru liðnar af framlengingu gerði hann svokallað gullmark sem þýddi að Þjóðverjar lyftu Evrópubikarnum .
Þær voru ekki síðri skiptingarnar hjá Roger Lemerre í úrslitaleik Frakka og Ítala fjórum árum síðar .
Fyrsti varamaðurinn , Sylvain Wiltord , jafnaði þá metin fyrir Frakka í uppbótartíma og annar varamaðurinn , David Trezeguet , skoraði gullmark í framlengingunni eftir undirbúning þess þriðja , Roberts Pirès .
Hvaðan voru aftur Skytturnar þrjár ? Varamenn hafa líka gert útslagið í úrslitaleik Meistaradeildar Evrópu .
Lars Ricken hafði aðeins verið inni á vellinum í sextán sekúndur þegar hann gerði út um viðureign Borussia Dortmund og Juventus 1997 , 3:1 .
Patrick Kluivert kom af bekknum til að tryggja Ajax 1:0 -sigur á AC Milan 1995 og það sama gerði Juliano Belletti fyrir Barcelona gegn Arsenal fyrir þremur árum , 2:1 .
Markið gerði hann á 80. mínútu eftir sendingu frá öðrum varamanni , Henrik Larsson , sem einnig lagði upp jöfnunarmark Börsunga í leiknum .
Minn eini Solskjær ...
Að öðrum ólöstuðum á Sir Alex Ferguson , knattspyrnustjóri Manchester United , þó heiðurinn af frægustu innáskiptingu í sögu Meistaradeildarinnar .
Þegar öll sund virtust lokuð í úrslitaleiknum gegn Bayern München vorið 1999 setti hann fyrst Teddy Sheringham og síðan Ole Gunnar Solskjær inn á .
Sá fyrrnefndi jafnaði leikinn , 1:1 , þegar mínúta var liðin af uppbótartíma og Solskjær veitti Bæjurunum svo náðarhöggið tveimur mínútum síðar .
Þjóðverjunum gafst varla tími til að taka miðjuna .
Ekki eins og gjörningurinn kæmi á óvart .
" Böðullinn með barnsandlitið " er einn frægasti varamaður sem sögur fara af .
Hann var varla kominn úr upphitunargallanum þegar hann hafði skorað tvennu í sínum fyrsta leik fyrir United árið 1996 og tryggt liðinu 2:0 -sigur á Blackburn .
Fyrir utan Bæjaravígið er hann líklega frægastur fyrir að hafa stigið upp af bekknum á Borgarleikvanginum í Nottingham vorið 1999 og sett fernu á Forest – á tólf mínútum .
Á ellefu árum á Old Trafford er varla hægt að segja að Solskjær hafi átt fast sæti í liði United en eigi að síður gerði hann 126 mörk fyrir félagið , ófá eftir að hafa komið inn á sem varamaður .
Solskjær hefði líklega gengið inn í byrjunarliðið hjá flestum öðrum félögum en gaf alla tíð lítið fyrir þær vangaveltur .
" Ég vil frekar vera varamaður hér en byrjunarliðsmaður annars staðar .
" Orðsporið jók ekki á framann Þrátt fyrir afrek sín er Solskjær ekki hinn upprunalegi " Super-sub " .
Þann titil bar David Fairclough , miðherji Liverpool , fyrstur manna á ofanverðum áttunda áratugnum .
Fairclough sló í gegn strax á sínu fyrsta tímabili á Anfield og skoraði sjö mörk í fjórtán leikjum , þar af kom hann níu sinnum inn á sem varamaður .
Hann hélt uppteknum hætti næstu árin og gerði 55 mörk í 153 leikjum fyrir Rauða herinn áður en hann hvarf á braut árið 1983 .
Seint verður þó sagt að Fairclough hafi tekið hlutskipti sínu með sama jafnaðargeði og Solskjær .
" Orðsporið jók ekki á frama minn , " útskýrði hann síðar .
" Í dag er litið á varamenn sem ferskfætlur sem skipta sköpum í leikjum .
Á minni tíð þýddi það að sitja á bekknum einfaldlega að maður var ekki nægilega góður til að komast í liðið .
" Þarna hittir Fairclough naglann á höfuðið .
Með tilkomu fleiri varamanna hafa sterkustu félögin stækkað leikmannahópa sína jafnt og þétt og ekki er óalgengt að fjöldi landsliðsmanna komist ekki í byrjunarliðið hverju sinni .
Þjálfarar eru taktískari en áður og nota skiptingar óspart .
Í dag er engin niðurlæging í því fólgin að sitja á tréverkinu hjá Manchester United eða Barcelona .
Entist í 180 sekúndur Hér hefur verið einblínt á velheppnaðar skiptingar .
Eins og gefur að skilja tekst þjálfurnum ekki alltaf jafn vel upp þegar þeir senda nýja menn á vettvang .
Það var til að mynda stutt gaman hjá Bólivíumanninum Marco Etcheverry í leik gegn Þjóðverjum á HM í Bandaríkjunum 1994 .
180 sekúndum eftir að hann hafði komið inn á var honum vísað af velli fyrir gróft brot .
Af hverju ætli Etcheverry hafi hlotið viðurnefnið El Diablo eða Kölski ? Terry Neill , stjóri Arsenal , fékk líka klums undir lok úrslitaleiksins um enska bikarinn 1979 .
Fimm mínútum eftir að hann hafði skipt David Price út fyrir Steve Walford í stöðunni 2:0 hafði Manchester United jafnað .
Arsenal brá sér hins vegar beint í sókn og Alan Sunderland gerði út um leikinn .
Enginn fagnaði því marki jafn innilega og Walford .
Enginn knattspyrnumaður gleðst þegar hann er tekinn af velli – og á ekki að gera það .
Menn verða þó að sýna þjálfara , stuðningsmönnum og síðast en ekki síst varamanninum tilhlýðilega virðingu .
Þannig vakti það heimsathygli þegar Cristiano Ronaldo varð ókvæða við þegar honum var skipt út af í leik með Manchester United gegn Manchester City undir vorið .
Ýmsir lásu í líkamstjáningu hans þann dag og hugsuðu með sér : " Þessi maður er á förum .
" Ein æsilegasta skipting sögunnar fór fram í undanúrslitaleik Egypta og Senegala á Afríkumóti landsliða 2006 .
Þögn sló á viðstadda þegar Hassan Shehata þjálfari kallaði sjálfa þjóðhetjuna Mido óvænt af velli meðan staðan var jöfn seint í leiknum .
Samþykkti miðherjinn með semingi að koma út af en hellti sér yfir aumingja Shehata .
Meðan þeir félagar hnakkrifust á hliðarlínunni – svo ganga þurfti á milli – reif varamaður Midos , Amr Zaki , sig upp í teignum og skoraði sigurmark Egypta .
Við það lækkaði rostinn í Mido en egypska knattspyrnusambandið dæmdi hann eigi að síður í sex mánaða keppnisbann .
Skotar þjófstörtuðu Hugtakið " varamaður " hefur fylgt knattspyrnunni alla tíð .
Þegar íþróttin ruddi sér til rúms í Englandi upp úr miðri nítjándu öld átti það hins vegar við um menn sem komu í stað þeirra sem af einhverjum ástæðum mættu ekki til leiks .
Ekki var hróflað við þeim ellefu mönnum sem hófu leikinn .
Í leikskýrslu einni frá 1863 segir : " Ellefumenningarnir frá Charterhouse öttu kappi við gamla Carthúsíana í klaustrinu en þar sem sumir sem búist hafði verið við létu ekki sjá sig þurfti að útvega þrjá varamenn .
" Engum sögum fer af lyktum leiksins .
Áratugum saman var óheimilt að skipta mönnum inn á í kappleikjum , gilti þá einu hvort meiðsli komu upp .
Þetta gat komið sér illa eins og í bikarúrslitaleiknum í Englandi 1952 milli Arsenal og Newcastle United .
Bakvörðurinn eitilharði hjá Arsenal , Walley Barnes , sneri sig þá illa á hné eftir aðeins 35 mínútna leik og neyddist til að hætta keppni .
Tíu leikmönnum Arsenal gekk illa að eiga við fullskipað lið Newcastle og lutu að lokum í gras , 1:0 .
Fyrsti varamaðurinn , í nútímaskilningi þess orðs , var aftur á móti handan við hornið .
Þann 11. október 1953 var brotið blað í sparksögunni þegar Horst nokkur Eckel kom inn á í lið Vestur-Þjóðverja í vináttulandsleik gegn Sarlendingum .
Raunar herma heimildir að maður að nafni Morgan hafi leyst Morrison nokkurn af hólmi í leik Partick Thistle gegn Rangers í Skotlandi 20. janúar 1917 .
Þar hefur þó klárlega verið um dómaramistök að ræða því Skotar heimiluðu ekki innáskiptingar í knattspyrnu fyrr en 49 árum síðar .
Horst Eckel er alltént fyrsti löglegi varamaðurinn í knattspyrnuleik .
Bara ef maður meiddist Englendingar eru íhaldssamir eins og við þekkjum og leyfðu ekki varamenn fyrr en leiktíðina 1965-66 .
Fyrstu tvö árin mátti heldur ekki skipta um leikmann nema meiðsli kæmu upp .
Frá og með tímabilinu 1967-68 hefur hins vegar mátt gera það á taktískum forsendum .
Fyrsti varamaðurinn í ensku knattspyrnunni var Keith Peacock sem kom inn á í lið Charlton Athletic fyrir Mike Rose markvörð eftir ellefu mínútur í leik gegn Bolton Wanderers 21. ágúst 1965 .
Peacock lék allan sinn feril með Charlton og margir muna eftir syni hans , Gavin , sem lék m.a. með Chelsea og Queen ' s Park Rangers .
Í rúma tvo áratugi var liðum aðeins heimilt að tefla fram einum varamanni í ensku knattspyrnunni , sem einatt klæddist treyju númer tólf .
Árið 1987 var varamönnum fjölgað í tvo .
Fljótlega eftir það varð einnig leyfilegt að hafa varamarkvörð til taks á bekknum og 1996 var varamönnum fjölgað í fimm .
Enska deildakeppnin varð í fyrra með þeim síðustu til að heimila sjö varamenn .
Svo sem kunnugt er má þó aðeins nota þrjá þeirra hverju sinni .
" Læt ekki hafa mig að fífli " Eins og það er gaman að koma inn á í knattspyrnuleik er jafn leiðinlegt að fara af velli .
Ekki er algengt að leikmenn upplifi hvort tveggja í sama leiknum .
Það þekkist þó .
Einn þessara leikmanna er markakóngurinn mikli Ingi Björn Albertsson .
Honum var skipt inn á í hálfleik í landsleik Íslendinga og Belga á Laugardalsvelli 5. september 1976 en óvænt tekinn af velli 29 mínútum síðar .
Málið vakti mikla athygli og Ingi Björn var ómyrkur í máli í samtali við Morgunblaðið eftir leikinn .
" Ég hef enga ánægju af því að láta hafa mig að fífli , " sagði hann .
" Ég held að það hljóti að vera einsdæmi í landsleik , að leikmaður , sem kemur inn á , sé tekinn út aftur .
" Tony Knapp , sem var landsliðsþjálfari á þessum tíma , kvaðst eftir leikinn hafa tekið áhættu með því að setja Inga Björn inn á og fljótlega séð að aðstæðurnar voru honum andstæðar .
" Ingi Björn hafði átt við veikindi að stríða fyrir landsleikinn , og náði sér ekki á strik .
Þess vegna kallaði ég hann út af .
" Ingi Björn staðfesti að hann hefði verið lasinn vikuna á undan .
Hann hafi hins vegar verið búinn að ná sér og ekki fundið til í leiknum .
" Gat þess vegna leikið á fullum krafti , sem ég tel mig hafa gert .
" Steinar J. Lúðvíksson , sem fjallaði um leikinn fyrir Morgunblaðið , var ósammála Knapp .
Sagði Inga Björn hafa staðið mjög vel fyrir sínu .
Þá mun þjálfari Belga , Thys , hafa sagt eftir leikinn að Ingi Björn væri leikmaður sem " þurft hefði að taka stíft " .
Gjörningurinn hafði afleiðingar því Ingi Björn ákvað að draga sig út úr landsliðshópnum fyrir leik gegn Hollendingum tveimur dögum síðar .
Það bráði þó af honum um veturinn því í næsta landsleik þar á eftir , í júní 1977 , var Ingi Björn í byrjunarliðinu og gerði sigurmarkið gegn Norður-Írum .
Í sama mánuði var hann líka á skotskónum í sigri á Norðmönnum .
