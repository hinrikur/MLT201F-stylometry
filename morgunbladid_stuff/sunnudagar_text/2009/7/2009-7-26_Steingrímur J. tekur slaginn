Það framkallar alltaf vissa virðingu að sjá stjórnmálamenn sem eru í ólgusjó neita að gefast upp heldur halda ótrauða áfram að berjast fyrir því sem þeir telja vera réttast .
Einmitt það hefur Steingrímur J. Sigfússon verið að gera í Icesave-málinu og fleiri erfiðum málum .
Hann hefur ekki uppskorið sérstakt þakklæti allra flokkssystkina sinna en öðlast virðingu fjölmargra annarra .
Steingrímur hefur sýnt ábyrgð og festu í erfiðum málum , hann mætir andstæðingum sínum óhræddur og hleypur ekki í felur þegar fjölmiðlamenn nálgast heldur svarar spurningum þeirra án hiks .
Steingrímur gerir sér grein fyrir því að hann er í ríkisstjórnarsamstarfi og veit að það er skylda hans að sýna ábyrgð .
Hann getur ekki og má ekki stunda upphrópunarstjórnmál , eins og hann og flokkur hans gerðu í stjórnarandstöðu .
Það eru stjórnarandstöðuflokkar einir sem komast upp með að festa sig í slíkum stjórnmálum .
Framsóknarflokkur og Sjálfstæðisflokkur eru sannarlega vel á veg komnir með það þótt þeir séu enn ekki orðnir jafn hjákátlegir í málflutningi sínum og Borgarahreyfingin en þar á bæ virðast menn fullkomlega lausir við allt raunveruleikaskyn .
Af einhverjum ástæðum hefur sú staðreynd að Vinstri græn eru í ríkisstjórn farið framhjá of mörgum þingmönnum Vinstri grænna .
Þeir haga sér eins og þeir séu enn í stjórnarandstöðu , hamast á ríkisstjórninni og leggja sig fram við að reyna að fella brýnustu mál hennar á þingi .
Þetta gera þeir allt í nafni samvisku sinnar .
Og hin duttlungafulla samviska Vinstri grænna sefur aldrei heldur er stöðugt á vaktinni .
Hún hnippir í þingmenn af minnsta tilefni og minnir þá á að engin ástæða sé til að starfa eftir ómerkilegu plaggi eins og svokölluðum stjórnarsáttmála .
Einn daginn kann þingflokkur Vinstri grænna að vakna upp við það að samviska þeirra ákalli þá og segi þeim að þeirra staður sé ekki í ríkisstjórn heldur utan hennar .
Þá munu Vinstri græn vonandi taka jafn mikið mark á samvisku sinni og þau hafa gert hingað til .
Samfylkingin hefur tekið reglubundnum upphlaupum Vinstri grænna af stóískri ró .
Þetta kemur á óvart því Samfylkingin hefur fram að þessu kippt sér upp við minnstu hluti .
Hún var til dæmis í stöðugri fýlu og stórkostlegu uppnámi mestan þann tíma sem hún var í stjórnarsamstarfið við Sjálfstæðisflokkinn sem er þó miklu skárri flokkur en Vinstri græn .
Ekki er ástæða til að ætla annað en hópur innan Vinstri grænna eigi eftir að eflast í því ætlunarverki að skaða ríkisstjórnina sem flokkurinn situr í .
Þessi ríkisstjórn mun sannarlega ekki lifa nema Steingrímur J. haldi áfram að standa sig .
kolbrun@mbl.is Kolbrún Bergþórsdóttir 