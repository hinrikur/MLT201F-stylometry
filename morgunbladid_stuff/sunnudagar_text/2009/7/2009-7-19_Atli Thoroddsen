Atli Thoroddsen , flugstjóri , fæddist 29. maí 1970 .
Hann lést á 11E , krabbameinslækningadeild Landspítalans , að morgni 7. júlí sl. Útför Atla fór fram í Dómkirkjunni 16. júlí síðastliðinn .
" Í þetta skiptið er tilfinningin öðruvísi , núna er ég hræddur um að þetta fari að klárast " .
Þetta sagðir þú við mig , elsku Atli minn , fyrir ekki svo löngu , þegar þú komst af fundi með lækninum þínum .
Þú varst búinn að berjast af öllum þínum kröftum , leggja þig allan fram , en því miður var eins og örlög þín væru ráðin og enginn gæti gert neitt við því .
Þú hafðir skemmtilega lífsýn , varst lífsglaður , fordæmdir engan og ávallt með hugann opinn gagnvart öllu og öllum .
Að setjast niður með þér og ræða lífsins mál var svo gefandi og undantekningalaust hvattir þú mig áfram í því sem ég tók mér fyrir hendur .
Um daginn sátum við og ræddum um hlutskipti hvers og eins í þessu lífi og þann tíma sem hver og einn fær úthlutað .
Þá sagðir þú mér að þú værir búinn að komast að því að í raun skipti ekki öllu máli hversu gamall maður yrði , heldur skipti mestu hvað maður gerði við sitt líf meðan maður lifði því .
Þú sagðir það skipta miklu máli að njóta hverrar einustu mínútu og algert lykilatriði í lífinu væri að láta alla sína drauma stóra sem smáa rætast , alla vega gera atlögu að þeim .
Þú lést þína drauma rætast , varst orðinn flugstjóri , áttir yndilega fjölskyldu , búinn að ferðast um heiminn , búinn að eiga mótorhjól , flugvél , fjórhjól , allskonar bíla , tól og tæki .
Þú sagðir mér að ef þú myndir yfirgefa okkur bráðlega þá værir þú sáttur við hvernig þú hefðir nýtt þinn tíma .
Þú sagðir mér einnig að ef illa færi yrði það svo sárt að fá ekki meiri tíma til þess að fylgjast með stelpunum þínum þremur og taka þátt í þeirra lífi og öllum þeim ævintýrum sem eiga eftir að drífa á daga þeirra .
Með okkur þróaðist einstök vinátta sem einkenndist af heiðarleika , einlægni og trúnaði .
Við gátum hlegið , grátið og skipst á skoðunum , það skipti ekki máli á hverju gekk , alltaf leið mér vel í þinni návist .
Þú varst stór þáttur í mínu lífi , þú varst minn trúnaðarvinur og ávallt þegar ég þurfti á einhverri aðstoð að halda eða ef einhver lífsins mál voru að veltast fyrir mér þá gat ég alltaf leitað til þín , lagt spilin á borðið og fengið þitt sjónarhorn án allrar gagnrýni og fordóma .
Núna ætla ég að fara leggja pennann frá mér en það er ekki hægt án þess að minnast á hana Ástu þína .
Hún stóð við hlið þér í öllum þínum orrustum , hvatti þig áfram og studdi út í hið óendanlega , hún var kletturinn í þínu lífi , kletturinn sem mun hlúa að stelpunum ykkar og leiða þær áfram til árangurs á lífsins braut , konu sem er svo sterk að hún mun halda áfram að blómstra í sínu lífi , fyrir þig .
Góður vinur er eitt það dýrmætasta sem hægt er að eignast .
Ég var það heppinn að eiga þig sem vin , ekki bara venjulegan vin heldur sem einn minn allra besta vin .
Elsku Atli , meðan ég lifi mun ég standa við það sem ég lofaði þér , skömmu áður en þú kvaddir .
Farðu í friði , vinur minn kær , faðirinn mun þig geyma .
Um aldur og ævi þú verður mér nær , aldrei ég skal þér gleyma ...
Svo vöknum við með sól að morgni , svo vöknum við með sól að morgni .
( Bubbi Morthens .
) Þinn vinur , Jón Halldórsson .
