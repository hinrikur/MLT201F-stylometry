" MAÐUR fær ekkert upp í hendurnar í fótbolta , þetta er vinna og aftur vinna ætli maður sér að ná langt .
Maður kaupir þetta ekki í Hagkaup .
Það er í raun sama hversu langt maður nær , það má aldrei slá slöku við .
Þá kemur einhver annar og hirðir af manni stöðuna , " segir Aron Einar Gunnarsson , landsliðsmaður í knattspyrnu , sem leikur með Coventry City í B-deildinni í Englandi .
Aron sló í gegn hjá félaginu í fyrra og var m.a. valinn leikmaður ársins af stuðningsmönnum þess .
Hann á nú í viðræðum við Coventry um nýjan þriggja ára samning og vonast til að niðurstaða fáist í það mál á næstunni .
Ferillinn rétt að byrja Aron stefnir leynt og ljóst að því að leika í ensku úrvalsdeildinni en segir ekkert liggja á enda er hann ekki nema tvítugur .
" Ég held ég geti fullyrt að ég fari ekki í annað félag í B-deildinni .
Fari ég frá Coventry verður það til félags í ensku úrvalsdeildinni .
Það er æðsta markmiðið sem ég hef sett mér og ég ætla að ná því .
Mér liggur hins vegar ekkert á , ég er bara tvítugur og ferillinn rétt að byrja .
Eiður Smári gerði þetta í þrepum .
Skapaði sér fyrst nafn hjá Bolton í B-deildinni , fór þaðan til Chelsea og síðan Barcelona .
Ég held að það sé óskynsamlegt að fara of snemma til þessara stóru liða .
Þá á maður á hættu að týnast í varaliðinu , " segir Aron .
| 20 og 22 