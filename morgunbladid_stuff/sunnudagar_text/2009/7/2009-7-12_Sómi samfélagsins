Eftir Steinþór Guðbjartsson steinthor@mbl.is Stjórn Breiðavíkursamtakanna leggur til að bætur til vistmanna á Breiðavíkurheimilinu á árunum 1952-1979 verði engar upp í allt að 16 milljónir króna .
Samkvæmt fyrstu frumvarpsdrögum ríkisstjórnarinnar , sem opinberuð voru í fyrrahaust , var gert ráð fyrir að bætur yrðu frá 347.500 krónum upp í 2.085.000 kr. miðað við vísitölu neysluverðs í mars 2008 .
Í nýjasta útspili forsætisráðherra er boðið upp á sáttalausn , sem rúmast innan núverandi fjárlagaheimilda , um 800 þúsund krónur að meðaltali á mann , með þeim fyrirvara að fyrrverandi vistmenn í Breiðavík afsali sér ekki rétti vegna fyrirhugaðrar lagasetningar .
Himinn og haf á milli Þegar frumvarpsdrögin voru kynnt fyrir Breiðavíkursamtökunum fyrir tæplega ári höfnuðu þau nefndum bótahugmyndum en lögðu þess í stað til að greitt yrði fyrir vinnuframlag á vistunartíma .
Meðalvistunartími hafi verið 21 mánuður og samkvæmt 12 stunda vinnudegi sex daga vikunnar og styttri vinnudegi á sunnudögum ætti ríkið að greiða 10 til 25 milljónir króna til hvers einstaklings .
Í fjáraukalögum fyrir árið 2008 var hins vegar gert ráð fyrir 125 milljónum kr. í bætur vegna misgjörða á vistheimilum fyrir börn eða um 800 þúsund kr. að meðaltali á hvert barn í Breiðavík , en þar voru samtals 158 börn á umræddu tímabili .
Þetta er sú upphæð sem stjórnvöld bjóða nú sem sáttalausn og segir í bréfi til samtakanna að " við núverandi aðstæður í efnahagsmálum verður erfiðara en fyrr að afla fjárheimilda til starfrækslu bótanefndar " .
Í bréfi forsætisráðuneytisins kemur jafnframt fram að á komandi haustþingi sé stefnt að því að leggja fram frumvarp til laga um sanngirnisbætur vegna misgjörða gagnvart börnum á vistheimilum .
Annars vegar leggur ráðuneytið til almennar bætur og hins vegar heimild til að hækka bæturnar allt að þrefalt .
Bárður Ragnar Jónsson , formaður Breiðavíkursamtakanna , segir að frá því í fyrrahaust hafi verið unnið að því að breyta og bæta nefnd drög .
Samtökin hafi alfarið hafnað samanlögðum bótum upp á 125 milljónir og segir Bárður að hann hafi tilkynnt í vetur á fyrsta fundi með fulltrúum núverandi valdhafa að upphæðin væri ekki einn tíundi hluti þeirra bóta sem ættu að renna til Breiðavíkurbarna .
Því hafi verið svarað með þeim orðum að peningar væru ekki til fyrir kröfunum .
Breiðavík fordæmi " Viðhorf mitt hefur alltaf verið það að það þyrfti að bæta þetta á einhvern hátt og samfélagið getur ekki gert það öðruvísi en að sómi sé að því , sjálfs sín vegna , " segir Bárður .
Hann segir augljóst að yfirvöld vilji lágmarka tjónið , því Breiðavík verði ákveðið fordæmi fyrir mál sem Breiðavíkurnefndin sé að rannsaka og tengjast Vistheimilinu Kumbaravogi , Heyrnleysingjaskólanum , stúlknaheimilinu Bjargi , vistheimilinu Reykjahlíð og heimavistarskólanum Jaðri .
Framlagðar hugmyndir samtakanna taki reyndar mið af þessu og gera megi því skóna að margir vistmenn í Breiðavík færu í efsta bótaflokk .
Auk þess hangi fleira á spýtunni vistmönnum til handa .
Breiðavíkurmálið - Tveggja ása flokkaskipting * Stjórn Breiðavíkursamtakanna leggur til að bætur til fyrrverandi vistmanna í Breiðavík verði mismunandi háar og gerir tillögu um tveggja ása flokkaskiptingu , þar sem óháð nefnd raðar þolendum í flokka eftir nánar tilgreindum viðmiðunum .
Í bréfi til forsætisráðherra dagsett 4. júní sl. er lagt til að matið taki fyrst og fremst mið af beinum ætluðum lögbrotum eða mannréttindabrotum og í öðru lagi af ýmsum félagslegum og heilsufarslegum atriðum .
Í fyrrnefnda flokknum verði tekið tillit til líkamlegs ofbeldis af hálfu starfsmanna og / eða eldri vistbarna ( ekkert , lítið , nokkurt , mikið , mjög mikið ) , andlegs ofbeldis af hálfu starfsmanna og / eða eldri vistbarna ( ekkert , lítið , nokkurt , mikið , mjög mikið ) , annars andlegs og líkamlegs álags , vinnuþrælkunar / ólaunaðrar barnavinnu , missi skólagöngu / menntunarsviptingar , skorts á hvers kyns læknisþjónustu , veikinda og slysa á vistunarstað , ónógra þrifa og ónógs matar , skjóllítils fatnaðar barna gegn vondu veðri og skorts á eftirfylgni / liðveislu eftir vist .
Í félagslega flokknum verði meðal annars tekið tillit til lengdar dvalartíma ( t.d. undir einu ári , 1-2 ár , 2-3 ár , 3-4 ár , 4-5 ár og svo framvegis ) , eineltis , einangrunar , ástæðulausrar / tilefnislausrar vistunar , óréttmæts aðskilnaðar við foreldra , sambandsleysis / sambandsbanns við foreldra / ættingja , vistar frá mjög ungum aldri , harðneskju – skorts á hlýju , afleiðinga vistunar , ótímabærs dauðdaga / langtíma heilsubrests og sviptingar tómstunda / barnagamans .
58,8 milljónir * Kostnaður vegna rannsókna Breiðavíkurnefndarinnar svokölluðu er kominn í um 58,8 milljónir króna en hún á enn töluvert starf fyrir höndum vegna annarra heimila og gerir ráð fyrir að ljúka störfum ekki síðar en 2011 .
Lög um skipan nefndar til að kanna starfsemi vist- og meðferðarheimila fyrir börn tóku gildi 29. mars 2007 og skilaði nefndin af sér " svartri " skýrslu um starfsemi Breiðavíkurheimilisins í febrúar 2008 .
Ráðuneytið tilgreinir ekki fjárhæðir Engar fjárhæðir eru tilgreindar í svari forsætisráðuneytisins til stjórnar Breiðavíkursamtakanna vegna erindis þeirra í fyrra mánuði , en forsætisráðuneytið svaraði nýjustu tillögum stjórnar Breiðavíkursamtakanna sl. miðvikudag .
Páll Þórhallsson , lögfræðingur í forsætisráðuneytinu , segir að í svarinu sé brugðist við tillögum samtakanna og sett fram sýn ráðuneytisins á áframhaldandi vinnu að frumvarpi og breytingum á fyrirliggjandi frumvarpsdrögum frá því í fyrra .
Lögð sé áhersla á að ná sátt um aðferðafræðina við að ákveða bætur með þeim útgangspunkti að lögin nái til allra heimila sem vistheimilisnefndin komi til með að skoða .
Eins og fram kemur annars staðar á síðunni hafa Breiðavíkursamtökin lagt til að bótaupphæðir miðist við ákveðna tveggja ása flokkaskiptingu .
Ráðuneytið tekur undir það að með slíkri flokkun mætti ná vel utan um heimilin og séreinkenni þeirra en erfitt gæti verið að framkvæma hana .
Páll Þórhallsson segir að ráðuneytið vilji einfalda nálgunina miðað við tillögur Breiðavíkursamtakanna og byggja sem mest á skýrslu vistheimilisnefndar og gagna hennar við ákvörðun bóta .
Skoðun á of mörgum sjónarmiðum kalli á flókna og nýja rannsókn .
Fyrir tæpu ári fór málið í hnút , fyrst og fremst vegna ágreinings stjórnvalda og samtakanna um upphæð bóta .
Páll segir að þess vegna telji forsætisráðuneytið heppilegast að ná fyrst saman um aðferðafræðina við að ákveða bætur og fylla síðan inn í eyður varðandi fjárhæðir .
Þá þurfi að taka tillit til þess hvað Alþingi sé reiðubúið að leggja mikla fjármuni í heildarbætur .
Í frumvarpi til laga um sanngirnisbætur vegna misgjörða við vistun eða dvöl á stofnunum eða heimilum sem falla undir lög nr. 26/2007 ( lög um skipan nefndar til að kanna starfsemi vist- og meðferðarheimila fyrir börn ) segir meðal annars að bætur skuli ákveðnar á grundvelli mats á stigum , frá fimm til allt að 30 stigum .
Fyrir hvert stig verði greiddar 69.500 krónur og skuli fjárhæðin breytast til samræmis við breytingar á vísitölu neysluverðs frá mars 2008 til ákvörðunardags bótagreiðslu .
Jafnframt kemur fram að krafan erfist og að ekki greiðist tekjuskattur af sanngirnisbótunum .
Hugsanlega skulda einhverjir fyrrverandi vistmanna opinber gjöld eða önnur gjöld sem þeir hafa ekki getað greitt .
Spurður hvort bætur yrðu látnar renna upp í slík gjöld sagði Páll að þetta atriði hafi ekki komið upp en kæmi til þess yrði það tekið fyrir .
