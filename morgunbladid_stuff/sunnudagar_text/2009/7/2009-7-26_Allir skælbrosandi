Eftir Unu Sighvatsdóttur una@mbl.is ÆVINTÝRALEGT er nú um að litast á Úlfljótsvatni þar sem alþjóðaþorp skátamótsins Roverway 2009 er risið með mikilli dagskrá .
Yfir 3.000 skátar frá 50 löndum hafa verið á flakki um Ísland við ýmiss konar ævintýramennsku alla vikuna , en á föstudagskvöldið tóku flokkarnir að tínast einn af öðrum að Úlfljótsvatni þar sem slegið var upp tjaldbúðum með fánaturni .
Deila ógleymanlegri reynslu Ásta Bjarney Elíasdóttir mótstjóri kveðst himinlifandi yfir hversu vel mótið hafi gengið fram að þessu .
" Skátarnir voru allir skælbrosandi og glaðir þegar þeir komu úr leiðangursferðunum , " segir Ásta .
Stemningin er auðvitað óviðjafnanleg þegar þúsundir ungmenna frá ólíkum löndum slá til veislu saman , hvert og eitt með nýja og ógleymanlega reynslu í pokahorninu .
Að sögn Ástu hafa skátarnir tekist á við krefjandi verkefni og verið duglegir í samfélagsverkefnum um land allt .
" Þessir dagar hafa fyllt mig stolti yfir að vera íslenskur skáti og fylgjast með leiðtogahæfileikum íslensku leiðangursstjóranna og allra þeirra 250 skáta sem unnið hafa við stjórnun mótsins .
" Þrátt fyrir fjölmarga þátttakendur hefur allt gengið eins og smurt að sögn Ástu .
Á föstudagskvöldið var alþjóðaþorpið við Úlfljótsvatn vígt með kvöldvöku við varðeld að sígildum skátasið .
Lokaathöfnin verður svo 28. júlí þegar mótinu er slitið .
Í hnotskurn » Mótið á Íslandi er þriðja Roverway-mótið sem haldið hefur verið .
Það fyrsta var haldið í Portúgal 2003 og síðan á Ítalíu árið 2006 .
» Í alþjóðaþorpinu er m.a. hægt að fara á tékkneskt tehús , bragða á hrefnukjöti og kynna sér siði víkinga .
» Leiðangursferðir skátanna lágu m.a. á Hvannadalshnúk og Hornstrandir , í Vestmannaeyjar og á Mývatn , í hestaferð og menningarleiðangur , í klifurferð , kajakróður og allt þar á milli .
