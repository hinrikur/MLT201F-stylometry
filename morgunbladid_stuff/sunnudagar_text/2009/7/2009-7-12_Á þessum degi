Ein langlífasta rokkhljómsveit heims , The Rolling Stones , tróð fyrst upp í Marquee-klúbbnum við Oxford-stræti í London 12. júlí 1962 .
Aðalstuðboltar og stofnendur sveitarinnar , Mick Jagger og Keith Richards , eru enn að og virðast jafn fráir á fæti og forðum , þótt báðir séu eins rúnum ristir og eðlilegt getur talist fyrir menn á sjötugsaldri .
Þótt þeir trylli kannski ekki ungmenni á viðlíka hátt og framan af á ferlinum á hljómsveitin ennþá gríðarlegum vinsældum að fagna .
Jagger og Richards , sem þekktust frá fornu fari , hittust á förnum vegi í London 1960 og ákváðu að stilla saman strengi sína .
Jagger stundaði nám í London School of Economics og Richards var í listaskóla .
Fljótlega tók tónlistin völdin í lífi beggja og þeir stofnuðu hljómsveitina The Little Boy Blue and the Blue Boys ásamt gítarleikaranum Dick Taylor , sem síðar gekk til liðs við The Pretty Things .
Mick Avory , sem átti eftir að gera garðinn frægan með The Kinks , fengu þeir svo til að berja húðirnar .
Þáttur Brians Jones Þeir félagar fóru annað slagið að " jamma " , eða spila af fingrum fram eins og það kallast , með Blues Incorporated , sem var vinsæl hljómsveit í þá daga .
Í hljómsveitinni var fjölhæfur tónlistarmaður , Brian Jones að nafni , sem var öllum hnútum kunnugur í tónlistarlífi Lundúnaborgar .
Hann prófaði að spila með á fyrstu æfingum nýgræðinganna í bransanum og stakk upp á að þeir kölluðu sig The Rolling Stones til heiðurs laginu Rollin ' Stone með Muddy Waters .
Þá fékk hann píanóleikarann Ian Stewart til liðs við sveitina og Tony Chapman til að grípa í kjuðana .
Hljómsveitin var því skipuð þeim Brian Jones , Mick Jagger , Keith Richards , Ian Stewart , Dick Taylor og Tony Chapman þegar hún hljóp í skarðið á tónleikum í Marquee-klúbbnum .
Þeim varð til happs að kapparnir í Blues Incorporated höfðu óvart bókað sig á stefnumót við útvarpsstöð á sama tíma og þeir áttu að koma fram á " mikilvægasta vettvangi evrópskrar poppsögu " eins og segir á vef Marquee-klúbbsins , sem enn er við lýði í Soho-hverfinu .
Nýir menn Litlar mannabreytingar hafa orðið í hljómsveitinni í áranna rás .
Stewart hætti þó fljótlega í framvarðarsveitinni , en starfaði þó áfram sem hljómborðsleikari og skipuleggjandi tónleikaferða til dauðadags 1985 .
Bassaleikarinn Bill Wyman mætti til leiks skömmu eftir frumraunina í Marquee-klúbbnum , en hætti 1992 .
Charlie Watts festi sig í sessi sem trommuleikari sveitarinnar 1963 .
Brian Jones drukknaði við grunsamlegar aðstæður 1969 , en talið er að eiturlyfjanotkun hafi átt þar hlut að máli .
Raunar var eiturlyfjanotkun liðsmanna sveitarinnar á árunum áður á almannavitorði og kom sumum í klandur .
Tónlist The Rolling Stones , sem í grunninn var rokk í bland við blús , þótti kröftug og óhefluð og féll í kramið hjá uppreisnargjarnri æskunni .
Plötur þeirra hafa selst í 240 milljónum eintaka .
Jagger , Richards og Watts ásamt Ronnie Wood , sem bættist í hópinn 1974 , láta engan bilbug á sér sjá .
