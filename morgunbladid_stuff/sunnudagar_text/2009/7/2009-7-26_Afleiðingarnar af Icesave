Eftir Pétur Blöndal pebl@mbl.is Hart er tekist á um Icesave-samninginn á Alþingi , jafnt innan flokka sem á milli þeirra .
Álitamálin sem eru til skoðunar eru lagaleg og hagfræðileg .
Auðvitað pólitísk .
Og það fer ekkert á milli mála að gríðarlegir hagsmunir eru í húfi fyrir íslenskt þjóðarbú .
– En hversu miklir ? Hér verður rætt um greiðsluþol íslenska ríkisins – hvort Íslendingar geti staðið undir þeim skuldbindingum sem felast í samningnum .
En ekki síður hvaða þýðingu slíkar skuldbindingar hefðu fyrir lífskjörin í landinu .
Samkvæmt umsögn seðlabankans er gert ráð fyrir að erlendar skuldir þjóðarbúsins verði 2.953 milljarðar króna árið 2010 eða 200% af landsframleiðslu og að efnahagsleg áföll þurfi til að Ísland ráði ekki við skuldbindingar sínar .
Eins og einn nefndarmanna í fjárlaganefnd orðar það : " Það er nú bara svona að ég held að það megi ekki skeika einum tannbursta , þá er allt komið upp í loft .
" Það hefur verið gagnrýnt að útreikningar á greiðsluþoli íslenska ríkisins hafi ekki legið fyrir áður en skrifað var undir samninginn .
Seðlabankinn hafi ekki komið að málum fyrr en eftir undirskriftina , fengið takmarkaðan tíma til að vinna sitt álit og stjórnarandstaðan í framhaldi af því óskað eftir óháðu áliti frá Hagfræðistofnun Háskóla Íslands .
Það kom hinsvegar fram hjá Hagfræðistofnun að það tæki að lágmarki tíu daga að vinna slíkt mat .
Hér er leitast við að varpa ljósi á þetta flókna úrlausnarefni með því að leita til nokkurra hagfræðinga sem hafa haft Icesave til skoðunar og óska eftir svörum í stuttu og hnitmiðuðu máli .
Spurt um Icesave-samninginn 1 Geta Íslendingar staðið undir skuldbindingum vegna Icesave ? 2 Ef við tökum á okkur þessar skuldbindingar , megum við þá við áföllum , svo sem aflabresti ? 3 Yrðu lífeyrissjóðirnir þjóðnýttir ? 4 Hver eru áhrifin á lífskjör í landinu – daglegt líf landsmanna ? 5 Hver eru áhrifin á þá vinnu sem stendur yfir um viðbrögð við kreppunni ? Óvissa um endanlega upphæð Snorri Jakobsson , hagfræðingur hjá IFS , ráðgjöf og greiningu .
1 Samkvæmt okkar mati mun núvirtur kostnaður vegna Icesave-samningsins liggja á bilinu 100 til 300 milljarðar kr. miðað við 70 til 100% endurheimtuhlutfall .
Ljóst er því að mikil óvissa er um endanlega upphæð .
Einnig er óvissa um framtíðartekjur ríkissjóðs ; því meiri sem hagvöxtur verður því léttara verður að greiða skuldbindingarnar .
Miðað við að um 75% af eignum Landsbankans endurheimtist má gróflega áætla að tekju- og eignaskattar þurfi að hækka um 15% til 20% .
Það þýðir að tekjuskattur þyrfti að fara úr um 37,2% upp í um 43 til 44% .
Áður hefur SÍ reiknað að virðisaukaskattur þyrfti að hækka um rúmlega 12% .
Stóra spurningin er hins vegar hvað kostar að skrifa ekki undir .
Einungis er hægt að reikna gróflega kostnaðinn við semja en mun erfiðara er að meta hugsanlegan kostnað við að hafna samningnum .
2 Áföll líkt og aflabrestur hafa neikvæð áhrif á getu ríkisins til að greiða af Icesave .
Getan til að standa við samninginn fer eftir tvennu ; geta til að auka tekjur ríkisins líkt og getið var um í fyrri lið og hins vegar geta til að afla afgangs af vöru- og þjónustuviðskiptum til þess að greiða vexti og afborganir samningsins án þess að það leiði til umtalsverðrar lækkunar á gengi krónunnar .
Mánaðarlegar afborganir af Icesave munu nema á bilinu 1,1 til 3,4 milljarða á mánuði .
Til að standa undir núverandi skuldum og vaxtagreiðslum til útlanda þarf afgangur af vöru- og þjónustujöfnuði að vera um sex milljarðar á mánuði samkvæmt okkar mati .
Ef við samþykkjum Icesave þarf afgangur af vöru- og þjónustujöfnuði að aukast til jafns á við afborganir af Icesave eða vera um 7 til 9,4 milljarðar .
Mikill afgangur þarf að vera af vöruskiptum á næstu árum ef gengi krónunnar á ekki að veikjast .
Þess má geta að SÍ metur að afgangur verði af vöruskiptum öll árin 2009 til 2018 , sem væri nýmæli í íslenskri hagsögu .
Greiðslur af Icesave munu líklega draga úr svigrúmi krónunnar til að styrkjast og ytri áföll eru líkleg til að setja þrýsting á gengi krónunnar til veikingar .
3 Sú spurning liggur á borði stjórnmálamanna og höfum við ekki nokkrar forsendur til að svara þeirri spurningu .
4 Samanber framangreind svör við 1. og 2. lið munu lífskjör versna .
Annaðhvort þarf ríkið að hækka skatta eða draga úr útgjöldum , en líklegast er þó að hvort tveggja verði niðurstaðan .
5 Nánast forsenda fyrir endurreisn hagkerfisins er að einhvers konar samningur náist um Icesave , hvort sem það er núverandi samningur eða einhver annar .
Næsta greiðsla af lánasamningi AGS við íslenska ríkið og lánafyrirgreiðsla frá hinum Norðurlöndunum velta á því hvort samið verði um greiðslur af Icesave .
Af augljósum ástæðum myndi óvissan í efnahagsmálum aukast verulega ef samningurinn hlýtur ekki náð fyrir augum alþingismanna .
Slík óvissa gæti sett aukinn þrýsting á gengi krónunnar og skuldabréfamarkað til skamms tíma .
Fátt gott má þó segja um Icesave-samninginn sem slíkan .
Áhugaverðir punktar * Lækkun á vöxtum um 1% hefur sömu áhrif og ef heimtur aukast um 2% , samkvæmt útreikningum IFS .
* Kostnaður eykst eða dregst saman um 15 milljarða við 1% hækkun eða lækkun vaxta .
* Áhætta vegna endurheimtu eigna Landsbankans liggur öll á Íslendingum .
* Ljóst er að mesta áhættan liggur í endurheimtuhlutfallinu en sú áhætta liggur öll á Íslendingum .
Efnahagslífið berskjaldað Jón Daníelsson , prófessor í hagfræði við London School of Economics .
1 Það er alls óvíst .
Það veltur á því hversu miklar heimtur verða á eignasafni Landsbankans , hagvexti á Íslandi næsta áratug og endanlegum skilmálum samningsins .
Ég held að líklegasta niðurstaðan sé sú að við getum það , en við getum sannarlega ekki útilokað möguleikann á því að við ráðum ekki við það .
2 Íslenskt efnahagslíf verður mjög berskjaldað og jafnvel þótt allt gangi vel , þá getur smááfall komið af stað óheillavænlegri þróun .
Af þeim sökum er það nauðsynlegt að setja skilyrði í samninginn , sem felur í sér , að ef forsendur , sem gefnar eru í greinargerð Seðlabanka með samningnum um hagvöxt og innheimtu á eignum Landsbankans , nást , þá verði allt lánið greitt .
Ef verr gengur greiðum við minna .
Ef allt fer á versta veg og hagvöxtur verður að meðaltali enginn eða neikvæður á samningstímanum yrði allt lánið fyrirgefið .
3 Ég vona ekki .
Ef til vill mun ríkisstjórn í framtíðinni komast í þá stöðu að eina leiðin til að afstýra þjóðargjaldþroti verði að þjóðnýta lífeyrissjóðina .
Það yrði sorgleg niðurstaða , ekki síst ef efnahagsaðstæður verða svo slæmar , því þá eru lífeyrissjóðirnir eina vörn fólksins og þeim á ekki að fórna á altari lánardrottnanna .
4 Ef vel fer mun almenn trú á efnahagslífið og framtíðina aukast bæði hérlendis og erlendis .
Það leiðir til aukinna fjárfestinga , hagvöxtur verður mikill , gengi krónunnar styrkist , og verðbólga verður lítil .
Búist almenningur og markaðsaðilar við því að Ísland , sem er verulega skuldsett fyrir , greiði töluverðar upphæðir í framtíðinni í erlendum gjaldeyri , þá er slæm lending , jafnvel brotlending , líklegri niðurstaða .
Þá munu almenningur og fyrirtæki missa trúna á Íslandi , fjárfestingar verða litlar og til lítils , en fjármagn og fólk leita utan .
Hagvöxtur verður lítill , ef til vill neikvæður , gengið lækkar , og verðbólga verður mikil .
Hættan við slæman samning um Icesave er að það er kveikjan að síðarnefndu niðurstöðunni .
5 Óleystur ágreiningur um Icesave getur truflað viðreisn efnahagslífsins .
En ef samningurinn um Icesave er það besta sem við eigum von á frá stjórnvöldum , þá vakna efasemdir í mínum huga um að hún sé fær um að takast á við vandann .
Ef til vill er mesti skaðinn þegar skeður , sem afhjúpar vangetuna í glímunni við kreppuna .
Leið samvinnu eða Bjarts í Sumarhúsum Gunnar Tómasson hagfræðingur starfaði hjá Alþjóðagjaldeyrissjóðnum 1966-1989 .
1 Icesave-reikningarnir eru aðeins hluti af erlendum heildarskuldum þjóðarbúsins og samsvarandi greiðslubyrði á komandi tíð .
Við hrun bankakerfisins sl. október voru allar spár um hugsanlega skuldastöðu og skuldaþol Íslands óvissar .
Viðmiðin fyrir lausn Icesave-deilunnar sem samið var um fyrir tilstilli Evrópusambandsins sl. nóvember byggðust m.a. á því mati íslenzkra stjórnvalda og Alþjóðagjaldeyrissjóðsins að heildarskuldir þjóðarbúsins í árslok 2009 myndu vera um 160% af vergri landsframleiðslu .
Framkvæmdastjórn AGS hafði þetta mat til hliðsjónar við umfjöllun sína á lánabeiðni Íslands ásamt öðrum gögnum þar sem m.a. kom fram mat starfsmanna AGS að skuldsetning upp á 240% af vergri landsframleiðslu væru augljóslega óviðráðanleg ( e. clearly unsustainable ) .
Sjálfur tel ég hættumörkin liggja nær 200% þar sem hagvöxtur mun væntanlega vera í lágmarki næstu misserin .
2 Óviðráðanlegar skuldbindingar ógna farsælli útfærslu aðgerðaáætlunar stjórnvalda og AGS og ganga þvert á umsamin viðmið studd af Evrópusambandinu .
Málefni Íslands verða rædd af framkvæmdastjórn AGS á fundi í byrjun ágúst og ný spá um skuldsetningu þjóðarbúsins mun liggja fyrir .
Ég vænti þess að fulltrúi Íslands í stjórninni undirstriki að horfur um skuldsetningu og skuldaþol séu mun verri en talið var á fundi framkvæmdastjórnarinnar um málefni Íslands sl. nóvember .
Það er gífurlega mikið í húfi fyrir AGS jafnt sem íslenzk stjórnvöld að vel takist til um útfærslu sameiginlegrar aðgerðaáætlunar þeirra .
Endurskoðun og aðlögun hennar að breyttum aðstæðum er lykilatriði í því sambandi .
Allar málefnalegar forsendur eru til endurskoðunar á Icesave-samningum Íslands við Bretland og Holland á komandi tíð .
3 Fjárhagslegur styrkur íslenzku lífeyrissjóðanna er mikill .
Núverandi lífeyrissjóðskerfi okkar – svonefnt uppsöfnunarkerfi – er ætlað að tryggja afkomuöryggi þjóðfélagsþegna við aðstæður gjörólíkar þeim sem nú endurspeglast í atvinnu- og tekjumissi vinnufærra manna og kvenna og yfirvofandi greiðsluþroti fjölmargra launþega .
Fyrirheit um lífeyrissjóðsgreiðslur eftir 70 ára aldur skiptir engu fyrir ungan fjölskylduföður eða einstæða móður sem geta ekki innleyst lífeyrissjóðseign sína á aðsteðjandi ögurstund .
Róttæk kerfisbreyting á þessu sviði er erfið og viðkvæm , en eignahrun lífeyrissjóðanna vegna uppnáms á fjármálamörkuðum innanlands og utan síðustu tvö árin gefur tilefni til athugunar á hugsanlegum kostum gegnumstreymiskerfis .
Það fyrirkomulag hefur reynst öðrum þjóðum vel .
Við slíka kerfisbreytingu – þjóðnýtingu – myndu eignir núverandi lífeyrissjóðsfélaga breytast í framtíðarkröfur á ríkissjóð gegn framsali erlendra og innlendra eigna sjóðanna .
Þær mætti síðan nota til að fjármagna endurreisn hagkerfisins og styrkja gjaldeyrisforða þjóðarinnar .
4 Útrás íslenzkra fjármálamanna / stofnana , innstreymi gjaldeyris og óraunhæft krónugengi , innlend útlánaþensla og lánsfjármagnaðar framkvæmdir fyrirtækja og opinberra aðila hófu almenn lífskjör í hæstu hæðir um langt árabil .
Kreppan er samheiti allra þessara þátta með öfugum formerkjum .
Endurreisn íslenzka hagkerfisins á traustari grunni er eina færa leiðin út úr kreppuástandinu .
Þar er um tvennt að velja – leið samvinnu og samflots með vinaþjóðum Íslands í Evrópu og handan Atlantshafs , eða leið Bjarts í Sumarhúsum .
Leið farsældar eða leið fátæktar .
5 Það er mikilvægt að Icesave-deilan verði til lykta leidd á grundvelli umsaminna viðmiða .
Í þeim felst að Ísland viðurkennir að tilskipun ESB um innstæðutryggingar gildi á Íslandi jafnframt því sem Bretar og Hollendingar skuldbinda sig til að taka tillit til " hinna erfiðu og fordæmislausu aðstæðna sem Ísland er í og knýjandi nauðsyn þess að ákveða ráðstafanir sem gera Íslandi kleift að endurreisa fjármála- og efnahagskerfi sitt " .
Sjálf endurreisnin er þó skammt á veg komin og erfið viðfangsefni blasa við á komandi tíð .
Vinnu við endurskipulagningu bankakerfisins hefur miðað vel áfram en gjaldeyrishöft , hávaxtastig og verðtrygging útlána eru flókin vandamál sem bíða úrlausnar .
Dregur mjög mikið úr lífsgæðum Daniel Gros , framkvæmdastjóri Center for European Policy Studies í Brussel .
1Íslendingar eru mjög harðger manntegund .
Þeir geta þraukað jafnvel þennan samning .
En það dregur mjög mikið úr lífsgæðum .
" 2Ísland mun lifa á " jaðrinum " ( en á annan hátt en fyrr ) vegna þess að varanlegur aflabrestur eða samdráttur í álframleiðslu getur valdið því að þeir standa ekki undir skuldbindingum sínum .
" 3Það myndi ekki breyta miklu .
Erlendar skuldir verða áfram erlendar skuldir og það er ekki stór munur á því hvort stjórnvöld greiða þær með sköttum eða úr lífeyrissjóðum .
" 4Einfalt : Meiri erlendar skuldir = minni lífsgæði = færri frí erlendis , færri bílar og aðrar innfluttar neysluvörur .
" 5Endurreisnin mun líklega ganga hægar þar sem skattar verða mun hærri .
" Lífskjörin rýrna um skeið Þorvaldur Gylfason , prófessor í hagfræði við Háskóla Íslands .
1 Já , en það nær engri átt að ríkisstjórnin og Alþingi skuli ekki hafa markað sér stöðu við hlið almennings andspænis þeim sem stofnuðu til skuldbindinganna .
Sá gjörningur Landsbankans að leggja þessar skuldbindingar á skattgreiðendur þeim að óvörum virðist brjóta gegn 249. grein almennra hegningarlaga um umboðssvik og geta varðað allt að sex ára fangelsi .
Bankastjóra og bankaráðsmenn Landsbankans hlýtur að þurfa að draga til ábyrgðar að lögum , það hefði átt að gerast fyrir löngu en enginn talar um það á Alþingi nema Borgarahreyfingin og einn og einn þingmaður Vinstri grænna .
2 Já , innan marka .
Þessar skuldbindingar vegna IceSave-reikninganna byrja ekki að bíta fyrr en að sjö árum liðnum , þegar greiðslufresturinn rennur út , og þær eru ekki nema tiltölulega lítill hluti þeirra erlendu skulda , sem þjóðarbúið þarf að bera .
Hitt er meira áhyggjuefni að upphaflegt mat seðlabankans og AGS frá í nóvember 2008 á erlendum skuldum þjóðarbúsins reyndist ekki standast .
Miklu skeikar .
Nýja matið nálgast viðtekin hættumörk og gæti átt eftir að hækka enn meira .
Skýrsla seðlabankans um málið handa Alþingi er ófullnægjandi , enda báðu þingmenn um að hún yrði lögð í dóm óhlutdrægra aðila .
Eigi skuldamatið eftir að hækka enn frekar og reynist ríkið bera ábyrgð á umtalsverðum hluta þeirra skulda , sem komu í leitirnar eftir nóvember 2008 , eykst hættan á , að ríkið geti ekki staðið skil á skuldbindingum sínum .
Greiðslufall ríkisins virtist vera fjarlægur möguleiki , þegar efnahagsáætlun stjórnvalda með stuðningi AGS var lögð fram í nóvember 2008 , en hættan getur orðið raunveruleg , haldi skuldabyrðin áfram að þyngjast .
3 Það væri óðs manns æði að þjóðnýta lífeyrissjóðina og varla heldur löglegt .
Menn leysa ekki fjárhagsvanda sinn með því að ganga á eigur annarra , þótt eigendur og stjórnendur bankanna og bandamenn þeirra í viðskiptalífinu og víðar hafi leyft sér slíkt .
4 Lífskjör landsmanna munu rýrna um skeið með aukinni skuldabyrði og af öðrum ástæðum en IceSave-ábyrgðirnar eru ekki aðalorsök þess .
Aðrar erlendar skuldir þjóðarbúsins vegna þyngra .
5 Svo virðist sem Norðurlöndin hafi bundið stuðning sinn við efnahagsáætlun stjórnvalda við ásættanlega niðurstöðu IceSave-málsins af sjónarhóli Evrópulandanna , það er við staðfestingu Alþingis á samningnum við Breta og Hollendinga .
Verði samningnum hafnað virðist því líklegt að Norðurlöndin leggi stuðning sinn við áætlunina á ís .
Þá kemst áætlunin í uppnám því að AGS getur ekki vænzt þess að önnur lönd hlaupi undir bagga ef Norðurlöndin ganga úr skaftinu .
Fari svo dregst önnur innborgun AGS til Íslands – sú , sem átti að berast í febrúar , og á nú að berast í ágúst – um óákveðinn tíma .
Þá verður Ísland aftur statt á berangri líkt og í október 2008 svo sem fjármálaráðherra hefur lýst .
Og þá getur ríkissjóður lent í vandræðum með endurgreiðslu gjaldeyrisláns frá 2006 , sem fellur í gjalddaga 2011 .
Þarna liggur öðru fremur hættan á að ríkissjóður geti ekki staðið skil á skuldum sínum .
Það væri afleit niðurstaða .
Framrúðan er úti á stétt Þórólfur Matthíasson , prófessor í hagfræði við Háskóla Íslands .
1 Seðlabanki Íslands metur greiðslubyrði íslenska ríkisins vegna Icesave-skuldbindinga á bilinu 3,1% til 1,7% af tekjum landsmanna á árabilinu 2016 til 2023 .
Forsendan er að eignir Landsbankans dugi til að greiða 75% af forgangskröfum í þrotabúið .
Létta má árlega greiðslubyrði með endurfjármögnun lánanna .
Greiðslubyrðin getur með þeim hætti lægst orðið um 1% af tekjum landsmanna ( mældum á mælikvarða landsframleiðslunnar ) .
Til samanburðar má nefna að það er svipað hlutfall og aðrar norrænar þjóðir gefa sem þróunaraðstoð .
Augljóst er að nágrannaþjóðirnar telja sig geta rekið sín hagkerfi þó svo ríflega 1% af tekjum séu teknar út úr kerfinu .
Þessi upphæð jafngildir líka hagvexti eins ársþriðjungs .
Við eðlilegar aðstæður ættu Íslendingar því ekki að eiga í nokkrum vandræðum með að standa undir fjárútlátum á borð við Icesave .
En nú háttar svo að erlendar skuldir Íslands eru mjög miklar vegna bankahrunsins .
Það er engu að síður mat seðlabankans að Ísland geti staðið við skuldbindingar sínar enda stuðli stjórnvöld að góðri nýtingu framleiðsluþátta á næstu árum .
Sagt með öðrum orðum , sé stjórn efnahagsmála ógætileg gæti stefnt í óefni , en það yrði þó ekki hægt að kenna Icesave-samningnum einum og sér um hugsanlegt greiðsluþrot ríkissjóðs .
Til að öllu sé til haga haldið skal minnt á að " hin hliðin " á hinum gífurlegu erlendu lántöku er mikið magn hálf- eða fullfrágenginna mannvirkja , iðnaðar- , tónlistar- og íbúðarhúsnæðis og samgöngumannvirkja .
Þó að þessi mannvirki skapi litlar tekjur nú standa vonir til að öðruvísi horfi við á tímabilinu í kringum 2020 .
2 Ef við tökum á okkur þessar skuldbindingar , megum við þá við áföllum , svo sem aflabresti ? Þær miklu erlendu skuldbindingar sem við höfum tekið á okkur takmarka möguleika okkar á að jafna út afkomusveiflur með erlendum lánum .
Mæta verður óhagstæðum breytingum á viðskiptakjörum eða öðrum óhagfelldum ytri breytingum með lækkun kaupmáttar og lækkun lífskjara .
Á sama hátt yrði skynsamlegt að mæta jákvæðum breytingum á viðskiptakjörum með því að greiða niður skuldir en ekki með því að auka kaupmátt .
3 Sé ekki skynsemina í slíkri ráðstöfun því þjóðnýttar eignir skulu bættar að fullu ! Ríkið getur því ekki bætt stöðu sína með þjóðnýtingu fjármagns .
4 Á árunum 2003 til 2008 var haldið uppi fölskum lífskjörum á Íslandi .
Met var sett í halla á viðskiptum við útlönd á hverju ári á þessu árabili .
Á mannamáli þýðir það að íslenska þjóðin tók lán fyrir neyslu sinni og lífsstíl .
Nú er komið að skuldadögum .
Þessir skuldadagar eru harkalegir og má líkja við vanda þess sem kaupir dýrasta sportbílinn á markaðnum á lánum og ekur honum á vegg í fyrstu ökuferð ; við sitjum uppi með atvinnulíf þar sem stuðarinn er kominn inn í vatnskassann og framrúðan er úti á stétt .
Þessu til viðbótar eigum við eftir að borga upp miklar skuldir sem voru notaðar til að fjármagna veisluna .
Icesave-samkomulagið er bara einn þátturinn af því skuldauppgjöri .
Lífskjör munu á næstu árum verða mun lakari en þau voru á lífskjarafölsunartímanum 2003 til 2008 .
Hvort við samþykkjum eða fellum Icesave-samkomulagið breytir engu um það .
Mitt mat er þó að það sé betra fyrir okkur að borga skuldir í samkomulagi við kröfueigendur en að neyða þá til harkalegri aðgerða á borð við frystingu eigna eða takmarkanir á aðgangi að fjármálamörkuðum .
Vandi íslenskra stjórnvalda er að halda utan um hina óhjákvæmilegu lífskjaraskerðingu án þess að rústa mennta- , heilbrigðis- og félagskerfi okkar .
Það er risavaxið verkefni og alls ekki útséð um að það takist .
5 Icesave-skuldbindingin er hluti af kreppunni .
Almennt talað má fullyrða að þeim mun minni sem erlendar skuldir eru þeim mun styttri tíma tekur að komast út úr kreppunni .
Það verður að skrifast á Fjármálaeftirlitið , Seðlabanka Íslands , viðskiptaráðuneytið , fjármálaráðuneytið og forsætisráðuneytið að hafa ekki brugðist við ábendingum frá systurstofnunum í Hollandi og Bretlandi áður en Landsbankanum tókst að safna jafn háum upphæðum undir hatti Icesave og raun ber vitni .
Hefðu íslenskir eftirlitsaðilar verið starfi sínu vaxnir væru erlendar skuldir íslensku þjóðarinnar verulega lægri en þær eru nú .
Hefðu íslenskir bankamenn verið varkárari í strandhöggum sínum erlendis væri staða íslensks efnahagslífs jafnvel öfundsverð nú , svo vitnað sé til yfirskriftar síðustu skýrslu greiningardeildar Landsbankans .
" Dregur þrótt úr hagkerfinu í mörg ár Jón Steinsson hagfræðingur , lektor við Columbia-háskóla í New York .
1 Já .
Þetta snýst ekki um það hvort við getum greitt þessar skuldbindingar .
Það er klárt mál að við getum greitt þær .
Hin raunverulega spurning er hvort það svarar kostnaði fyrir okkur að standa við þennan samning eða ekki .
Seðlabankinn metur að kostnaðurinn við að standa við núverandi samning sé 240 ma.kr .
Ábatinn við að standa við samninginn felst aðallega í betri samskiptum við alþjóðasamfélagið en ef við fellum samninginn og reynum að semja upp á nýtt .
Því miður hefur umræðan um þennan ábata einkennst af upphrópunum á báða bóga .
Áður en Alþingi ákveður hvort það samþykkir þennan samning er nauðsynlegt að yfirveguð umræða fari fram um afleiðingar þess að fella samninginn .
Hvað gera Bretar og Hollendingar ef við viljum semja upp á nýtt ? Hvað myndu slíkar aðgerðir vara lengi ? Hversu miklum skaða myndu þær valda okkur ? Við værum langt því frá fyrsta ríki heims til þess að ákveða einhliða að semja upp á nýtt um meintar skuldbindingar .
Það er nokkuð almenn skoðun hagfræðinga sem rannsaka slík tilfelli að kostnaður ríkja af því að gera slíkt sé " ekki mikill " .
Í New York eru lögfræðiskrifstofur sem sérhæfa sig í því að fara með mál ríkja eins og Argentínu þegar þau ákveða einhliða að endursemja um skuldir sínar .
Eitt sem ríkisstjórn Íslands gæti gert væri að fá ráðgjöf eða álit frá þessum lögfræðingum um líklegar afleiðingar þess að ákveða einhliða að semja upp á nýtt .
Afleiðingarnar af því að hafna núverandi samningi beint eða óbeint og leitast við að semja upp á nýtt munu án efa ráðast að miklu leyti af yfirlýsingum okkar um hvað við séum tilbúin að semja um að borga .
Ef okkar afstaða er að við eigum ekki að greiða neitt og að Bretar og Hollendingar eigi einfaldlega að höfða mál fyrir héraðsdómi mætti segja mér að alþjóðasamfélagið setti óbærilegan þrýsting á okkur .
En ef afstaða okkar er sú að við munum standa við lágmarkstrygginguna svo framarlega sem eignir Landsbankans gangi óskiptar upp í þá kröfu ( þ.e. að Tryggingasjóður hafi forgang ) þá er ég alls ekki viss um að þjóðir heims fari með okkur eins og sjóræningja .
En þetta þarf að hugsa rækilega .
2 Ef við tökum á okkur þessar skuldbindingar en lendum síðan í miklum áföllum þá getum við einfaldlega hætt að greiða og farið fram á að samið verði upp á nýtt .
3 Nei ! ! Það er fráleitt .
4 Til þess að greiða þessa skuld þurfum við talsvert hærri skatta og lægri ríkisútgjöld en ella .
Það mun hafa neikvæð áhrif á lífskjör .
Háir skattar eru vinnuletjandi .
Þessi skuld mun því draga þrótt úr hagkerfinu í mörg ár .
En við þurfum líka að skila mjög miklum afgangi af viðskiptajöfnuði til þess að greiða þessa skuld .
Það mun að öllum líkindum þýða að gengi krónunnar verður talsvert lægra um árabil en það ella væri .
Ein afleiðing lágs gengis er hátt verð á innfluttum vörum .
Það mun koma niður á lífskjörum almennings .
240 ma.kr .
eru há upphæð .
Það er ekki hjá því komist að greiðsla slíkrar upphæðar hafi talsverð áhrif á lífskjör .
4 Þau yrðu tvískipt .
Hið jákvæða væri að samþykkt samningsins myndi draga úr óvissunni sem þetta mál skapar .
Líklega myndi lánshæfismat ríkissjóðs batna .
Líkurnar á því að okkur verði tekið vel af ESB myndu aukast mjög .
Væntingar um að við tökum upp evru fyrr en síðar myndu líklega aukast .
Þá væri síðustu hindruninni hvað það varðar að aflétta gjaldeyrishöftunum rutt úr vegi .
Hið neikvæða væri hins vegar hærri skattar og lægri ríkisútgjöld en ella , sem myndi draga þrótt úr hagkerfinu .
Höfnun líkleg til að seinka endurreisn efnahagslífsins Gylfi Zoëga hagfræðingur , prófessor við Háskóla Íslands 1 Það er ekki rétt að líta á ríkisábyrgð vegna Icesave-samningsins sem einangrað fyrirbæri .
Nú er unnið að efnahagsáætlun um endurreisn efnahagslífsins sem samin var í samráði við Alþjóðagjaldeyrissjóðinn á síðasta ári .
Þau skref sem nú er verið að taka lúta að endurfjármögnun á bankakerfi , áætlun um ríkisfjármál og samningum við Breta og Hollendinga .
Tilgangurinn er að skapa forsendur fyrir afnámi gjaldeyrishafta , lækkun vaxta og aðgengi fyrirtækja og stofnana að erlendu fjármagni til þess að hagvöxtur geti orðið sem mestur hér í framtíðinni .
Ef ekki tekst að endurvekja traust og trú á efnahagslífinu verður afleiðingin að öllum líkindum lágt gengi krónu , háir vextir , fjármagnsskortur , langvarandi atvinnuleysi , minni hagvöxtur og verri lífskjör .
Það væri eins unnt að snúa spurningunni við : Höfum við efni á að hafna Icesave-skuldbindingunum ? Þá yrði væntanlega ekki gengið frá lánasamningum við Norðurlönd , endurskoðun AGS myndi frestast og tiltrú fjárfesta minnka .
Þá verða vextir væntanlega hærri fyrir vikið , höftin áfram og tvísýnna verður með fjármögnun ýmissa lykilstofnana og fyrirtækja .
Ákvörðun Norræna fjárfestingabankans um að hætta að lána íslenskum fyrirtækjum er eitt dæmi um afleiðingar skorts á tiltrú og trausti .
2 Gengi krónunnar mun breytast á þann veg að nægilegur viðskiptaafgangur myndist til þess að greiða skuldbindingarnar hver svo sem afli verður .
Ef afli er minni þá lækkar gengi krónunnar , innflutningur verður dýrari og lífskjör lakari en lægra gengi mun efla útflutning og minnka innflutning og við munum geta staðið í skilum með skuldbindingarnar .
Reyndar mun gengi krónunnar næstu 15 árin endurspegla væntingar um þessar greiðslur og aðrar og enn lengur ef við síðan tökum lán til þess að greiða Icesave-lánið niður og dreifum byrðinni þannig yfir lengri tíma .
En gengið mun einnig fara eftir tiltrú fjárfesta og þar með umfangi erlendra fjárfestinga hér á landi og nýrra erlendra lána .
3 Nei , en tekjur af erlendum eignum , þar með talið eignum lífeyrissjóða , munu hjálpa til við gjaldeyrisöflun til þess að standa straum af vöxtum og afborgunum vegna Icesave og annarra lána sem nú eru tekin vegna fjármálakreppunnar .
Íslendingar eru reyndar að koma mun betur út úr hruninu hvað skuldastöðu varðar en gefið er til kynna í umræðunni .
Erlendar skuldir lækka úr því að vera meira en 13 þúsund milljarðar króna í árslok 2008 í það að vera um þrjú þúsund milljarðar í árslok 2009 ef Icesave-samkomulagið verður samþykkt .
Erlendir aðilar verða fyrir mun meira tapi en íslenskir skattgreiðendur ! Erlendar skuldir umfram eignir munu í árslok 2009 nema um 100% af vergri landsframleiðslu ef Icesave-samkomulagið er tekið með í reikninginn sem verður að teljast vel sloppið í ljósi þess að hér urðu nokkur mestu gjaldþrot hagsögunnar .
Reynsla annarra landa sem lent hafa í fjármálakreppu kennir okkur að kreppan nær botni um tveimur árum eftir að áfallið dynur yfir og síðan getum við búist við góðum hagvexti ef rétt er haldið á málum .
Hins vegar aukast alltaf skuldir ríkisins vegna kostnaðar við að bjarga eða endurreisa fjármálakerfi og halla á rekstri á meðan á kreppunni stendur og það getur tekið einhvern tíma fyrir atvinnuleysi að minnka .
Aukning ríkisskulda er því eðlilegur þáttur í því aðlögunarferli sem við erum að fara í gegnum .
Nú skiptir mestu máli að efla trú á efnahagslífi hér á landi og traust á stjórnvöldum , að þau komi á sem sanngjarnastan hátt fram við erlenda lánveitendur og sparifjáreigendur .
4 Lífskjörin næstu árin verða verri en ef bankarnir hefðu ekki verið einkavæddir , þeir ekki notaðir sem fjárfestingabankar fyrir eigendur sína og þeir ekki orðið gjaldþrota .
En höfnun Icesave-samkomulagsins mun ekki endilega bæta úr skák .
Auðvitað er æskilegt að fá sem hagstæðastan lánasamning en þegar ákvörðun er tekin um hvort reyna eigi að ná betri samningi verður að hafa í huga að því fylgir mikill kostnaður að lifa við lánsfjárskort , háa vexti og fjármagnshöft .
Því er slíkt ekki ráðlegt nema góðir möguleikar séu á því að ná slíkum betri samningi á skömmum tíma .
Betra væri þá að samþykkja með einhverjum fyrirvörum , t.d. um endurskoðunarákvæði .
Samþykkt ríkisábyrgðar mun draga úr óvissu , auka traust erlendra fjárfesta og flýta fyrir vaxtalækkunum og betra aðgengi að erlendu lánsfé .
5 Höfnun Icesave-samkomulagsins mun væntanlega hafa í för með sér að endurreisn efnahagslífsins verður seinkað .
Meginvandinn sem landið stendur frammi fyrir er skortur á trausti og tiltrú erlendra fjármálamarkaða , fyrirtækja og stjórnvalda .
Það er því afar mikilvægt að semja við erlenda kröfuhafa og sýna að við komum fram við erlenda sparifjáreigendur í íslenskum bönkum á sanngjarnan hátt .
Því má heldur ekki gleyma að hluti af Icesave-innistæðunum fór í neyslu og fjárfestingu á Íslandi á undanförnum árum .
Icesave-samningurinn er erfiður en rétti lærdómurinn af honum er sá að rekstur banka er þess eðlis að hagnaður kemur til eigenda en tap til skattgreiðenda , innlendra sem erlendra , og því þarf að tryggja að varkárir einstaklingar eignist banka sem ekki hafa aðra viðskiptahagsmuni og að þeir þurfa að sæta stöðugu eftirliti hlutlausra eftirlitsstofnana og seðlabanka sem gæta hags almennings .
