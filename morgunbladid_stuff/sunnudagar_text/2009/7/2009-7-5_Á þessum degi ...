Klónun sauðkindarinnar Dollyar komst ekki í heimsfréttirnar fyrr en í febrúar 1997 , fimm mánuðum eftir að hún leit dagsins ljós í Roslin-stofnunni í Edenborg 5. júlí 1996 .
Þar ól hún allan sinn aldur og eignaðist sex lömb , það elsta Bonnie , borið 1998 , tvíburarnir Sally og Rosie 1999 og þríburarnir Lucy , Darcy og Cotton árið eftir .
Dolly varð þó ekki langra lífdaga auðið , a.m.k. ekki í samanburði við aðra af hennar sauðahúsi , því hún var svæfð svefninum langa rúmlega sex ára , illa farin að heilsu .
Síðar var greint frá því að þótt hún hefði fæðst fullkomlega heilbrigð hefði hún verið á sig komin eins og miðaldra ær .
Árið 2001 tók hún að haltra vegna liðagigtar , en hjarnaði þó við í það skiptið eftir meðhöndlun með bólgueyðandi lyfjum .
Algengur lungnasjúkdómur hjá kindum , sem haldið er innandyra , varð henni svo að aldurtila 14. febrúar 2003 .
Siðferðispurningar vakna Dolly varð þannig til að breski vísindamaðurinn doktor Ian Wilmut og samstarfsmenn hans við Roslin-stofnunina fjarlægðu kjarna úr eggfrumum kindar og settu í staðinn tvílitna kjarna úr líkamsfrumum kindar af öðru kyni .
Fruman var tekin úr júgri sex ára finnskrar Dorset-kindar og var Dolly eina tilraunin af 277 , sem heppnaðist hjá þeim Wilmut og félögum til að klóna spendýr – það fyrsta í heiminum .
Klónun eða einræktun , eins og sá gjörningur er jöfnum höndum kallaður , þegar nákvæm eftirmynd er gerð af frumu eða lífveru hafði um nokkurt skeið verið notuð í erfðafræði plantna án þess að vekja sérstaka athygli umheimsins .
Hins vegar varð uppi fótur og fit þegar tilvist Dollyjar var lýðum ljós og var hún upp frá því stöðugt í sviðsljósi fjölmiðla um allan heim .
Ýmsar siðferðilegar spurningar vöknuðu og margir óttuðust að næst yrði farið að klóna menn .
Dr. Wilmut varaði eindregið við slíkum tilraunum .
Í höfuðið á Dolly Parton Upphaflega gekk Dolly undir því ókindarlega dulnefni 6LL3 , en einn þeirra sem aðstoðaði við burð hennar stakk upp á að nefna hana Dolly eftir hinni brjóstastóru sveitasöngkonu Dolly Parton .
Þótt fruman sem varð að fyrstu klónuðu kind heims væri tekin úr júgri , þótti sumum uppástungan frekar ósmekkleg .
Engu að síður varð hún ofan á og ekki er ólíklegt að nafngiftin hafi vakið meiri athygli á báðum en ella .
Frá því hin fjórfætta Dolly var upp á sitt besta hafa orðið miklar framfarir í einræktun og m.a. hefur tekist að einrækta mýs , nautgripi , geitur og svín .
Í slíkum tilraunum hafa þó oft aðeins örfá prósent fósturvísa lifað til fæðingar og algengt er að fædd afkvæmi hafi ekki þroskast eðlilega .
Dolly var stoppuð upp og stendur nú keik á sínum bás í Konunglega safninu í Edinborg .
