Eftir Helga Snæ Sigurðsson helgisnaer@mbl.is ERNA Einarsdóttir , 24 ára nýútskrifaður fatahönnuður frá hollenska lista- og hönnunarháskólanum Gerrit Rietveld Academie , hefur verið valin af skólanum sem annar af tveimur fulltrúum sem fá að sýna hönnun sína á tískuvikunni í Amsterdam sem stendur yfir 22.-26. júlí .
Erna verður meðal 14 annarra nýútskrifaðra fatahönnuða frá sjö hönnunarháskólum í Hollandi , á sérstakri sýningu sem ber heitið Lichting 09 en sýningin er m.a. styrkt af hollenska fatamerkinu G-Star Raw .
Mikið tækifæri Sýninguna sækja mörg hundruð þekktra hönnuða , tískublaðamanna , stílista og stjórnenda tískuhúsa og því mikið tækifæri fyrir unga hönnuði að fá að sýna afurðir sínar þar .
Undir lokin er einn hönnuður valinn úr sem þykir öðrum fremri og fær 10.000 evrur að launum en auk þess ferð með starfsmönnum G-Star Raw á tískuvikuna í New York .
Sigrar Ernu eru ekki upp taldir því hún var í hópi sex nýrra og efnilegra hönnuða að mati hollensku tímaritanna AvantGarde og Blend og einnig var fjallað um hana á virtri , alþjóðlegri tískubloggsíðu , A Shaded view of fashion .
Diane Pernet sér um síðuna , en hún er ein þekktasta tískublaðakona heims .
Síðast en ekki síst var hún valin ásamt 11 öðrum útskriftarnemum til þátttöku á hollensku tískuhátíðinni Modefabriek , sem stendur yfir 26. og 27. júlí .
Þar verður hönnun frá yfir 600 merkjum til sýnis og forsmekkur gefinn að sumartískunni 2010 .
Pönkuð fjallkona " Ég er búin að vera í námi núna í fjögur ár í Hollandi og svo sótti ég um meistaranám í Central Saint Martins í London og komst inn þar , " segir Erna , en hún hefur fengið þær upplýsingar frá skólanum að hún sé fyrsti Íslendingurinn í því námi .
Hvað einkennir þína hönnun , geturðu sagt mér eitthvað frá henni ? " Ég bý til mín eigin efni , prjóna þau og vefa , og ef ég kaupi efni þá vinn ég með þau , lita og prenta á þau , t.d. Ég einbeiti mér mikið að textíl og konseptið fyrir lokaverkefnið mitt í Rietveld var að hanna nýtt útlit fyrir íslensku fjallkonuna .
Hún þurfti eitthvað nýtt " identity " þannig að hún er orðin svolítill pönkari , hörð gella og ákveðin .
Ég vann mikið með keðjur , gallaefni og nýtt " fágað " pönk-element , var að prjóna og vefa með keðjum í nær allri hönnuninni .
Ég lagði mikla áherslu á textíl og einföld snið , " útskýrir Erna .
Aldrei að vita hvað gerist Hvert er draumastarfið , hvert stefnirðu í framtíðinni ? " Ég væri til í að koma heim til Íslands , mig langar mikið til að vinna heima og byggja upp fataiðnaðinn hér .
Það er margt hæfileikafólk hérna og við ættum að geta byggt upp dálítið stóran markað , " segir Erna .
Þó sé aldrei að vita hvað gerist eftir meistaranám , hvaða tækifæri gefist .
Áhugasömum um hönnun Ernu skal bent á vefsíðu hennar , www.ernaeinars.com .
Virtur skóli Fatahönnunardeild Central Saint Martins nýtur mikillar virðingar í tískuheiminum .
Margir þekktir fatahönnuðir hafa verið við nám þar , m.a. John Galliano , Luella Bartley , Giles Deacon , Gareth Pugh , Matthew Williamson og Stella McCartney .
Skólinn er í góðum tengslum við aðra þekkta hönnunarskóla , m.a. Parsons New School for Design í New York og Bunka Fashion College í Tókýó .
