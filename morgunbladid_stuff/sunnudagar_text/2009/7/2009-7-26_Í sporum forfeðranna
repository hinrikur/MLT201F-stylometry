ALLT frá upphafi hefur maðurinn sett mark sitt á það umhverfi sem hann lifir í .
Hann byggir , ræktar , umbreytir og nýtir þær auðlindir sem eru til staðar .
Með tíð og tíma verða ummerkin um rask hans og viðleitni dýrmætur vegvísir fyrir þá sem á eftir koma og vilja skynja og lesa fortíðina .
Þessar menjar kallast menningar- eða búsetulandslag og undanfarna áratugi hefur kviknað áhugi á að vernda þær .
Allir þekkja steinana á Stonehenge og þótt enginn viti hver tilgangurinn var með að reisa þá er staðurinn magnaður og allar kenningar um gildi hans í raun jafnréttháar .
Steinarnir stóru á hæðinni eru hluti af menningarlandslagi .
Erfitt er að ímynda sér hvernig og hvort heimsmynd okkar væri önnur ef Stonehenge hefði notið verndar á sínum tíma og við vitað meira um bæði hvernig og hvers vegna steinhringurinn var gerður .
Þess vegna berum við sem núna lifum ríka ábyrgð gagnvart komandi kynslóðum og verðum að sjá til þess að við skilum þeim vel varðveittri og læsilegri sögu .
Í hrauninu milli Voga og Grindavíkur liggur Skógafellagata , gömul þjóðleið .
Göngufólk nútímans stillir sér upp rétt ofan Reykjanesbrautar og rýnir í hraunið .
Eftir litla stund nær augað að greina vörður en síðar verður gatan greinilegri og víða hafa fætur manna og hesta grafið djúpt .
Tilhugsunin um að hér standi maður í sömu sporum og forfeður okkar og -mæður er heillandi og auðvelt að sjá fyrir sér veðurbarða sjómenn , klyfjaða fiski úr hlut sínum , feta götuna .
Sumir eru þreyttir og bognir í baki og heyra má þá mása og dæsa undir byrðum sínum .
Aðrir stíga létt til jarðar , raula eða blístra glaðir yfir að vera á leið heim með kærkomna björg í bú .
Gatan er dæmi um menningartengt landslag .
En það þarf ekki að leita langt yfir skammt .
Laugarnesið er perla við bæjardyrnar .
Þar hefur verið óslitin búseta frá upphafi byggðar og í landslaginu má sjá menjar um forna búskaparhætti , byggingarlag og bæjarhóllinn geymir án efa óteljandi gersemar sem íbúarnir hafa týnt eða fyrirgert fyrir klaufaskap .
Staðir eins og þessir hafa yfir sér einhverja helgi , töfra sem allir skynja því þarna eru vegfarendur í beinum tengslum við mannlíf fyrri alda .
Tilfinningarnar eru skrifaðar í landslagið , óttinn sem hafið vakti þegar það ýfði sig og menn voru ekki komnir af sjó .
Gleðin yfir blómunum í túninu þegar harðgerðustu jurtirnar skutu upp fyrstu sprotunum á vorin .
Börnin hafa tekið " peningana " ( aldinin ) úr lokasjóðnum og notað sem skiptimynt í búðarleik .
Reykjavíkurborg hefur lýst Laugarnesið allt borgarminjar og samkvæmt því á ekki að vera hægt að hrófla við minjum um búsetu á þessum stað án leyfis .
Á undanförnum áratugum hefur það engu að síður verið gert og margt sem ógnar því að hægt verði að halda því óbreyttu um ókomin ár .
Vegurinn sem liggur inn á Laugarnesið var lagður yfir gömlu heimreiðina að Holdsveikraspítalanum .
Við gerð hans komu upp steinar úr grunni spítalans sem áður höfðu verið notaðir í vegghleðslur biskupsstofu .
Sumir enduðu í hlöðnum vegg við bílastæðið en aðrir eru horfnir .
Biskupshóllinn stendur til hliðar við safnið og var áður einstakur útsýnisstaður yfir sundin , einkum eftirsóknarverður áningarstaður í kvöldkyrrð en núna er hann þakinn ágengum erlendum plöntum , grjóti og járnarusli sem hlaðið hefur verið þar upp .
Tröllahvönn og skógarkerfill eru við það að þekja hólinn sem er friðaður .
Suðurkotsvörin eða Spítalavörin er breytt því grjót hefur verið flutt úr henni og hlaðið upp annars staðar .
Norðurkotsvörin og rústir Norðurkots eru enn vel sýnileg og varðveitt en hrunið hefur úr gróðurþekjunni við enda vararinnar og það þyrfti að laga .
Handan við vörina er hins vegar fallegur melur þar sem íslenskar jurtir vaxa í friði og hafa orðið fjölbreyttari og gróskumeiri með hverju árinu .
Beðaslétturnar hverfa árlega undir gras og hið sama má segja um rústir kirkjunnar og kirkjugarðsins .
Þarna eru upplýsingaskilti sem segja til um hvers konar minjar er að ræða en það gagnast göngufólki lítið þegar ekkert er sýnilegt fyrir grasi .
Spánarkerfill vex á bæjarhólnum og er tekinn að breiða sig yfir hann og niður í átt að beðasléttum í Laugarnestúninu sem eru ómetanlegar minjar um hvernig tún voru sléttuð , áður en þúfnabaninn kom til .
Þistill , njóli og hvönn teygja sig sömuleiðis yfir túnin og ógna smávaxnari jurtum .
Þarna þyrfti að gera stórátak í að hefta vöxt þessara plöntutegunda til að tryggja að landslag í Laugarnesinu verði áfram það minjasvæði sem því er ætlað að vera .
Það er ekki nóg að friða og vernda í orði .
Friðun fylgir sú ábyrgð að halda við og tryggja að minjar þær sem njóta verndar glatist ekki .
Laugarnesið er vinsælt útivistarsvæði og þangað fara stórir hópar fólks til að sækja sér þann kraft og gleði sem felst í umgengni við náttúruna .
Enn er ekki orðið of seint að snúa við og laga það rask sem orðið hefur á nesinu og færa landshætti nær fyrra horfi .
Borgaryfirvöld hafa í hendi sér að gera það og þeir sem unna íslenskri sögu , menningu og náttúru hljóta að styðja þau í þeirri viðleitni .
Höfundur er leiðsögumaður .
