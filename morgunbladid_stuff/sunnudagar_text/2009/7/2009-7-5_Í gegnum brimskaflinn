Upplýsingaflæði stjórnvalda til þjóðar og erlendra aðila þarf að breytast .
Stjórnvöld og fyrirtæki þurfa að nýta sér almannatengslin og koma upplýsingum sínum á framfæri og eyða óvissu .
Almannatengsl eru mikilvæg og ekki síst á erfiðum tímum .
Í eigindlegri rannsókn sem framkvæmd var í byrjun þessa árs var mikilvægi almannatengsla kannað með hliðsjón af bankahruninu haustið 2008 og þeirri atburðarás sem fylgdi í kjölfarið .
Talað var við stjórnmálamenn , þar af fyrrverandi ráðherra , almannatengla og stjórnendur og almannatengla hjá stórum fyrirtækjum í landinu .
Stjórnmálamenn voru sammála um að stjórnvöld þyrftu að nýta almannatengslin betur , veita meiri upplýsingar , fara í upplýsingaherferðir og tala opinskátt .
Tala rétt um hlutina og segja þjóðinni satt frá .
Sem dæmi hefði mátt veita erlendu fjölmiðlafólki , sem kom til Íslands í kjölfar bankahrunsins , betri upplýsingar .
Þannig hefði verið hægt að tempra skaðann sem ímynd Íslands varð fyrir , þar sem oft var farið töluvert frjálslega með staðreyndir í erlendum fjölmiðlum .
Margir töldu að upplýsingaskortur hefði verið drifkrafturinn í búsáhaldabyltingunni sem virðist ekki enn vera afstaðin .
Mótmælin standa enn .
Fyrirtæki sem voru með almannatengil sögðu að skuldbinding og skilningur stjórnenda yrði að koma til svo almannatengsl næðu að festa rætur í fyrirtækjum og virka sem skyldi .
Í rannsókninni kemur fram að hlutverk almannatengla er að þjónusta fréttamenn , innri samskipti fyrirtækja , málefnastjórnun , krísustjórnun , viðburðastjórnun , stjórnun útgáfu , samskipti við fjölmiðlafólk og þar með almenning um réttar upplýsingar og staðreyndir og að viðhalda ímynd fyrirtækis eða þjóðar .
Við þurfum að læra af mistökunum , lagfæra rangfærslur um land og þjóð og markaðssetja þjóðina okkar , því hún er einstök og hér er fullt af tækifærum .
Áfram Ísland .
HULDA BIRNA BALDURSDÓTTIR , nýútskrifuð með MS próf í stjórnun frá Bifröst .
Frá Huldu Birnu Baldursdóttur 