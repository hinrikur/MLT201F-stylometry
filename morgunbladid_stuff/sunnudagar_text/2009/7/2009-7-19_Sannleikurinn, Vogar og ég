SJÁLFSTÆÐISMENN í Kópavogi gera nýlega grein mína í Morgunblaðinu um fjármál Kópavogs að umfjöllunarefni í málgagni sínu , Vogum , en blaðið leggur sérstaka áherslu á sannsögli .
Fullyrða sjálfstæðismenn að flestar staðhæfingar mínar í greininni séu rangar án þess þó að fara nánar út í það sem gerir mér erfitt að svara fyrir mig .
Sjálfstæðismenn segja þó að sú staðhæfing mín að Kópavogsbær hafi átt jörðina Lund sé alröng og hafi hún verið í einkaeign , og get ég brugðist við því .
Samkvæmt þinglýstu afsalsbréfi frá 4. júlí 1968 kaupir Kópavogsbær Lund og nokkrar aðrar jarðir innan sveitarfélagsins af ríkissjóði .
Verðið var 1.562.500 gamlar krónur , eða 15.625 krónur og var það greitt á 14 árum .
Salan var byggð á lögum nr. 36 frá árinu 1967 sem lesendur geta kynnt sér á http://www.althingi.is / altext / 87/s/pdf/0266.pdf .
Þau lög komu til vegna beiðni Kópavogsbæjar sem vildi hafa möguleika á að taka landið undir byggð .
Lundur var þá í útleigu en bærinn hafði samkvæmt ofangreindum lögum einnig heimild til að rifta leigunni .
Vonandi hjálpa ofangreindar upplýsingar lesendum að meta sannsögli mína og þá um leið rangfærslur sjálfstæðismanna .
Sem betur fer tek ég engar mikilvægar ákvarðanir út frá upplýsingum úr Vogum en þrátt fyrir það hvet ég Kópavogsbúa til að lesa blaðið sem er um margt sérkennilegt .
Þar eru athyglisverðar lýsingar á andlegu atgervi sjálfstæðismanna , þeim líkt við Gunnar á Hlíðarenda , McArthur hershöfðingja og jafnvel " The Terminator " meðan andstæðingar flokksins eru m.a. hvattir til að leita sér lækninga í skrifum Dalai Lama .
Blaðið er því hverrar krónu virði , en eftir stendur óhögguð sú fullyrðing mín að bærinn hafi tapað milljörðum á meðferð Lundar .
GUÐMUNDUR ÖRN JÓNSSON , fulltrúi Samfylkingarinnar í skipulagsnefnd Kópavogsbæjar .
Frá Guðmundi Erni Jónssyni 