Mikill er máttur útgefenda .
Þeir ráða hvað kemur út og hvað ekki í bókmenntum og tónlist .
Höfundar geta raunar freistað þess að gefa út sjálfir en því fylgir ósjaldan mikil fjárhagsleg áhætta , einkum ef menn eru illa kynntir .
Nú eru á hinn bóginn komnir fram aðilar sem gera tónlistarmönnum og rithöfundum kleift að koma sér á framfæri með litlum tilkostnaði .
Galdraorðin eru Blurb og TuneCore .
Eftir Orra Pál Ormarsson orri@mbl.is Langar þig að gefa út bók en færð engu tauti við hefðbundna forleggjara komið ? Þá er Blurb málið fyrir þig .
Um er að ræða bandarískt fyrirtæki sem sérhæfir sig í prentun og útgáfu bóka fyrir almenning .
Allt sem þarf er að skila handriti tilbúnu til prentunar og ábyrgjast að a.m.k. eitt eintak af bókinni muni seljast .
Í flestum tilvikum má reikna með að höfundurinn gefi sig fram sjálfur til að uppfylla það skilyrði .
Eða þá móðir hans .
Alls gaf Blurb út 300 þúsund titla með þessum hætti á síðasta ári og tekjur fyrirtækisins jukust úr einni milljón dollara í 30 milljónir dollara á tveggja ára tímabili .
Ekkert lát er á eftirspurn .
En hvernig virkar þetta ? Menn byrja á því að hlaða niður sérstöku forriti , BookSmart , sem nálgast má á heimasíðu fyrirtækisins , blurb.com , og hanna bókina síðan sjálfir .
Höfundurinn ber alla ábyrgð á texta , myndum og útliti og engu er breytt í meðförum Blurb .
Það er eins gott að vera með stafsetninguna á hreinu ! Þegar bókin er tilbúin í endanlegri mynd prentar Blurb hana og sendir heim að dyrum á kostnað viðtakanda .
Blurb prentar bækur jöfnum höndum í lit og svart / hvítu og í sex mismunandi stærðum og sniðum .
Hægt er að velja um kiljur eða harðspjalda bækur og nokkrar gerðir af pappír .
Kaupandi greiðir kostnað Kostnaður er býsna misjafn eftir lengd bókar og broti en hægt er að hafa hana frá 20 síðum upp í 440 .
Hver prentuð bók kostar á bilinu 4,98 upp í 186,95 dollara , þ.e. 635 upp í 23.800 kr. á genginu þegar blaðið fór í prentun .
Nákvæma verðskrá er að finna á heimasíðu Blurb .
Umfang útgáfunnar veltur alfarið á höfundinum .
Hafi hann bara í hyggju að láta prenta eina bók fyrir sig og sína verður hún ekki gerð aðgengileg öðrum .
Hafi hann aftur á móti áhuga á því að koma verkinu á framfæri getur hann sér að kostnaðarlausu farið þess á leit við Blurb að fyrirtækið setji hana inn á lista sinn á heimasíðunni yfir útgefnar bækur .
Þá getur hver sem er , hvar sem er , pantað bókina , látið prenta og senda sér heim .
Viðkomandi kaupandi greiðir allan kostnað við þá prentun sem er sá sami í hvert skipti og bókin er prentuð nema höfundurinn ákveði annað .
Hann getur að vísu ekki lækkað verðið – sem er í raun bara framleiðslukostnaður og þóknun Blurb – en hann getur hækkað það .
Geri hann það hirðir höfundurinn sjálfur mismuninn .
Á Blurb er hægt að verðleggja bækur í þrennskonar gjaldmiðlum , dollurum , sterlingspundum og evrum .
Velji höfundur að kynna bókina á heimasíðu Blurb birtist mynd af henni með stuttri kynningu , auk þess sem hægt er að skoða fyrstu fimmtán blaðsíðurnar rafrænt .
Að öðru leyti hvílir kynning á útgáfunni alfarið á herðum höfundar .
Fróðlegt er að slá inn leitarorðið " Iceland " á blurb.com en þá kemur fram aragrúi bóka , einkum ferða- og ljósmyndabækur eftir útlendinga sem hér hafa stungið við stafni og heillast af landinu .
Ljósmyndir og hrekkjusvín Meðal höfunda sem fært hafa sér Blurb í nyt eru hjónin Gunnar Gunnarsson og Harpa Karlsdóttir .
Gunnar hefur þegar gefið út þrjár ljósmyndabækur með þessum hætti og Harpa tvær kómískar myndasögur um Tralla nokkurn hrekkjusvín .
Fyrsta bókin sem Gunnar gerði fjallar um Dorrit Moussaieff forsetafrú , önnur hefur að geyma portrettmyndir sem hann hefur tekið gegnum tíðina og í þeirri þriðju leikur Gunnar sér með myndir af hálfum andlitum þekktra Íslendinga .
Blaðamaður handleikur bækurnar heima hjá Gunnari og getur vitnað um að gæði prentunarinnar eru alveg hreint prýðileg .
Hér er sannarlega um alvöru útgáfu að ræða .
Gunnar segir Trallabækurnar hafa kostað tæplega 6 þúsund kr. heim komnar hvort stykki en ljósmyndabækurnar voru heldur dýrari , í kringum 15 þúsund kr. Gunnar kveðst ekki hafa neinar væntingar til sölu en tíminn verði að leiða það í ljós .
" 15 þúsund krónur er frekar hátt verð fyrir bók og því er ekki að neita að gengi krónunnar mætti vera hagstæðara .
Við skulum sjá til .
" Þegar bókunum er flett vekur athygli að Blurb-lógóið er að finna á titilsíðunni .
Gunnar segir ekki nauðsynlegt að hafa það en geri menn það ekki hækki verðið um 10 dollara .
" Ætli þeir líti ekki öðrum þræði á þetta sem auglýsingu .
" Engin takmörk Gunnar hefur starfað sem ljósmyndari í meira en tvo áratugi og hefur verið að fara yfir myndasafn sitt að undanförnu .
Hann leitaði hófanna hjá Forlaginu um útgáfu en hafði ekki árangur sem erfiði .
" Bókaútgefendur eru ekki að eyða peningum sem stendur , " segir hann .
Þá var Gunnari bent á Blurb .
" Ég hafði litla trú á þessu í upphafi en þegar ég fór að kynna mér málið betur komst ég að raun um að þetta er bráðsniðugt .
" Hann segir BookSmart-forritið tiltölulega auðvelt í notkun en ekki sé verra að hafa grunn í útlitshönnun og umbroti .
Blurb býður upp á staðlað umbrot en höfundar geta líka látið hugmyndaflugið ráða .
" Það eru í raun engin takmörk fyrir því hvað hægt er að gera .
" Gunnar er kominn á bragðið og sér fram á frekari útgáfu .
" Ég er með eina bók til viðbótar í vinnslu og fleiri í kollinum .
" Ekki of gott til að vera satt " Loksins er komin fram sanngjörn og heiðarleg leið fyrir tónlistarmenn til að dreifa tónlist sinni .
Þjónusta TuneCore er aðgengileg , auðskilin og gerir notandanum kleift að gera allt upp á eigin spýtur .
Þá bregst öflugt stoðteymið þegar í stað við öllum hnökrum .
Ég hef verið að koma TuneCore á framfæri við alla tónlistarmenn og hljómsveitir sem á vegi mínum verða en gengur misjafnlega að sannfæra fólk vegna þess að það heldur að þetta sé of gott til að vera satt .
Það er rangt .
Þetta er í raun og veru bæði satt og gott .
" Þannig lýsir Roger O ' Donnell , fyrrverandi hljómborðsleikari rokksveitarinnar The Cure , kynnum sínum af vefútgáfunni TuneCore .
Það var Jeff nokkur Price sem setti TuneCore á laggirnar árið 2005 og eru höfuðstöðvar fyrirtækisins í New York .
Tilgangurinn var að hafa milligöngu um dreifingu og sölu á efni tónlistarmanna , m.a. á iTunes , AmazonMP3 , Zune Marketplace , Rhapsody og eMusic .
TuneCore er frábrugðið öðrum aðilum á markaðnum að því leyti að fyrirtækið þiggur engar prósentur af sölu efnis og á ekki útgáfuréttinn heldur listamaðurinn sjálfur .
Það er ekki undir TuneCore komið hversu fljótt netverslanirnar taka við nýju efni en á heimasíðu fyrirtækisins , tunecore.com , kemur fram að það taki á bilinu eina til sex vikur .
Amazon uppfærir efni hraðast – vikulega .
En hvað skyldi þetta kosta ? Það fer eftir umfangi útgáfunnar .
Vilji menn aðeins koma einu lagi á framfæri greiða þeir fast gjald , 9,99 dollara , á ári , burtséð frá því hvað laginu er dreift í margar netverslanir .
Það gera 1.270 krónur .
Séu menn með fleiri lög , jafnvel heila plötu , er árgjaldið 19,98 dollarar eða 2.550 krónur .
Við það bætast 99 cent ( 127 kr. ) fyrir hverja verslun sem viðskiptavinurinn velur og hvert lag sem hlaðið er upp á TuneCore en það gjald er bara greitt einu sinni .
Tökum dæmi : Vilji tónlistarmaður láta TuneCore dreifa fyrir sig tveimur lögum til iTunes í Bandaríkjunum greiðir hann 21,96 dollara fyrir .
Eftir það þarf hann að greiða 19,98 dollara á ári meðan lögin eru ennþá inni .
Fyrir stóra sem smáa Yfirlýst stefna TuneCore er að gera stórum sem smáum kleift að dreifa tónlist sinni og hafa þúsundir listamanna þegar fært sér þjónustu fyrirtækisins í nyt .
Fyrsti viðskiptavinurinn var enginn annar en Frank Black , forsprakki Pixies , og nýlega fékk Nine Inch Nails TuneCore til að hafa milligöngu um sölu á plötu sinni Ghosts I-IV í AmazonMP3-netversluninni .
Vakti sú ráðstöfun mikla athygli .
Aðrir nafnkunnir listamenn sem hafa nýtt sér þjónustu TuneCore eru Aretha Franklin , Paul Westerberg og Izzy Stradlin , sem í eina tíð var í Guns N ' Roses .
Myndir af mönnum Ein bókanna sem Gunnar Gunnarsson ljósmyndari hefur gefið út fyrir atbeina Blurb nefnist Mannamyndir og er einskonar yfirlit yfir feril hans sem spannar ríflega tvo áratugi .
Gunnar starfaði lengi hjá Fróða og síðar Birtíngi og hefur tekið ógrynni portrettmynda gegnum tíðina .
Margar myndanna í bókinni hafa birst áður , aðrar ekki .
Fólkið á myndunum á það sameiginlegt að hafa af einni eða annarri ástæðu verið í fjölmiðlum og eru myndirnar teknar við ýmis tækifæri .
Meðal viðfangsefna Gunnars eru Páll Óskar Hjálmtýsson , Ólafur Ragnar Grímsson , Kristján Jóhannsson , Laddi , Linda Pétursdóttir , Sjón , Davíð Oddsson , Elías Mar , Magnús Scheving og Rósa Ingólfsdóttir .
