TE & kaffi er fjölskyldufyrirtæki sem var stofnað árið 1984 af Sigmundi Dýrfjörð og Berglindi Guðbrandsdóttur .
Flestir landsmenn þekkja fyrirtækið af því góða kaffi og tei sem fyrirtækið hefur boðið landsmönnum upp á , nú í aldarfjórðung .
Te & kaffi hefur ávallt verið í eigu okkar stofnenda , nema að frátöldu þriggja ára tímabili , en á því tímabili átti Penninn 30% hlut í félaginu .
Í dag , eftir gjaldþrot Pennans , hefur hluturinn verið keyptur til baka .
Samstarfið við Pennann hefur verið mjög farsælt og verður áfram í óbreyttri mynd , þótt ekki sé um eignarhald að ræða .
Einhvers misskilnings gætti í samfélaginu varðandi sölu á þessum eignarhlut til Pennans á sínum tíma og héldu margir að Penninn ætti Te & kaffi og sæi alfarið um daglegan rekstur þess .
Slíkt var þó fjarri , enda var 70% hlutur alltaf í eigu okkar og daglegur rekstur og yfirumsjón breyttist ekkert þrátt fyrir að Penninn ætti í fyrirtækinu .
Þegar rekstur Pennans var yfirtekinn af ríkinu töldu margir að nú væri Te & kaffi rekið af ríkinu .
Þetta var mjög leiður misskilningur og að sjálfsögðu ekki rétt .
Hið rétta er að 30% hluturinn , sem gamli Penninn átti , varð eftir í þrotabúi Pennans .
Sá hlutur hefur nú verið keyptur af okkur aftur eins og áður sagði og er því fyrirtækið alfarið í okkar eigu , rétt eins og það hefur verið lengstum .
Te & kaffi er og verður öflugt íslenskt fjölskyldufyrirtæki og heldur áfram að vera í fararbroddi íslenskrar kaffimenningar .
Sigmundur Dýrfjörð og Berglind Guðbrandsdóttir , eigendur Tes & kaffis .
Frá Sigmundi Dýrfjörð og Berglindi Guðbrandsdóttur 