Eftir Andra Karl andri@mbl.is Í VIKUNNI var greint frá því að tæplega fjórðungur íslenskra kvenna í nánu sambandi hafi orðið fyrir einhvers konar ofbeldi af hálfu maka síns .
Þar er um vandamál að ræða sem ekki má gera lítið úr , og í siðuðum samfélögum ætti raunar ekki að líðast .
En þegar kemur að umræðu um heimilisofbeldi gleymist , að karlmenn eru ekki ávallt í hlutverki árásarmanns .
" Ofbeldi gegn körlum er vafalaust falið vandamál og hefur verið , og er enn , gert hlægilegt eða um það fjallað eins og það sé ekki til í alvörunni , " segir Ingólfur V. Gíslason , lektor í félagsfræði við Háskóla Íslands .
Hann segir það hins vegar mun minna hafa verið rannsakað og því séu því sem næst engin úrræði þeim til handa .
" Á heildina litið er staðan enn sú að körlunum er sagt – beint og óbeint – að þetta sé vandamál sem þeir verði sjálfir að takast á við .
" Skilgreina ofbeldi ekki eins Í niðurstöðum rannsóknar Erlu Kolbrúnu Svavarsdóttur og Brynju Örlygsdóttur má sjá að rúmlega átján prósent þeirra kvenna sem tóku þátt höfðu orðið fyrir andlegu ofbeldi af hálfu maka síns , 3,3% líkamlegu og 1,3% kynferðislegu ofbeldi .
Samkvæmt þeim rannsóknum sem komið hafa fram er mun algengara að karlmenn séu beittir andlegu ofbeldi en líkamlegu .
Hvort það sé í jafn miklum mæli og konur er hins vegar vandi um að spá .
Kynin skilgreina nefnilega ofbeldi ekki á sama hátt .
Það sást einna best á niðurstöðum könnunar dómsmálaráðuneytis frá árinu 1996 .
Þar sögðust mun fleiri konur hafa beitt karla sínu ofbeldi en karlar sögðust hafa orðið fyrir .
" Þær athuganir sem ég man eftir á andlegu ofbeldi benda til að ekki sé mikill munur á því sem kynin verða fyrir en hins vegar munur á því hvernig þau túlka það .
Almennt séð gildir auðvitað að það er upplifun þolanda sem ræður því hvort um ofbeldi er að ræða .
Hins vegar er alveg hugsanlegt að karlar frekar en konur reyni að dylja það að orð eða tákn særi þá .
Það er jú ekki " karlmannlegt " að taka slíkt inn á sig , " segir Ingólfur .
Upplifa sömu afleiðingar Afleiðingar heimilisofbeldis á karlmenn eru nánast óþekktar , enda lítið vita um umfang og þar afleiðandi þörfina fyrir aðstoð .
Ingólfur telur að afleiðingarnar séu ekki ólíkar milli kynja .
" Þeim mun lengur sem ofbeldið varir þeim mun líklegra er að raunveruleikaskynið brenglist þannig að þolanda , karli eða konu , finnist hann eiga ofbeldið að einhverju leiti skilið .
Það er hluti afleiðinganna , sem ekki virðast vera mikið öðruvísi hjá körlum en konum , skert sjálfsálit , brengluð raunveruleikasýn , ótti og mannfælni .
" Í aðgerðaráætlun ríkisstjórnarinnar vegna heimilisofbeldis er gert ráð fyrir verkefni sem sérstaklega beinist að því að skoða það ofbeldi sem karlar verða fyrir af hendi maka .
Það verkefni er hins vegar ekki komið í gang .
Hvernig er andlegt ofbeldi skilgreint ? Almennt má segja að andlegt ofbeldi feli í sér niðurlægjandi hegðun sem hefur það að markmiði að ná stjórn á eða völdum yfir maka , eða leiðir til slíkra yfirráða .
Hvaða þættir má nefna sem andlegt ofbeldi ? Niðurlægjandi athugasemdir , ógnanir og hótanir , stöðugt eftirlit , s.s. með því að skoða farsíma og tölvupóst .
Einnig að neita þátttöku í heimilisstörfum , ásakanir um geðveiki , svívirðingar , þvinganir til ákveðinna athafna og sífelld gagnrýni .
Hversu útbreytt er andlegt ofbeldi ? Umdeilt er hversu útbreitt það er og fer eftir hvaða skilgreining er notuð .
Samkvæmt niðurstöðum rannsókna eru undantekningarlítið þær konur sem beittar eru líkamlegu ofbeldi einnig beittar andlegu ofbeldi .
( Heimild : Ofbeldi í nánum samböndum ( 2008 ) ) 