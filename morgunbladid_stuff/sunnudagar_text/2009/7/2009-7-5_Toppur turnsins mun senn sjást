Eftir Ylfu Kristínu K. Árnadóttur ylfa@mbl.is STEFNT er að því að byrja að rífa efstu vinnupallana við Hallgrímskirkju í vikunni .
Svokallaður millimúr er kominn á turninn en eftir er að kústa með hvítum múr .
Sú vinna hefst efst og eftir því sem endanleg áferð fæst og múrararnir vinna sig niður , verða vinnupallarnir fjarlægðir jafnóðum .
Toppur turnsins fer því að sjást von bráðar en kústuninni verður ekki lokið fyrr en í haust .
Búist er við að síðustu stillansarnir hverfi í október eða nóvember .
Að sögn Tómasar Tómassonar , verkfræðings hjá Ístaki , kom í ljós þegar verkið hófst að steypan undir múrhúðinni var ónýt og því hefur framkvæmdin tekið lengri tíma en upphaflega var áætlað .
" Það er í raun komin ný steypt kápa utan á allan turninn .
" Jóhannes Pálmason , formaður sóknarnefndar Hallgrímskirkju , bætir því við að gamla múrhúðin hafi verið dönsk en nú hafi einungis íslensk efni verið notuð .
" Það er mikið betri steypa en var í boði í " den tid " .
Nú er notuð tegund af sérstaklega styrktri steypu sem kölluð er brúarsteypa og er mjög sterk .
" Tómas segir erfitt að spá því hversu lengi nýja múrhúðin muni endast en eflaust lengur en sú gamla .
Turninn var tekinn í notkun árið 1974 .
Bjöllurnar þagna Indriði Níelsson , byggingartæknifræðingur hjá Verkís , segir viðgerðirnar snúast frekar um að endurnýja stóran hluta turnsins en að gera við hann .
" Í rauninni er ekki forsvaranlegt að gera við of skemmda steypu heldur verður að fjarlægja hana og setja nýja .
Maður lagar ekki það sem er ónýtt , " segir hann .
Þar sem afar kostnaðarsamt er að koma upp vinnupöllum meðfram öllum turninum segir Indriði eins gott að vinna verkið vel svo að viðgerðin endist lengur .
Þá verður tækifærið notað til að yfirfara tæknibúnað frá lögreglunni og Útvarpinu , klukknaverkið og bjöllurnar þar sem tækifærið mun ekki gefast aftur næstu áratugina .
" Það þarf að senda hluta af búnaðinum út til að láta yfirfara hann en að öðru leyti verður allt gert hér heima .
Það er mikið veðrunarálag á mótornum og bjöllurnar þagna í einhvern tíma meðan verið er að yfirfara búnaðinn , " segir Jóhannes .
Fjarlægja þarf bjöllubúnaðinn með krana sökum þess hve þungur hann er en stærsta bjallan , Hallgrímur , vegur 3,8 tonn .
