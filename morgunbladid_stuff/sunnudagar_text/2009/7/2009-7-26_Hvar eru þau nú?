Josh Brolin – Brand Goonies var frumraun Brolins á hvíta tjaldinu þar sem hann fór með hlutverk stórabróðurins Brands .
Hann var þá 17 ára og elstur grallaranna .
Ferill Brolins hefur svo ekki blómstrað að ráði fyrr en nú síðustu ár , og oft er hlutverk hans í No Country for Old Men þeirra Cohen-bræðra nefnt sem hlutverkið sem kom honum aftur á kortið .
Brolin var tilnefndur til Óskarsverðlauna fyrir hlutverk sitt í Milk og fer með stórt hlutverk í næstu mynd Woodys Allens .
Sean Astin – Mikey Eftir Goonies lék Sean Astin í þónokkrum unglingamyndum og átti nokkur talsvert annasöm ár í kvikmyndageiranum sem unglingur .
Síðustu ár er hann trúlega þekktastur fyrir hlutverk sitt sem hinn tryggi Sámur í Hringadróttinssögu Peters Jacksons .
Jeff Cohen – Chunk Jeff Cohen þurfti lengi vel eftir frumsýningu Goonies að sýna magahristi-dansinn sem hann gerði eftirminnilega í myndinni .
Hann var meira að segja fenginn til að stíga á svið í hléi á hafnaboltaleikjum og hrista á sér hliðarspikið .
Cohen svipar í dag lítið til hins búlduleita Chunks .
Hann hefur lagt leiklistarhæfileikana í salt og starfar sem lögfræðingur í Bandaríkjunum .
Kerry Green – Andy Klappstýran Andy var leikin af hinni rauðhærðu Kerry Green .
Líkt og hjá Cohen hefur leikferillinn ekki lengst mikið í annan endann eftir Goonies .
Hún hefur þó tekið að sér einstaka hlutverk í sjónvarpsþáttum á borð við ER og Law and Order .
Martha Plimpton – Stef Plimpton sást bregða fyrir í ýmsum myndum á níunda áratugnum , bæði fyrir og eftir Goonies .
Síðustu ár hefur hún að mestu snúið sér að sviðsleik á Broadway með farsælum árangri .
Corey Feldman – Mouth Feldman var trúlega þekktastur krakkanna og var talsverð stjarna á níunda áratugnum .
Í kjölfar Goonies lék hann meðal annars í Stand By Me og The Lost Boys .
Fregnir af kókaínneyslu og öðru villtu líferni hafa svo skyggt á fremur dapran leikferil Feldmans og hefur honum síðustu ár brugðið fyrir í raunveruleikaþáttum fyrir fræga fólkið .
The Lost Boys 3 mun þó vera í bígerð og skarta Feldman í aðalhlutverki .
Ke Huy Quan – Data Tæknitröllið Data var leikið af Ke Huy Quan , sem áður hafði leikið í Indiana Jones : Temple of Doom .
Leiklistin fékk þó fljótt að víkja fyrir bardaga- og danshöfundarhæfileikum hans sem hann nýtir enn óspart við gerð bardagamynda í Hollywood .
