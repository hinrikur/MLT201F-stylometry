Eftir Ingvar Örn Ingvarsson ingvarorn@mbl.is Það er talsvert mikið horft til tækifæra í ferðaþjónustu nú þegar það er skyndilega orðið hagstætt fyrir ferðamenn að sækja Ísland heim .
Skýringarnar á auknum vinsældum Íslands eru aðallega hagstæð gengisþróun hvað ferðamenn varðar en einnig hefur Ísland notið gríðarlegrar athygli síðustu mánuðina þó ekki hafi hún alltaf verið á jákvæðu nótunum .
En eins og oft er sagt þá er slæm athygli betri en engin og það virðist einmitt vera tilfellið núna .
Einn þeirra sem hafa nýtt sér þessar auknu vinsældir Íslands er Íslandsfarinn Ramon Larramendi frá Spáni en hann rekur um þessar mundir ferðaþjónustufyrirtækið Tasermiut á Grænlandi í Qassiarsuk .
Ramon er vel kunnugur Íslandi enda kviknaði áhugi hans á norðlægum slóðum í leiðangri hans hér á landi .
Gekk yfir Ísland Ramon fór í sína fyrstu ævintýraferð þegar hann var 19 ára gamall , árið 1985 , og varð Ísland fyrir valinu .
Ramon segir að á Íslandi hafi fólk ekki verið hrifið af því sem hann og félagar hans hugðust gera enda um nokkuð erfitt og áhættusamt ferðalag að ræða .
" Við fórum frá Húsafelli yfir Langjökul , Hofsjökul og Vatnajökul á skíðum og stóð ferðalagið yfir í apríl og maí .
Þetta var semsagt nokkuð stór ferð og nutum við aðstoðar góðs fransk-íslensks vinar við skipulagningu ferðarinnar .
Ferðin gekk vel og þetta leiddi til þess að ég fór á fullu í heimskautaferðir .
Þetta var í fyrsta skipti sem ég ferðaðist utan Spánar og ég bara féll fyrir þessu umhverfi .
Með þessu móti get ég í rauninni nýtt kosti beggja landsvæðanna , hlýjuna á Spáni og Norður-Evrópu fyrir kuldann .
" Ramon hefur verið iðinn við ævintýraferðir síðan fyrsta íslenska hálendisferðin kveikti í honum .
" Ég hef farið í þrjá stóra leiðangra síðan .
Ég fór með kajak og hundasleða frá Suður-Grænlandi til Suður-Alaska og fór ég 14 þúsund kílómetra á þessu þriggja ára ferðalagi til dæmis .
Sú ferð var upphaf þess að ég stofnaði ferðaþjónustufyrirtæki á Grænlandi .
Ég lærði tungumálið og kynntist fólkinu og hvernig hlutirnir ganga á Grænlandi .
Grænland er nefnilega nokkuð sérstakur staður .
En þetta var stærsti leiðangurinn og þá ferð kláraði ég 1993 .
Það var birt grein um þessa ferð í National Geographic í janúar 1995 .
Ég hef líka farið á suðurskautið , t.d. 2005 fór ég 4500 kílómetra á austur-heimskautinu , siglandi í það skiptið .
" Mikilvægt fyrir Ísland , nauðsynlegt fyrir Grænland Ramon hefur rekið ferðþjónustu á Grænlandi í 10 ár og er stærsti hópur viðskiptamanna hans Spánverjar og hafa þeir nánast undantekningarlaust viðdvöl á Íslandi á leið sinni til Grænlands .
Ramon segir að fyrstu árin hafi verið flogið frá Kaupmannahöfn til Grænlands en eftir að Flugfélag Íslands fór að bjóða flug til Grænlands hafi viðskiptin aukist verulega .
" Það hefur verið mikill vöxtur .
Fólk vill miklu frekar eyða nokkrum dögum á Íslandi og fara svo til Grænlands , heldur en að fljúga bara til Grænlands .
Þá er verðið líka mjög hagstætt og var það reyndar líka fyrir kreppuna .
Núna er Ísland hinsvegar enn ódýrara .
Það er dæmigert að fólk stoppi fjóra til fimm daga á Íslandi og fljúgi svo áfram til Grænlands " segir Ramon .
Það er orðið mjög auðvelt að komast til Grænlands segir Ramon en áður var miklu minna um ferðir auk þess sem þær voru dýrari .
Þá eru einskonar samlegðaráhrif í því að ferðamenn sem vilja fara til Íslands , eru líka líklegir til að vilja fara til Grænlands og öfugt .
Þegar farið er í gegnum Kaupmannahöfn er hinsvegar ólíklegra að ferðamenn á leið þangað vilji líka fara í óblíða náttúru Grænlands enda aðdráttarafl Danmerkur og Grænlands mjög ólíkt .
" Það eru hreinar línur að fyrir Suður-Grænland eru þessar flugferðir frá Íslandi algjörlega nauðsynlegar .
Það eru fáir sem búa þarna og það er mikil nauðsyn að hafa þetta flug .
Þetta er semsagt alveg nauðsynlegt fyrir Grænland og líka gott fyrir Ísland .
Það eru fleiri hundruð sem nýta sér þetta að auki , að eyða nokkrum dögum bæði á Íslandi og Grænlandi .
Yfir háannatímann eru flugvélarnar eiginlega alveg fullar í hverju flugi .
Við erum mjög ánægðir með Íslendingana því þeir gera okkur lífið mjög létt .
Þeir eru með tvær flugferðir á dag og þær eru mestmegnis fullbókaðar í hvert skipti .
" Ramon segir hinsvegar að lítið sé um íslenska viðskiptavini hjá honum þó einhverjir komi í gistiheimilið .
" Í pakkaferðirnar höfum við ekki fengið neina Íslendinga .
Þeir sækja í veiðiferðirnar og við erum ekkert í þeim .
" Vinsælustu ferðirnar hjá Ramon eru t.d. ferðir yfir jökulhettuna , 100 kílómetra túr sem mætti líkja við skíðagöngu yfir Vatnajökul .
Ramon segir Spánverjana líka sækja mikið í kajakferðirnar en margir vilji líka bara komast út í náttúruna og vera einhvers staðar langt í burtu frá allri siðmenningu .
Eftirsótt svæði Flugfélag Íslands hóf að fljúga til Nuuk 2008 og 2007 var tryggt flug til Narsarsuaq í að minnsta kosti þrjú ár fyrir tilstilli samgönguráðuneytisins .
Flugfélag Íslands er í dag með fimm áfangastaði á Grænlandi og að sögn Inga Þórs Guðmundssonar , forstöðumanns sölu- og markaðssviðs , gengur flugið mjög vel .
" Við höfum verið að fljúga til Grænlands í mjög langan tíma en það var 2007 sem opinberir styrkir komu að þessu flugi og var það gert til að tryggja samgöngur milli Suður-Grænlands og umheimsins " segir Ingi Þór .
" Við fljúgum til Narsarsuaq , Nuuk , Ilulissat ( Jakobshavn ) , Kulusuk og Constable Point og því fljúgum við núna til fimm áfangastaða .
Það er nú þegar orðið uppselt til Ilulissat og við vorum með 90% af ferðunum selt áður en við byrjuðum að fljúga .
Það er gríðarleg eftirspurn frá erlendum hópum og það eru aðallega erlendir ferðamenn sem fara í þessar ferðir , sérstaklega bakpokafólk og almennir náttúruunnendur .
Hlutur Spánverja er mjög vaxandi í þessu og þeir eru um 40% af kúnnahópnum hjá okkur eins og er .
" Ingi Þór segir Grænlandsferðirnar vera mikinn vaxtabrodd hjá Flugfélagi Íslands og að það séu mikil tækifæri fyrir íslenska ferðaþjónustu að selja ferðir til Grænlands þannig að Ísland verði meira notað sem tengimiðstöð .
" Við erum með dagsferð til Kulusuk og það er ein stærsta dagsferðin okkar .
Flugið er bara einn og hálfur tími frá Reykjavík og þá er maður kominn í inúítaþorp á Grænlandi .
Það er mikið af fólki sem er að ferðast á Íslandi sem slær til og fer í svona dagsferðir .
Núna í júlí erum við stundum að fara með fjórar Fokker-flugvélar á dag til Kulusuk í einskonar Kodak-ferðir .
Þetta er átta tíma ferð og fólk hefur þá um fjóra tíma á staðnum í skoðunarferð .
" Dagsferð til Kulusuk kostar 51.150 krónur og þykir erlendum ferðamönnum ferðirnar gefa mikil gæði fyrir hóflegt verð .
