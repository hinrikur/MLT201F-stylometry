Ásthildur Símonardóttir fæddist í Hafnarfirði 8. nóv. 1952 .
Hún lést á heimili sínu , Sléttuvegi 7 í Reykjavík , 28. júní sl. Foreldrar hennar voru Ólöf Helgadóttir , f. 17.9. 1915 , d. 2.12 .
1992 , og Símon Marionsson , f. 5.7. 1913 , d. 26.12 .
1996 .
Systkini hennar eru Helgi Magnús , f. 24. feb. 1935 , maki Bryndís Gunnarsdóttir , Hanna Jonný , f. 18. sept. 1937 , Erla Jónína , f. 2. feb. 1944 , Viðar , f. 25. feb. 1945 , maki Halldóra Sigurðardóttir , Margrét , f. 18. júlí 1947 , maki Nathan Langwald , Þorbjörg , f. 20. jan. 1950 , maki Auðunn Karlsson , og Jóhanna , f. 9. júní 1951 , maki Vilhjálmur Nikulásson .
Sambýlismaður Ásthildar er Sigurður Árni Sigurðsson , f. 1963 .
Foreldrar hans eru Ragnheiður Thorarensen og Sigurður Hallgrímsson .
Ásthildur og Sigurður bjuggu fyrst á Grettisgötu og síðar Sléttuvegi 7 , Reykjavík .
Ásthildur lauk barnaskólanámi frá Öldutúnsskóla í Hf. og síðan gagnfræðaprófi frá Flensborgarskóla .
Síðan lá leiðin í lýðháskóla í Hillerød í Danmörku .
Eftir heimkomu stundaði Ásthildur nám í Handíða- og myndlistarskólanum .
Árið 1980 lauk hún stúdentsprófi frá öldungadeild Menntaskólans við Hamrahlíð .
Þá tók við nám í Háskóla Íslands í félagsfræði og félagsráðgjöf .
Lauk hún þar öllum prófum en auðnaðist ekki að ljúka lokaritgerð vegna heilsubrests .
Útför Ásthildar fór fram frá Kapellunni í Hafnarfirði 8. júlí .
mbl.is / minningar Ásthildur var ein þrautseigasta manneskja sem ég hef kynnst .
Þegar einhver sýnir af sér þrautseigju er það vegna þess að viðkomandi þarf að kljást við erfiðleika .
Í hennar tilviki var það baráttan við lömunarveiki og afleiðingar hennar .
Hún sagði mér frá því að hún hefði veikst þegar hún var aðeins tveggja ára .
Henni hafði verið sagt ýmislegt um dvöl sína á sjúkrahúsi og að hún hefði ekki fengið að hitta móður sína .
Ég upplifði það sterkt þegar hún talaði um þennan tíma og hversu sárt það var að hafa verið aðskilin frá mömmu sinni en það var talið best þannig á þeim tíma .
Hún var bæði sorgmædd og reið en hún gat sagt frá því og það hjálpaði henni mikið og mér fannst ég fá innsýn í tímabil sem mótaði líf hennar .
Við Ásthildur kynntust snemma í KFUK en vinátta okkar hófst í Danmörku 1974 þegar við vorum saman á lýðháskóla .
Við vissum ekki af áætlun hvor annarrar fyrr en við hittumst í skólanum .
Ásthildur mætti nokkrum dögum á undan mér og fagnaði mér þegar ég kom .
Mér fannst frábært að það væri annar Íslendingur í skólanum því maður gat þá rætt við einhvern á máli sem maður bæði gat talað og skilið .
Þessi skóli var rekinn á kristilegum grunni og okkur leið vel í skemmtilegum hópi ungs fólks sem vildi læra um kristna trú .
Ásthildur velti trúnni mikið fyrir sér og síðari árin fann hún sig best heima meðal aðventista .
Leiðir okkar skildu í mörg ár þegar ég bjó erlendis en þegar ég hitti hana aftur var hún farin að búa með Sigurði Árna .
Það var notalegt að koma til þeirra og ég er viss um að Ásthildur hefði ekki geta fengið betri mann því hann sýndi henni mikla umhyggju og ástúð .
Hún var þá byrjuð í félagsráðgjöf í Háskólanum og naut þess að læra því það gat hún svo sannarlega .
Hún keyrði bíl og fór allra sinna ferða sjálf .
Það er gaman að hugsa til þess hvað henni þótti vænt um bílana sína og ég heyrði ýmsar sögur af græna fólksvagninum hennar þegar við vorum í Danmörku því hún saknaði hans mikið .
Þann söknuð skildi ég ekki alveg þá því ég gat gengið eins hratt og ég vildi .
En að ganga krafðist þolinmæði og þrautseigju fyrir hana .
Ásthildur var hreinskilin manneskja og þurfti að leiðbeina manni til að maður gæti aðstoðað hana .
Í seinni tíð fannst mér það stundum taka á þolinmæðina en samt skildi ég að það var eðlilegt að verða pirruð á manni .
Hún var oft sárkvalin og allt var sársaukafullt og þar af leiðandi erfitt .
En það sem samt sem áður stendur upp úr og mun lifa í minningunni er baráttuþrek hennar .
En það er margt fleira , t.d. hvað hún var falleg og hvernig hárið liðaðist niður axlirnar og hvað hendur hennar voru nettar og vel snyrtar .
Fólk tók eftir henni .
Hún var líka smekkleg og vildi hafa fallegt í kringum sig .
Ég man að í Danmörku keypti hún sér bækur um listasögu því hún hafði áhuga og vit á list .
Það má ekki gleyma húmornum .
Hann var í góðu lagi .
Ég þakka fyrir að hafa fengið að kynnast Ásthildi og eiga með henni góðar stundir .
Að lokum vil ég senda innilegar samúðarkveðjur til fjölskyldu hennar og sérstaklega til Sigurðar Árna .
Ragnheiður Sverrisdóttir .
" Drottinn gaf og Drottinn tók .
Lofað veri nafn Drottins " .
Þessi orð úr Jobsbók í Gamla testamentinu eru dýrmæt og leita á hugann við skyndilegt andlát Ásthildar .
Hún var sérstök og dýrmæt gjöf Guðs og bros hennar og glettni mun lifa í minningunni og viðhalda lofgjörð til skaparans .
Við kynntumst haustið 1964 þegar ég sem nýútskrifaður kennari fór að starfa í Öldutúnsskóla í Hafnarfirði .
Bekkurinn sem ég fékk til umsjónar var góður hópur 11 ára barna , en Ásthildur var ári eldri .
Hún komst ekki í skóla á réttu ári , því hún hafði fengið lömunarveiki þriggja ára og gekk við hækjur .
Ótrúleg seigla og dugnaður dreif hana áfram og þegar hún útskrifaðist úr skólanum fékk hún viðurkenningu fyrir vinnusemi og dugnað og árangur .
Hún var áhugasöm og ósérhlífin og þess vegna varð árangurinn góður .
Við urðum strax góðir og nánir vinir .
Við lok skóladags þurfti að hringja á bíl til að sækja hana og þá kom fyrir að eitthvað truflaði á leið á kennarastofuna svo það gleymdist að hringja .
Þá kom Ásthildur og skammaði kennarann sinn svo ég varð niðurlút .
Samt kom það fyrir aftur ! En mér var fyrirgefið , og vinaböndin styrktust .
Ásthildur var yngst í stórum systkinahópi , falleg og vel gerð .
Systkini hennar hjálpuðu henni eftir bestu getu meðan þau voru heima , en ótrúlegust var móðir hennar .
Hún bar hana á höndum sér og létti henni lífið á alla lund meðan hún hafði heilsu og krafta til og jafnvel lengur .
Það var aðdáunarvert og lærdómsríkt að koma í heimsókn og upplifa móðurkærleikann , umhyggjuna og úthaldið .
Auk samveru í skólanum vorum við Ásthildur saman í KFUK .
Þar áttum við trúarsamfélag og vorum sammála um að það væri erfitt að komast í gegnum öldur lífsins án þess að hafa Jesú með .
Það fylgdi okkur báðum alla daga .
Þó að samband okkar hafi minnkað með árunum vegna annríkis og fjarlægðar vorum við alltaf sömu , nánu vinirnir .
" Ég veit að þú biður fyrir mér , " sagði hún og þar með var útilokað að gleyma því ! Ásthildur var svo lánsöm að eignast góðan sambýlismann , Sigurð Árna Sigurðsson , sem veitti henni ást og aðstoð , vináttu og hlýju .
Hún fékk stjörnur í augun þegar hún talaði um hann .
Og ég bið þess að þessar stjörnur augna hennar megi verða honum gleði á dögum sorgar og saknaðar .
Ásthildur er laus frá þrautum líkamans , farin til fundar við Drottin sinn .
Við stöndum eftir með allar ljúfu minningarnar , full af þakklæti .
Guð blessi og styrki Sigurð Árna , systkini Ásthildar , fjölskyldur og vini .
Stína Gísladóttir .
Í dag kveðjum við okkar yndislegu frænku , Ásthildi Símonardóttur .
Þó að í hug okkar og hjarta sé sár sorg kveðjum við hana með stolti og minningarnar gera okkur kleift að brosa í gegnum tárin .
Fyrst koma upp í hugann stundirnar af Álfaskeiðinu , en margar áttum við þar saman með Ólu ömmu og Símoni afa .
Við fengum ósjaldan að koma með þér niður í kjallara þar sem þú áttir þitt athvarf og þar sem við kjöftuðum um allt milli himins og jarðar .
Það var aldrei langt í dillandi hláturinn , kannski sérstaklega þegar unglingarnir sem við vorum töluðum um það sem okkur lá hvað mest á hjarta þá stundina .
Hvað þú nenntir að hafa okkur frænkurnar hjá þér , alltaf hreint ! Svo voru það ófá skiptin sem við fórum á rúntinn til Reykjavíkur að kaupa ís , fyrst á grænu bjöllunni og svo á rauðu Hondunni .
Seinna hittumst við svo á Grettisgötunni og Sléttuveginum með honum yndislega Sigga þínum .
Það eru ekki margir sem hafa þurft að ganga í gegnum eins mikið af veikindum og þú , elsku Ásthildur .
Allt frá ungri æsku og fram á síðustu stund en við vonum að þú sért laus við allt það nú .
Það er alltaf erfitt að sætta sig við ótímabært brotthvarf ástvina okkar úr þessari jarðvist og því meir þegar um er að ræða slíkar persónur sem þig , elsku Ásthildur .
Eftir munu þó standa minningar um ljúfa og góða sál sem með lífi sínu og athöfnum gaf okkur sem eftir stöndum svo ótal margt .
Elsku Siggi , hugur okkar er hjá þér og megi allt það göfuga , góða og hreina umvefja þig á þessari stundu .
Guðrún og Guðný Björk .
Kynnin af Ásthildi , mágkonu Dóru systur , dýpkuðu sýn mína á möguleika manneskjunnar til að taka þátt í lífinu og njóta hverrar góðrar stundar sem gefst .
Þrátt fyrir fötlun eftir lömunarveiki , margar erfiðar aðgerðir og veikindi var hugur hennar sífellt upptekinn af margvíslegum viðfangsefnum og djúpum hugleiðingum .
En eindregnastur var þó áhugi hennar á félagsfræði og félagsráðgjöf .
Þar fékk hennar eigin reynsla víðtæka skírskotun og rímaði vel við sívakandi áhuga hennar á högum og líðan allra í kringum hana .
Það var aðdáunarvert hvað Ásthildi tókst alla tíð að berjast áfram í viðleitni til betra lífs .
Dugnaður hennar , góðar gáfur og aðlaðandi persónuleiki heilluðu alla sem hún kynntist .
Studd af Sigurði sambýlismanni sínum bjó hún sér gott og innihaldsríkt líf í samneyti við fjölskyldu og vini .
Systkini Ásthildar hafa misst mikið , systur sem þeim þótti óendanlega vænt um , og sár er missir Sigurðar eftir langa og farsæla sambúð .
Fögur minning Ásthildar mun lifa með okkur Anna Sjöfn Sigurðardóttir .
