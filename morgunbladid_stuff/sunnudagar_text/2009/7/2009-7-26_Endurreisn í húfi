HÆGT og bítandi miðar okkur áfram við að rétta þjóðarskútuna eftir brotsjó haustsins og atburðir síðustu vikna hafa skilað árangri sem getur skipt sköpum fyrir endurreisn Íslands .
Sú ákvörðun meirihluta Alþingis að sækja um aðild að Evrópusambandinu sendir mikilvæg skilaboð um að Ísland vilji taka nánari þátt í samstarfi Evrópuþjóða að því gefnu að grundvallarhagsmunir þjóðarinnar verði tryggðir í aðildarsamningi .
Samkomulagið við skilanefndir gömlu bankanna um endurskipulagningu bankakerfisins er önnur mikilvæg forsenda þess að endurreisa megi traust Íslands á alþjóðavettvangi , sem er skilyrði fyrir lánveitingum , erlendum fjárfestingum og eðlilegum frjálsum viðskiptum við útlönd .
Vissulega þurfum við að bíða haustsins eftir ákvörðun kröfuhafa um hvort þeir samþykkja að kaupa bankana tvo , Kaupþing og Íslandsbanka , en vísbendingar úr samningaviðræðum við fulltrúa þeirra gefa a.m.k. tilefni til hóflegrar bjartsýni .
Icesave Þriðja meginverkefnið við endurreisn Íslands í alþjóðlegu samhengi er lausn Icesave-málsins .
Ljóst er að Alþingi mun ekki samþykkja frumvarpið um ríkisábyrgð óbreytt , en á þinginu hvílir sú skylda að ganga úr skugga um að samningurinn sé annars vegar til þess fallinn að þjóna hagsmunum Íslendinga til lengri tíma og hins vegar að tryggja að niðurstaðan sé í samræmi við það umboð sem Alþingi veitti samninganefndinni 5. desember síðastliðinn .
Þar var skýrt kveðið á um að samninga við Hollendinga og Breta ætti að leiða til lykta " ...
á grundvelli þeirra sameiginlegu viðmiða sem aðilar hafa komið sér saman um .
" Þar er um að ræða Brussel-viðmiðin svokölluðu frá 14. nóvember þar sem Íslendingum tókst fyrir milligöngu Evrópusambandsins að fá viðurkenningu á því að tekið yrði tillit til hinna erfiðu aðstæðna á Íslandi í kjölfar bankahruns og ekki síður að nauðsynlegt væri að grípa til ráðstafana sem gerðu okkur mögulegt að reisa við fjármála- og efnahagskerfið í landinu .
Hnykkt var á þeim sameiginlega skilningi að tilskipun ESB um innstæðutryggingar gildi á Íslandi sem hluti af löggjöf EES .
Síðast en ekki síst var tekið fram að stofnanir ESB og EES myndu taka áframhaldandi þátt í samningaferlinu sem fari fram í samráði við þær .
Með þessu var áskilið að fulltrúar ESB myndu taka að sér hlutverk milligönguaðila ef á þyrfti að halda .
Aðkoma Evrópusambandsins mikilvæg Þessi samþykkt Brussel-viðmiðanna var afar mikilvæg því með henni var Evrópusambandið kallað að borði sem ábyrgðaraðili að innstæðutryggingakerfinu og stigið mikilvægt skref til að gera sambandið samábyrgt deiluaðilum um að finna farsæla lausn málsins .
Þetta skiptir verulegu máli því eins og menn þekkja hefur ríkt réttaróvissa allt frá hruni fjármálakerfisins um það hvort tilskipunin um innstæðutryggingar ætti við þegar um fordæmalaust hrun heils fjármálakerfis er að ræða .
Íslendingar hafa haldið fram því sjónarmiði frá upphafi að vafi léki á um ábyrgðarskyldu Íslands þegar um kerfishrun er að ræða en það sjónarmið hefur engar undirtektir fengið meðal annarra þjóða .
Það breytir því ekki að mikilvægt er að halda þeim möguleika opnum að á síðari stigum verði hægt að greiða úr þessari óvissu , fyrir dómstólum eða í tengslum við endurskoðun á innstæðutryggingakerfi álfunnar .
Margt bendir til þess að hinn rétti farvegur fyrir málsókn sé einmitt dómstóll Evrópusambandsins , Evrópudómstóllinn , eins og M. Elvira Méndez Pineto , doktor í Evrópurétti , hefur haldið fram .
Það er hlutverk Evrópudómstólsins að túlka Evrópuréttinn og hann sker úr um ágreiningsmál milli aðildarríkja ESB eða á milli stofnana ESB og aðildarríkja .
Þar sem Ísland er ekki aðildarríki ESB hefur þessi leið ekki verið fær fyrir Ísland .
Hún kann þó að opnast síðar , ef Íslendingar samþykkja að gerast aðildarríki sambandsins .
Samningur með skýrum endurskoðunarákvæðum Ég tel öll rök hníga að því að farsælast sé fyrir Ísland að staðfesta Icesave-lánasamningana en þó með þeim formerkjum af hálfu Alþingis að ríkisábyrgðin verði tengd skýrum endurskoðunarákvæðum , þar sem m.a. verði kveðið á um að tryggt verði að greiðslubyrði íslenska ríkisins samkvæmt samningnum verði viðráðanleg og tengd eðlilegum þolmörkum .
Jafnframt verði áréttað að íslensk stjórnvöld afsali sér ekki rétti til málsóknar á síðari stigum og samninginn megi taka til endurskoðunar til samræmis við breytingar á evrópska innstæðutryggingakerfinu í framtíðinni .
Lausn Icesave-deilunnar er mikilvæg forsenda þess að Ísland losni sem fyrst úr alþjóðlegri einangrun , en engu að síður verður að tryggja að þeir aðilar sæti ábyrgð sem komu þjóðinni á vonarvöl með glæfraspili sínu .
Það særir réttlætiskennd almennings að vonum að íslenska þjóðin horfi fram á þungar byrðar á komandi árum fyrir tilverknað fjárglæframanna .
Það mál er í réttum farvegi hjá embætti sérstaks saksóknara en mikilvægt er að tryggja að stjórnvöld leiti áfram allra leiða til að lágmarka þær byrðar sem skattborgararnir þurfa á endanum að bera .
Það verður eitt helsta verkefni stjórnmálanna á næstu árum .
Höfundur er þingmaður Samfylkingarinnar .
