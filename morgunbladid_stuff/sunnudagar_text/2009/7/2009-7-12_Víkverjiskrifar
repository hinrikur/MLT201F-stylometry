Víkverji var í matarboði í vikunni .
Efnahagshrunið og Icesave-reikningarnir komu til tals í boðinu .
Meðal gesta í boðinu var Breti sem lék forvitni á að vita hvers vegna svo hrapallega hefði tekist til í efnahagsmálum á Íslandi .
Einn gestanna tók að sér að útskýra það sem hefði gerst og sagði : " Sko , fyrir nokkrum árum ákvað ríkisstjórnin að selja bankana .
Nokkrir efnilegir menn fengu að kaupa þá .
Þeir borguðu eitthvað út en fengu lánað fyrir restinni .
Eigendur Landsbankans fóru t.d. í Búnaðarbankann og hittu þar fyrir ágætan ungan mann sem lánaði þeim nokkra milljarða .
Þeir voru svo ánægðir með viðskiptin að þeir réðu unga manninn sem bankastjóra .
Síðan tóku bankastjórarnir til við að efla bankana og beittu þar bæði dirfsku og kænsku .
Ekki gekk allt upp og þegar erlendir bankar voru farnir að fá efasemdir um ágæti íslensku bankanna fengu stjórnendur Landsbankans þá hugmynd að afla lánsfjár erlendis með því að opna útibú í Bretlandi .
Þeir buðu mjög góð kjör og peningarnir streymdu inn í bankann .
Þetta varð til þess að þeir opnuðu fleiri útibú .
Allt endaði þetta þó í einu allsherjarhruni .
Ríkið eignaðist þá bankana að nýju og hafa stjórnendur þess ákveðið að taka að sér að borga skuldir sem orðið hafa til meðan þeir voru í eigu einkaaðila .
Þetta eru talsvert háar upphæðir .
Þá má bæta því við að kaupendur Landsbankans voru ekki búnir að borga bankann og óska nú eftir því að fá að borga skuldina með 50% afslætti .
" Bretinn hlustaði undrandi á þessa sögu og sagði að mönnum hefðu sannarlega verið mislagðar hendur á undanförnum árum .
Hann bætti við að það væri hins vegar nauðsynlegt að Íslendingar borguðu skuldirnar vegna Icesave-skuldbindinganna .
Margir Bretar ættu um sárt að binda vegna fjármuna sem þeir óttuðust að tapa eftir að hafa lagt peningana inn á Icesave-reikningana .
Í þessum hópi væri bæði gamalt fólk og líknarfélög .
