ÁHUGAFÓLK um íþróttir vill helst mæta á völlinn , en það á ekki alltaf heimangengt og þá eru beinar sjónvarpslýsingar frá keppni næstbesti kostur .
Þurfi þetta fólk að treysta á útvarp til að fullnægja þörfinni vandast málið , því helstu útvarpsstöðvarnar sinna þessum þætti ekki eins vel og sjónvarpið .
RÚV skýtur þó fótboltanum reglulega inn í dagskrána .
Sjónvarpsstöðvar 365 og Sjónvarpið standa sig ágætlega í íþróttaumfjöllun sinni .
Stöð 2 Sport er með leiki Íslandsmótsins í fótbolta á sinni könnu en beinar lýsingar eru í læstri dagskrá og hentar það ekki öllum .
Er ekki hægt að fara millileið og bjóða fólki að horfa á einstaka leiki beint fyrir ákveðið gjald ? Árið 1999 byrjuðu KR-ingar með eigin útvarpsstöð , FM 98,3 , þar sem þeir lýsa fótboltaleikjum meistaraflokks KR , en lýsingarnar nást jafnframt á netinu .
Útsendingarnar má heyra á höfuðborgarsvæðinu , en þeir sem ekki eru í tölvusambandi eða utan svæðis og vilja fylgjast með gangi mála verða að treysta á að ná símasambandi við einhvern á vellinum eða við viðtækið innan svæðis .
Það getur reynst þrautin þyngri , en fréttaþyrstir þurfa sitt og lái þeim hver sem vill .
Steinþór Guðbjartsson 