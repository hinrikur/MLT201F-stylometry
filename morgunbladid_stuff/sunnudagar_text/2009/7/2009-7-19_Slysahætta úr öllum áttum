Eftir Helga Bjarnason helgi@mbl.is GATNAMÓT Hringbrautar og Njarðargötu hafa frá síðustu breytingu verið meðal hættulegustu gatnamóta höfuðborgarsvæðsins .
Það eru einkum aftanákeyrslur og árekstrar við vinstribeygju sem valda tjónum og slysum .
Til stendur að auka öryggi vegfarenda með því að setja sérstök ljós fyrir vinstribeygju af Njarðargötu .
Það kemur fram í skýrslu Einars Guðmundssonar , forstöðumanns Forvarnahússins , um umferðarslys á síðasta ári , að gatnamót Hringbrautar og Njarðargötu eru dæmi um breytingu sem ekki hefur skilað bættu umferðaröryggi .
Um 50 þúsund bílar aka þarna um á sólarhring .
Umferðarhraðinn er nokkuð mikill , sérstaklega á umferð til vesturs eftir Hringbraut .
Um leið og komið er undan brúnni yfir Snorrabraut og Bústaðaveg víkkar Hringbrautin og ökumenn stíga þéttar á bensínið .
Umferðarhraðinn hefur aukist við þá breytingu .
Þegar svo komið er að gatnamótunum við Njarðargötu , vestan við bensínstöð N1 , verða aftanákeyrslur þegar gult og rautt ljós birtist .
Það er mat Forvarnahússins að hraðinn orsaki stóran hluta tjóna og slysa á þessum gatnamótum .
Götuvitum breytt Áformaðar eru lagfæringar á götuvitunum á Hringbraut og Njarðargötu , samkvæmt áætlun Reykjavíkurborgar og Vegagerðarinnar um úrbætur á þjóðvegum í Reykjavík .
Í yfirliti samgöngusviðs borgarinnar kemur fram að 73 umferðaróhöpp urðu á þessum gatnamótum á tveggja og hálfs árs tímabili á árunum 2005 til 2007 , þar af 13 þar sem slys urðu á fólki .
Stefán Finnsson , yfirverkfræðingur á samgönguskrifstofu Reykjavíkurborgar , segir að í fyrirhuguðum breytingum verði sett fjögurra fasa umferðarljós í stað þriggja .
Það þýðir að sérstök ljós verða fyrir vinstribeygju af Njarðargötu inn á Hringbraut .
Þeir sem taka vinstribeygju inn á Hringbrautina þurfa þá ekki lengur að sæta lagi til að komast leiðar sinnar vegna umferðar á móti .
Vonast er til að þetta auki öryggi vegfarenda .
Stefán segir fyrirhugað að setja upp hraðamyndavélar austan við brýrnar á Hringbraut við Snorrabraut til að reyna að hægja á umferðinni í hlykknum sem þar kemur á götuna .
Hraðakstur hefur valdið alvarlegum slysum þar .
Spurður um ráð til að draga úr hraðanum vestar á Hringbraut til að minnka aftanákeyrslur við Njarðargötu segir Stefán að eina raunhæfa úrræðið sé að auka eftirlit , hvort sem það verði gert með myndavélum eða af lögreglu .
Hann segir að ekki sé fyrirhugað að setja hraðamyndavélar upp við þetta svæði .
Í hnotskurn » 31 umferðaróhapp varð á gatnamótunum við Njarðargötu árin 2005-2007 , þar af 8 minniháttar slys á fólki .
» Aftanákeyrslur voru 30 á sama tíma , þar af tvö slys .
» Yfir 80% kostnaðarins við tjón á þessum gatnamótum urðu vegna aftanákeyrslu og vinstribeygju .
