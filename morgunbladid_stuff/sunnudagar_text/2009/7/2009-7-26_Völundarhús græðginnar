ÞAÐ ER spauglaust að rata úr þessu völundarhúsi græðginnar sem við höfum verið hrakin inn í af þjófum , kjánum og öðrum siðblindum .
Úr þessu húsi komumst við aldrei sofandi og heldur ekki dottandi , við verðum að vera vakandi og á vaktinni og hafa þor til að ráðast til atlögu við landráðamenn íslenska og bleyðibullur erlendar sem hafa það eitt þor að stíga ofan á raddlitla og lítilsgilda undir borðinu .
Þar sem menn eru augliti til auglitis við samningsborð , þá gildir engin réttarmismunun , nema því aðeins að samningsliðin séu af mismunandi gæðum .
Svo sýnist sem íslensku samningamennirnir með hið uppvakta hrokafulla talandi skegg í öndvegi hafi verið úr lítt unnu hrágúmmíi í þessu Icesave-máli Landsbankans , gegn langþróuðum hjólbörðum iðn- og herveldisins breska .
Það er ekki breskur almenningur sem er óvinur okkar heldur nokkrir breskir stjórnmálamenn sem óttuðust um stöðu sína á þann nákvæmlega sama hátt og Jóhanna og jókerinn hennar hér heima á Íslandi .
Þannig er það með græðgina , að það er sama hver hún er , hún verður alltaf jafn siðblind .
Jóhanna og jókerinn hennar eru nú þegar orðin okkur jafnvel hættulegri en útrásarflónin voru .
Það stafar ekki endilega af illvilja heldur mun fremur af vitleysi .
Þetta hörmulega vitleysi hefur nú tafið okkur í átta mánuði .
Allt púðrið hefur farið í Evrópusambandskjaftæði með viðlímdri Icesave-þvælu .
Gáfuparið Jóhanna og jókerinn hennar skilar okkur Evrópusambands-samninganefnd með einstefnuloka og án markmiða með sjálfumglöð talandi skegg þau hin bæði í öndvegi .
Útrásarflónin Fólk sem vinnur með rassinum er fylgjandi Evrópusambandsaðild vegna þess að þá fær það púða undir rétt eins og þeir guðirnir sem vinna í Brussel .
Með Evrópusambandsaðild fáum við sem stöndum í lappirnar og vinnum með höndunum ekki neitt nema þeir okkar sem læra á regluverkið og hafa gaman af að krota á eyðublöð og hafa geð til að hlaupa á milli stofnana með tímasetningum réttum til að sníkja aur .
Bændur þeir íslenskir til sjós og lands , hversu stoltir sem þeir eru , verða ekki lengur bændur ólseigir og ódrepanlegir , heldur eyðublaðabændur á faraldsfæti að sníkja aur , þar til þeir bogna af óheiðri og annarri niðurlægingu .
Þá taka útrásarflónin við því svona kerfi eru þeirra ær og kýr .
Við sem borgum skuldir óreiðuflóna fáum að kaupa erlenda kjúklingavængi á mógrillið okkar en hvorki læri né bringur því við verðum á svörtum skuldalista svo lengi sem á okkur tórir sem nú lifum .
Ef svo horfir sem sér , þá verður ísaldarsauðfé íslenskt geymt í genabönkum sem og kýr , því það er hvergi hægt að ala þessar skepnur án Íslendinga vegna vanskilnings og þurftarleysis .
Fiskimenn , aðrir en íslenskir , verða feitir um stund á meðan fiskast við Ísland .
Ísland er harðbýlt Og á því illbúandi nútímalífi ef ekki nyti auðlinda þess .
Auðlindir Íslands eru það sem alla heillar og Evrópusambandið vantar til að styrkja innviði sína .
Íslendingar sjálfir heilla enga vegna óafgreiddra mála sem nú fara með mestu rugludallar Íslandssögunnar , kosnir þó með löglegum hætti og er það verulega umhugsunarvert .
Aðild að Evrópusambandinu er óafturkræf aðgerð , sérstaklega með þann skuldahala sem á að hengja aftan í okkur .
Við hér í norðvesturhorni Evrópu verðum aldrei mikilsgild þar innan um milljónir .
Hvers vegna eru Bretar og ýmsir aðrir svo lukkulegir með aðildarumsókn frá Íslandi ? Ekki aðildarumsókn þeirra , er með skrokk sínum og án rasssetu byggðu þetta land .
Heldur aðildarumsókn Jóhönnu samanspyrt við Icesave-klúðrið .
Þegar samningurinn liggur á borðinu , þá skuluð þið sanna til að okkur verður stillt upp við vegg og sagt að nú sé ekki hægt að snúa við , of mikið hafi verið unnið til að ná þessum stórgóða samningi .
En samningur verður það ekki því að í möppunni verða bara skilyrði Evrópusambandsins með rykrósum til nokkurra ára .
Rassatkvæði duga ekki Þingmenn eiga að sjálfsögðu að greiða atkvæði eftir sannfæringu sinni og það er hafið yfir gagnrýni , nema sú sannfæring sé öndverð við gefin fyrirheit fyrir kjör .
Við þær aðstæður og þau málefni sem nú eru uppi á Íslandi þá er það flónlegt að leggja ekki lóð sitt á og gefa skýrt í ljós skoðun sína .
Þeir þingmenn sem nenna ekki eða eru svo viti skroppnir að halda að rassgreitt atkvæði dugi við þær aðstæður sem nú eru ættu að finna sér annað að gera eða prófa hið minnsta að biðjast afsökunar á mistökum sínum .
Atkvæði verður það að vera með lóði sem vigtar , er við sem litlu ráðum liggjum undir áföllum .
Höfundur rekur vélsmiðju úti á landi .
