VYGAUDAS Usackas , utanríkisráðherra Litháens , er nú staddur hér á landi .
Hann er fyrsti ráðherra ESB-ríkis til að heimsækja landið eftir að Ísland sótti um aðild .
Í heimsókn sinni í alþingishúsið í gær afhenti hann stuðningsyfirlýsingu litháska þingsins við aðildina .
Á blaðamannafundi sem hann átti áður með Össuri Skarphéðinssyni lýsti hann yfir eindregnum stuðningi við aðildarumsókn Íslendinga að ESB .
Daglega væri hann minntur á að Ísland hefði fyrst ríkja viðurkennt sjálfstæði landsins .
" Það er mér sönn ánægja að vera á Íslandi .
Á hverjum degi geng ég eftir götu í Vilnius sem heitir eftir Íslandi .
Ég hef fylgst með þróuninni á Íslandi og ákvað að verða fyrsti utanríkisráðherrann til að heimsækja landið eftir að umsókn um aðild að Evrópusambandinu var lögð fram formlega í Svíþjóð fyrir helgi .
Við viljum fá Ísland inn í ESB , " sagði Usackas , sem telur Ísland geta haft áhrif innan sambandsins .
Þá ræddi hann fund sinn með Össuri og kvaðst hafa greint frá því hvernig Litháar gætu miðlað málum .
Umsóknin væri ekki auðvelt ferli .
Með þá reynslu sem Litháar hefðu í farteskinu gætu þeir aðstoðað við tæknileg atriði og ýmsa samningskafla í aðildarviðræðunum .
