Eftir Ingvar Örn Ingvarsson ingvarorn@mbl.is Innistæðutryggingar eru á allra vörum enda eitt stærsta hagsmunamál þjóðarinnar tengt útkomu viðræðna um innistæðutryggingar vegna Icesave-reikninganna .
Margar mismunandi skoðanir hafa komið fram og því verið haldið á lofti að Íslendingum beri að greiða skuldirnar þar sem íslenskir bankar hafi stofnað til þeirra eða að Íslendingum beri ekki að greiða skuldirnar þar sem þær hafi verið einkaskuldir óreiðumanna .
Ekki síður hefur siðferðilegum rökum verið haldið fram , að Íslendingar verði að borga , vilji þeir vera með í samfélagi þjóðanna og að orðið hafi að bjarga innistæðutryggingakerfi Evrópu , þó sá kross sé þungur að bera .
Það eru ekki margir sem hafa spurt sig að því af hverju Íslendingar þurfa að bera þann kross til að bjarga kerfi annarra , en þó hafa komið fram andmæli þar sem lagaleg sjónarmið eru höfð frammi – að Íslendingum beri alls ekki skylda til að borga tjón sem hlýst af gölluðu innistæðutryggingakerfi .
Eftir bankahrunið eru sífellt að koma fram fleiri upplýsingar sem benda til þess að Íslendingar hafi í það minnsta verið beittir óréttlæti í samningaviðræðum .
Hvað þetta varðar hefur því verið haldið fram að Bretar hafi mismunað innistæðueigendum á Mön , á sama hátt og Íslendingar mismunuðu innistæðueigendum í íslensku bönkunum með neyðarlögunum .
Sitt sýnist hverjum Rætt er um að Íslendingar geti með fullum rétti eingöngu ábyrgst innistæður á Íslandi .
Minna hefur hinsvegar farið fyrir umræðu um það að Bretar hafi beitt svipuðum brögðum og Íslendingar .
Hér er átt við meðferð breskra yfirvalda á eigin þegnum á eyjunni Mön í Írska hafinu , en bresk yfirvöld fluttu allar innistæður í Kaupthing Singer & Friedlander ( KSF ) yfir til stórbankans ING við bankahrunið á Íslandi en létu slíkt vera hvað varðar starfsemi Kaupthing Singer & Friedlander Isle of Man ( KSFIOM ) , sem einnig er breskur banki .
Þetta leiddi til þess að Kaupþing á Íslandi varð á sömu stundu tæknilega gjaldþrota .
Breska fjármálaeftirlitið , FSA , hafði eftirlit með útibúum KSF og þar kemur Mön inn í myndina þar sem aðgerðir Breta gagnvart KSF höfðu bein áhrif á hagsmuni innistæðueigenda KSFIOM .
Bresk yfirvöld björguðu nefnilega innistæðum KSF í Bretlandi , en ekki á Mön ( KSFIOM ) .
En hver skyldi ástæðan vera fyrir þessu ? Sambærilegt og leyfilegt ? Málið allt virðist umlukið mikilli óvissu .
KSF í London var dótturfélag Kaupþings og því undir eftirliti breska fjármálaeftirlitsins , FSA , en ekki hins íslenska FME .
Ian Pearson , þingmaður Verkamannaflokksins og ritari efnahagsmála breska fjármálaráðuneytisins , hefur haldið því réttilega fram að það sé á ábyrgð stjórnvalda á Mön , að bæta fyrir innistæður sem kunna að hafa tapast við hrun KSFIOM þar sem bankinn var undir eftirliti FSC .
Hinsvegar heldur Ian Pearson því ranglega fram að bresk yfirvöld geti aðstoðað yfirvöld á Mön við að sækja rétt sinn á Íslandi – því Ísland hefur ekkert með málið að gera vegna eftirlits FSA á KSF annarsvegar og FSC á KSFIOM hinsvegar .
Misskilningurinn er að FSA hafði ekki umsjón með KSFIOM , heldur var það FSC .
Bretar hafa hinsvegar gerst sekir um að bjarga innistæðum annarra banka á forræði FSC .
Takmörkuð réttindi þegna Mörgum þykir þetta skjóta skökku við ; meðal annars vegna þess að túlka má þetta sem mismunun innistæðueigenda , svipaða þeirri sem framkvæmd var á Íslandi með neyðarlögunum í október .
Með öðrum orðum þá séu Bretar að tryggja innistæður í Stóra-Bretlandi fyrst og fremst en ekki í aflandseyjunum eins og Mön , Guernsey og Jersey , sem sé sambærilegt við neyðarlögin sem tryggja aðeins innistæður á Íslandi að fullu .
Ársæll Valfells ritaði grein í Forbes um hvernig Bretar hafa valið að mismuna sínum eigin þegnum .
Íbúar á Mön eru breskir ríkisborgarar , enda er talað um eyjarnar í Írska hafinu og á Ermarsundi sem " Crown Dependencies " sem þýðir að eyjarnar eru eign bresku krúnunnar .
" Ef Bretum bar ekki að greiða út innistæður í KSFIOM , " segir Ársæll " vegna þess að eftirlitið var á höndum FSC , þá hefðu menn átt að spyrja , af hverju björguðu Bretar innistæðum í Northern Rock og Bradford & Bingley á Mön ? Bretar hafa svarað að innistæðum í KSFIOM hafi ekki verið bjargað þar sem þeir fengu ekki fjármagnstekjuskattinn af innistæðunum .
Niðurstaðan er að breskur banki á Mön , með hlutafé í eigu Íslendinga , fær aðra meðferð en aðrir breskir bankar á Mön .
Útskýring Breta stenst ekki , því fjármagnstekjuskatturinn stöðvaði Breta ekki í að bjarga hinum bresku bönkunum .
Breskir og mönskir innistæðueigendur á KSFIOM hafa skotið þessu máli til drottningarinnar .
Stofnanirnar fylgja bresku laga- , reglugerða- og eftirlitsumhverfi og það er ekki hægt að hringla með meðhöndlun á þeim bara vegna þess að hlutabréfin eru í eigu Íslendinga .
Björgun hinna bankanna tveggja er fordæmisgefandi og Kaupþing hefði átt að nýta sér þetta í málsókn .
" Það má því segja að aðgerðir Breta sjálfra sýni að mismunun innistæðueigenda átti sér stað hjá þeim sjálfum , sem geri rök um að ekki megi gera slíkt hið sama með íslensku neyðarlögunum fremur máttlaus .
Aðför Breta að KSF í London vegna þess að hann var í eigu útlendinga olli miklum titringi og m.a. nokkrum fjármagnsflótta frá fjármálahverfi London þegar þetta kom í ljós .
Mismunun og misskilningur Í samtali við Guðna Th. Jóhannesson , höfund bókarinnar Hrunið , kom fram að Bretar hefðu neitað að ábyrgjast innistæður KSFIOM þrátt fyrir að hafa ábyrgst innistæður breska bankans KSF .
Hins vegar sé misskilningur að sú mismunun hafi snúið að ábyrgð Breta á innistæðum í KSFIOM því sá banki hafi verið undir eftirliti fjármálaeftirlits Manar , FSC , og því ekki á forræði Breta .
" Ég vitna á blaðsíðu 247 í grein eftir Ársæl Valfells um að Bretar hafi neitað að ábyrjast inneignir vegna þess að þeir hafi ekki fengið fjármagnstekjuskatt af innistæðunum .
Við þetta má bæta að Mön , Guernsey og Jersey eru ekki hluti af Bretlandi , heldur hluti af breska konungsveldinu .
Þetta eru skattaparadísir og ef innistæðueigendur á Mön hefðu lesið smáa letrið í samningum sínum hefðu þeir vitað að þeir væru ekki tryggðir með breska innistæðutryggingakerfinu , " segir Guðni .
" Það risu deilur um það líka hvort fé hefði verið fært frá KSFIOM yfir í KSF þegar sá síðarnefndi var að hrynja en þessu hafi Bretar staðið fyrir og afleiðingin af því er sú að minna er til skiptanna í þrotabúinu fyrir innistæðueigendur á Mön .
Grunnatriðið til að muna í þessu er að Ermarsundseyjarnar og Mön eru ekki stjórnskipunarlega hluti af Stóra-Bretlandi og lúta því öðrum reglum .
Þar er sérstakt fjármálaeftirlit t.d. og menn freistast til þess að geyma innistæður sínar á þessum eyjum sem eru skattaparadísir .
" Það má því vera ljóst að þótt innistæðueigendur KSFIOM hafi margir hverjir talið sig vera að skipta við breskan banka með sama nafni ( KSF ) hafi þeim innistæðueigendum sem athugað hafi málin átt að vera ljóst að eftirlit með bankanum var ekki á hendi breska fjármálaeftirlitsins , FSA .
Bretar voru því í fullum rétti til að neita að ábyrgjast innistæður KSFIOM á Mön hvað þetta varðar þótt vissulega sé röksemdafærsla þeirra með að það sé vegna þess að Bretar hafi ekki notið fjármagnstekjuskatts af inneignunum athyglisverð fyrir Íslendinga eins og Ársæll Valfells kemur inn á .
Til að gera málið enn flóknara tryggðu þó Bretar innistæður í bönkunum Northern Rock og Bradford og Bingley sem líka höfðu útibú á Mön – og þannig var innistæðueigendum klárlega mismunað .
Bresk yfirvöld eru sökuð um að stuðla að góðu lánshæfismati KSF þrátt fyrir að hafa svo skömmu síðar þvingað bankann í gjaldþrot .
Þá er það einnig ljóst að margir innistæðueigendur KSFIOM töldu sig örugga í viðskiptum við gamlan breskan banka ( KSF ) .
Þá voru 550 milljón pund flutt frá KSFIOM yfir til KSF vegna beiðni sem barst frá FSA til FSC en forstjóri FSC á Mön , John Aspden , segir að sá flutningur hafi farið fram í góðri trú , en valdi nú skaða þar sem minna sé til skiptanna fyrir innistæðueigendur á Mön .
Íbúar á Mön eru breskir þegnar og hafa bresk vegabréf .
Það , og sú staðreynd að bresk yfirvöld hlupu undir bagga með Northern Rock þegar sá banki var ríkisvæddur í febrúar 2008 og einnig með Bradford & Bingley , hefur hleypt illu blóði í innistæðueigendur á Mön sem saka bresk yfirvöld um mismunun .
Mismununin felst í að innistæðueigendum í Northern Rock og Bradford & Bingley var forðað frá því að tapa sínum innistæðum á Mön með yfirfærslu inneigna , á meðan innistæðueigendur Kaupthing Singer & Friedlander voru skildir eftir í lausu lofti .
Aðgerðir breskra yfirvalda í þágu Northern Rock og Bradford & Bingley þjóna breskum hagsmunum því bresk yfirvöld bregðast við til að forða bresku móðurfélagi frá áhlaupi á dótturfélög , og þar af leiðandi á móðurfélag , á meðan slíkt var látið liggja á milli hluta í tilfelli KSF þar sem móðurfélagið var íslenskt segja sumir .
Áhlaup var þegar hafið á KSF áður en FSA tók bankann yfir .
