Ragnhildur Steingrímsdóttir fæddist á Akureyri 11. júní 1927 .
Hún andaðist á Kristnesspítala 25. júní síðastliðinn .
Foreldrar hennar voru Steingrímur Þorsteinsson , f. 30.12 .
1881 , d. 27.11 .
1962 , og Tómasína Tómasdóttir , f. 27.4. 1884 , d. 25.1.1971 .
Ragnhildur var yngst af 6 systkinum sem voru : Þórhildur , f. 31 .
3 .
1908 , d. 12.9. 2002 , Tómas , f. 6.11 .
1909 , d. 1.7. 1996 , Margrét , f. 27.3. 1912 , d. 8.7. 1995 , Ingibjörg , f. 8.10 .
1916 , d. 29.9. 1969 , Brynhildur , f. 18.9. 1919 , d. 20.1. 1996 .
Ragnhildur giftist eftirlifandi manni sínum , Sigurði Karlssyni , 9. mars 1971 í Vestmannaeyjum , á fertugsafmælisdegi hans .
Ragnhildur ólst upp á Akureyri hjá foreldrum sínum .
Hún nam leiklist og leikstjórn , fyrst í Leiklistarskóla Lárusar Pálssonar og síðar í Danmörku og Svíþjóð .
Hún kom að fjölmörgum leikhúsverkum bæði sem leikari og leikstjóri , framan af mest hjá Leikfélagi Akureyrar en einnig hjá Leikfélagi Reykjavíkur og í Þjóðleikhúsinu .
Síðar starfaði hún mjög mikið sem leikstjóri með fjölmörgum leikfélögum víða um land .
Ragnhildur og Sigurður stofnuðu heimili sitt á Akureyti en fluttust fljótlega til Vestmannaeyja þar sem Sigurður stóð að rekstri Hótels Bergs með móður sinni .
Eftir gos fluttust þau til Hveragerðis og bjuggu þar í mörg ár , fluttust síðan til Ólafsvíkur þar sem Ragnhildur leikstýrði nokkrum leikritum .
Árið 1994 fluttust þau til Akureyrar þar sem þau áttu sín síðustu ár saman .
Útför Ragnhildar fór fram í kyrrþey að viðstöddum ættingjum og venslafólki .
Sjá dagar koma , ár og aldir líða , og enginn stöðvar tímans þunga nið ...
Þessar línur Davíðs koma upp í hugann þegar það gerist um svipað leyti að elsta barnabarnið okkar gengur í hjónaband , fréttir berast af væntanlegu barnabarnabarni , og síðasta systkini móður minnar fellur frá .
Ef hinn þungi niður tímans er eins og niður árinnar , hinnar lygnu móðu , eru stöku sinnum flúðir , eins og gengur .
Ragnhildur Steingrímsdóttir var systir móður minnar , Þórhildar , 19 árum yngri .
Þegar ég man fyrst eftir mér var hún ásamt foreldrum sínum enn búandi í Hrafnagilsstræti 6 á Akureyri , í húsi foreldra minna , eini unglingurinn í húsinu .
Eins og ég dáðist hún að framgöngu systur sinnar Brynhildar á fjölum leikhússins .
Ég giska á að það hafi orðið til þess að hún lagði þá listgrein fyrir sig .
Hún tók þátt í fjölmörgum leikverkum bæði á Akureyri og í Reykjavík , en tiltölulega snemma á sínum ferli fór hún að snúa sér að leikstjórn .
Mun hún vera í hópi fyrstu kvenna í leikarastétt sem fóru þá leið .
Gæti ég trúað að það verkefni hafi hentað henni afar vel .
Hún hafði hæfileika á ýmsum sviðum , gat teiknað andlit fjölskyldufólks með skemmtilegum hætti og tónlist var henni í blóð borin .
Auk þess þykist ég vita að þekking hennar á leikhúsfræðum hafi verið haldgóð en hún stundaði nám á Íslandi , í Danmörku og í Svíþjóð .
Það varð hennar hlutskipti um margra ára skeið að annast leikstjórn í áhugaleikhúsum víða um land , sumstaðar oft , og var það mjög gefandi starf .
Síðustu 15 árin bjó Ragnhildur á Akureyri ásamt manni sínum Sigurði Karlssyni .
Þau ár voru ekki alltaf auðveld , ekki síst þegar systkinin féllu frá eitt af öðru .
Alltaf tóku þau hjón vel og rausnarlega á móti ættfólki sínu , börnunum þótti gott að koma til Sigga og Diddu .
Þegar móðir mín bjó einsömul í Víðilundi á Akureyri voru þau hjónin Ragnhildur og Sigurður óþreytandi við að hjálpa , bjóða í mat og fara í bíltúr í eðalvagni Sigurðar .
Fyrir það þakka ég af heilum hug .
Við hjónin sendum Sigurði okkar innilegustu samúðarkveðjur .
Stefán Hermannsson .
Þær voru kallaðar Steingrímssystur , og settu lengi svip sinn á Akureyri .
Nú hefur sú síðasta kvatt , Ragnhildur , leikkona og leikstjóri , sem andaðist þann 25. júní sl. , 82ja ára að aldri .
Systurnar voru fimm , Þórhildur íþróttakennari elst , móðir mín Margrét saumakona , Ingibjörg söngkona , Brynhildur , sem annaðist heimilið , og Ragnhildur yngst .
Bróðirinn , Tómas , stórkaupmaður , var sá þriðji í röð systkinanna .
Heimili afa míns og ömmu , þar sem fjórar systranna bjuggu lengst af eða áttu sem heimahöfn , var hlýr heimur .
Allt heimilisfólkið var tónelskt og hafði hlotið tilsögn í tónlist þótt Ingibjörg bæri þar af mikilli hæversku höfuð og herðar yfir aðra .
Ingibjörg , Margrét , Ragnhildur og amma sungu sópran , Brynhildur og Þórhildur millirödd , en afi bassa .
Á jólum var hápunkturinn án nokkurs efa " Í dag er glatt í döprum hjörtum " , sem mér fannst og finnst enn innleiða fagnaðarhátíð frelsarans , hvar svo sem sá óperusöngur er fluttur .
Ragnhildur hlaut menntun í leik og leikstjórn í Reykjavík og síðar í Danmörku og í Svíþjóð .
Framan af ævi helgaði hún starfkrafta sína leikhúslífi og starfaði einkum víða um landið við uppsetningu leikhúsverka með áhugamannaleikhúsum .
Eru mér minnisstæð mörg þeirra verka , en efst stendur þó uppsetning hennar á Íslandsklukku Halldórs Laxness á Akureyri árið 1959/60 .
Ragnhildur kynntist eftirlifandi eiginmanni sínum , Sigurði Karlssyni , árið 1971 .
Þau tengdust mjög nánum böndum og stóðu saman í blíðu og stríðu .
Og ekki verður því neitað að þeim var ekki hlíft við erfiðleikum .
Sigurður er Vestmannaeyingur , rak þar hótel með móður sinni og hafði gert upp gamla sjóbúð þar sem þau Ragnhildur gerðu sér hlýtt og gott heimili .
Hvort tveggja , hótel og heimili , brann í Vestmannaeyjagosinu .
Þau áttu síðan heimili í Hveragerði og síðan í Ólafsvík og byggði Sigurður yfir þau hjónin eða breytti og bætti eldri hús , enda er hann mikill hæfileikamaður á sviði hönnunar og verkmenntunar , þótt hann verði að teljast að mestu sjálfmenntaður á báðum sviðum .
Hvar sem þau bjuggu , gerðu þau sér hlýlegt og smekklegt heimili , sem bar vott um natni Ragnhildar og verklagni Sigurðar .
Þótt á ýmsu gengi hjá þeim hjónum , þá var bjartsýnin óbilandi .
Þegar syrti í álinn , var leitað nýrra tækifæra .
Síðustu árin bar skugga heilsuleysis á líf þeirra Ragnhildar og Sigurðar .
Þau lögðu á það mikla áherslu að fá að dvelja á eigin heimili eins lengi og frekast var unnt , og nutu umönnunar heimilisþjónustu Akureyrarbæjar .
Barnabörn Tómasar , bróður Ragnhildar , veittu þeim hjónum mikla aðstoð alla tíð .
Margrét Tómasdóttir , frænka Ragnhildar , sýndi þeim hjónum mikla natni og veitti þeim aðstoð síðustu árin .
Þá áttu þau Sigurður og Ragnhildur á vísan að róa , þar sem voru bræðurnir Stefán og Birgir Hermannssynir og fjölskyldur þeirra .
Vini mínum Sigurði Karlssyni sendi ég samúðarkveðjur okkar hjóna frá Frakklandi , og fjölskyldunnar , sem dreifist nú víða um heim .
Tómas Ingi Olrich .
