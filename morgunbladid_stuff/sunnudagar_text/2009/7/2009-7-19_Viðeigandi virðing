Robert Wyatt bindur bagga sína ekki sömu hnútum og samferðamennirnir og fyrir vikið hafa menn gjarnan kallað hann sérvitring .
Með tímanum hefur vegur hans þó vaxið og fáum blandast hugur um að hann sé með merkustu tónlistarmönnum Breta nú um stundir .
Ekki síst nýtur hann virðingar utan heimalandsins , til að mynda í Frakklandi og sannast á disk sem franskir djasstónlistarmenn gáfu út honum til heiðurs fyrir skemmstu .
Wyatt hefur daðrað við djass á skífum sínum og kemur ekki á óvart í ljósi þess að hann byrjaði tónlistarferil sinn sem trommuleikari í djasssveit þó hann hafi fljótlega fetað sig að mærum djass og rokks , fyrst með David Allen-tríóinu , þá með The Wilde Flowers og loks með Soft Machine .
Innan Soft Machine lenti hann í kryt við annan stofnmeðlim , Mike Ratledge , sem vildi fara mýkri leið að hlustendum en Wyatt og á endanum gerði Wyatt sólóskífu og stofnaði í framhaldinu eigin hljómsveit , Matching Mole .
Brátt varð um vegsemd þeirrar sveitar þegar Wyatt féll út um glugga á fjórðu hæð og lamaðist , en hann sneri aftur í músíkina og hefur sent frá sér nokkrar afbragsskífur síðan .
Ekki allra Tónlist Roberts Wyatt er ekki allra , til þess að njóta almennra vinsælda er hann of uppátækjasamur og tilraunaglaður , en tónlistarmenn kunna aftur á móti að meta hann margir , meðal margra svo ólíkir listamenn sem Elvis Costello og Björk .
Wyatt hefur líka notið mikillar virðingar utan Bretlands , eins og getið er .
Óræk sönnun þess er platan Around Robert Wyatt með frönsku hljómsveitinni Orchestre National de Jazz , sem má kannski snara sem þjóðardjasshljómsveit Frakklands .
Lögin á skífunni eru öll frá sólóferli Wyatts , en útsetningar annaðist franska tónskáldið Vincent Artaud .
Wyatt leggur til söng í fjórum lögum , en annars syngja á plötunni franski söngvarinn Daniel Darc , malíska söngkonan Rokia Traore , sem glímir við óð , ísraelska söngkonan Yael Naïm , franska söngkonan Camille Dalmais , sem sungið hefur með Nouvelle Vague , hollenski söngvarinn Arno Hintjens og franska leikkonan Irène Jacob .
Röddin þungamiðjan Vinnan við plötuna var óvenjuleg að því leyti að Wyatt átti lítinn þátt í vali laganna , en á henni eru ekki bara lög eftir hann heldur líka lög sem tengjast honum beint ( til að mynda lagið " Shipbuilding " eftir Elvis Costello ) og óbeint ( lagið " Kew .
Rhone .
" eftir John Greaves , Peter Blegvad og Lisa Herman ) .
Að loknu lagavali voru síðan valdir söngvarar frá ýmsum löndum , eins og sjá má af upptalningunni hér að framan , og er þeir höfðu lokið við að syngja lögin inn spann Vincent Artaud útsetningarnar við þær í samvinnu við hljómsveitina og stjórnanda hennar , Daniel Yvinec .
Yvinec segist hafa kosið að fara þessa leið til að leyfa röddinni að ráða , leyfa henni að vera þungamiðja lagsins , og eins hafi Wyatt tekið þessari hugmynd einkar vel .
Fyrir vikið hafi það því skipt meira máli en ella að velja fyrst lagið og síðan röddina sem hæfði einmitt því lagi , en einnig valdi hann sólista fyrir hvert lag í samræmi við röddina .
Með þessum tilfæringum segist Yvinec einmitt hafa náð því fram sem skipti mestu máli ; að sýna lagasmiðnum Robert Wyatt viðeigandi virðingu .
arnim@mbl.is Djassað popp Það er alsiða að djassa upp popp- og rokkmúsík , djassútgáfur af Bítlalögum hljóta til dæmis að skipta þúsundum , og menn eru enn að slíku , sjá til að mynda djassútgáfur Brads Mehldaus á Radiohead-lögum .
Það er sjaldgæfara að heilar plötur séu lagðar undir slíkt .
Nokkur dæmi þó : Joni Mitchell hefur sjálf gefið út plötur sem kalla mætti djassskífur , til að mynda Court and Spark og The Hissing of Summer Lawns , sem eru með bestu plötum hennar .
Aðrir hafa líka snúið lögum hennar í djassbúning , til að mynda gaf Herbie Hancock út plötuna River með lögum hennar , og sumir verið duglegir við það , til að mynda David Lahm sem gerði plötur sem hann kallaði Jazz Takes on Joni Mitchel og More Jazz Takes on Joni Mitchell sem komu út með árs millibili fyrir áratug eða svo .
Travis Sullivan stofnaði hljómsveit fyrir nokkrum árum sem gerir ekkert annað en að spila lög eftir Björk Guðmundsdóttur í bigband-búningi .
Hljómsveit hans , sem heitir því lýsandi nafni Bjorkestra , sendi frá sér fyrstu skífuna , Enjoy , fyrir rúmu ári , en á henni er meðal annars að finna stórsveitaútsetningar af " Human Behavior " , " Army Of Me " og " Hunter " .
Þess má geta að Sullivan kom hingað til lands og hélt tónleika með Stórsveit Reykjavíkur á Djasshátíð í Reykjavík 2008 .
Saxófón- og klarínettleikarinn Michael Moore tók sig til og hljóðritaði heila skífu með djassútgáfu af lögum eftir Bob Dylan sem hann kallaði Jewels and Binoculars .
Lögin á plötunni eru öll eftir Dylan utan eitt þjóðlag sem Dylan tók upp , til að mynda " Visions of Johanna " , " Highway 61 Revisited " , " With God on Our Side " og " Boots of Spanish Leather " .
Þess má geta að platan þykir einkar vel heppnuð en hefur þó ekki farið víða .
Það má segja að það sé á mörkunum að hægt sé að telja útsetningar Nigels Kennedys á Jimi Hendrix djass , en í ljósi þess að Kennedy er fyrirtaks djassari , eins og sannaðist í Hafnarborg í Hafnarfirði júníkvöld eitt 1993 , látum við fljóta með The Kennedy Experience : Nigel Kennedy plays Jimi Hendrix .
Á skífunni flytur Kennedy " Third Stone from the Sun " , " Little Wing " , " Fire " , " Purple Haze " og fleiri Hendrix-lög með löngum spunaköflum sem eru stundum býsna djassaðir .
Árni Matthíasson 