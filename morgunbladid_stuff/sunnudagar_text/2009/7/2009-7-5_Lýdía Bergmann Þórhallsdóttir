Lýdia Bergmann Þórhallsdóttir fæddist í Reykjavík 23. júlí 1921 .
Hún lést á Landakotsspítala 18. júní 2009 .
Foreldrar hennar voru hjónin Jóhanna Bergmann Magnúsdóttir frá Fuglavík á Miðnesi , f. 1. mars 1892 , d. 23. sept. 1964 og Þórhallur Valdemar Einarsson rennismiður , ættaður úr Eyjafirði , f. 16. nóv. 1885 , d. 12. nóv. 1946 Systkini Lýdíu voru : Esther Jóhanna Bergmann , f. 1915 , d. 1983 Nói Bergmann , f. 1916 , látinn , Reynir Valdemar Bergmann , f. 1918 , d. 1996 , Sóley Magnea Bergmann , f. 1919 , d. 1999 , Jónína Margrét Bergmann , f. 1924 , d. 1994 og Hilmar Bergmann , f. 1928 , d. 2009 Sonur Lýdíu og Ásgeirs Magnússonar , f. 1914 , d. 1987 , er Magnús Bergmann Ásgeirsson , f. 14. maí 1945 .
Sonur hans og Elísabetar M. Haraldsdóttur er Ásgeir Bergmann , f. 22. janúar 1977 .
Hann á tvö börn með Birnu Guðjónsdóttur , þau Guðjón Mána , f. 4. febrúar 1997 og Karín Dúfu , f. 27. júní 1998 .
Lýdía lærði ung kjólasaum en vann síðan í 13 ár á ljósmyndastofu Lofts Guðmundssonar og frá 1960 sem gjaldkeri í Hampiðjunni í 38 ár eða til 77 ára aldurs , síðustu árin í hálfu starfi .
Útför Lýdíu fer fram frá Neskirkju í dag , 29. júní og hefst athöfnin kl. 11 .
Elsku Lýdía mín .
Nú ertu búin að fá hvíldina og veit ég fyrir víst að það var vel tekið á móti þér á nýjum stað .
Þú varst kona sem allir gátu litið upp til , hlý og góð en jafnframt þrjósk og ákveðin og á því komstu gegnum marga erfiðleikana gegnum tíðina .
Sem barn man ég alltaf eftir að maður fylltist mikilli tilhlökkun þegar mamma tilkynnti að nú væru Lýdía og Reynir frændi á leiðinni í sveitina til okkar og ætluðu að gista nokkrar nætur .
Þá vissi maður að það var fjör í vændum .
Og það er kannski smá skondið en undanfarna daga þegar ég hef verið að hugsa til baka og rifja upp gamlar minningar að þá kemur alltaf fyrst upp í hugann þau skipti sem að var grjónagrautur í matinn heima á Háafelli og maður reyndi að vera penn og setja passilega af kanilsykri út á grautinn , ( þó mann langaði til að hrúga honum á ) .
Þá komst þú , tókst kanilsykurinn og spurðir hvort maður þyrfti nú ekki aðeins meiri kanilsykur útá ...
grjónagrautur væri ekki grjónagrautur nema með miklum kanilsykri og smá graut undir og svo glottirðu .
Og auðvitað þáði maður það með bros á vör .
Það var líka alltaf jafn notalegt að koma til þín á Ásvallagötuna , alltaf kveikt á kerti í ganginum og allt svo hlýtt og notalegt .
Maður bara kom alltof sjaldan .
Takk fyrir öll góðu spjöllin sem við áttum gegnum tíðina , minningin um þau eru mér mikils virði .
Megi algóður Guð styrkja og vernda Magga þinn og Geira .
Takk fyrir allt og allt elsku frænka .
Þín Jónína Margrét , " Ninna " .
