Eftir Skúla Á. Sigurðsson skulias@mbl.is " VIÐ höfum nú séð verri ár en þetta en við getum sagt að hann sé dapur , " segir Eggert Guðjónsson , yfirmaður viðskiptaborðs Landsvirkjunar , um vatnsbúskap fyrirtækisins um þessar mundir .
Þurrkur og kuldi hafa að hans sögn komið nokkuð niður á búskapnum í sumar , bæði júní og júlí hafi verið dræmir mánuðir .
Fyrir norðan og austan kveður Eggert úrkomu ekki hafa skilað sér og bráðnun jökla ekki hafa komist af stað .
Á Suður- og Vesturlandi sé ástandið þó mun skárra , til dæmis sé staða Þórisvatns framar vonum .
Eggert segir þó að í kortunum sé heppilegra veður , hlýnandi og úrkoma .
" Þetta lítur ekkert illa út , við erum í sjálfu sér rólegir yfir þessu ennþá , " segir hann og er bjartsýnn á að jöklabráðnun það sem eftir lifir sumars muni laga stöðuna .
Minna í Blöndu en áður Eggert segir ástandið sérstaklega slakt í Blöndu .
Nú sé minna vatn keyrt gegnum Blönduvirkjun en yfirleitt á þessum árstíma til að spara vatn .
" Það hefur verið framleitt töluvert minna rafmagn þar en í venjulegu árferði , " segir Eggert en kveður ofsögum sagt að framleiðslan sé í sögulegu lágmarki .
Grannt er fylgst með þróuninni að sögn Eggerts .
Um miðjan ágúst mun endanleg staða vatnsbúskapar Landsvirkjunar liggja fyrir .
