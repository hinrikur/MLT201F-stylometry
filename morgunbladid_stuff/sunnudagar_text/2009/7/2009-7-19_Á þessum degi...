" Hann er með hárkollur sem eru eldri en hún , " upplýsti uppistandarinn og grínistinn Jackie Mason og uppskar skellihlátur frá áhorfendum .
Brandarinn og fleiri í svipuðum dúr úr smiðju Masons snerust um hjónaband söngvarans og leikarans Franks Sinatra , sem hafði gengið að eiga kornunga og lítt þekkta leikkonu , Miu Farrow , í Los Angeles 19. júlí 1966 .
Brúðguminn brást hinn versti við og uppástóð Mason að hann hefði staðið að baki nafnlausum hótunarbréfum , sem honum bárust í kjölfarið .
Vegna meintra tengsla Sinatra við mafíuna , þótti heldur ekki loku fyrir það skotið að hann hefði lagt á ráðin um skotárás á Mason í hótelherbergi í Los Angeles í nóvember sama ár .
Hann slapp með skrekkinn , en þrjú skot lentu á stól sem hann var nýstiginn uppúr .
Mikill aldursmunur Hvort sem Sinatra var með eigið hár eða hárkollu , blasti við að hann leit frekar út eins og afi brúðarinnar en eiginmaður .
Hann var að verða fimmtíu og eins árs , þrjátíu árum eldri en brúðurin , sem þar að auki var ákaflega barnaleg útlits , grönn eins og fermingarstrákur og með drengjakoll .
Algjör andstæða eiginkonu Sinatra númer tvö , hinnar íturvöxnu og íðilfögru Övu Gardner , sem var eitt helsta kyntákn hvíta tjaldsins á fimmta og sjötta áratugnum .
Þau skildu 1957 eftir sex ára stormasamt hjónaband .
Ólíkara par en þau Sinatra og Farrow var vandfundið .
Hann hafði að mörgu leyti vafasamt orð á sér , ekki síst í kvennamálum .
Hún virtist sakleysið uppmálað .
Hann var löngu orðinn heimsfrægur skemmtikraftur og kom jöfnum höndum fram einn síns liðs eða með félögum sínum í The Rat Pack , Rottugenginu , eins og hópurinn , sem samanstóð auk hans af þeim Dean Martin , Sammy Davis Jr. , Peter Lawford og Joey Bishop , var kallaður .
Þeir voru allir annálaðir kvennabósar .
Hún var einkum þekkt fyrir að vera dóttir leikkonunnar Maureen O ' Sullivan og leikstjórans Johns Farrows og leik sinn í Payton Place , vinsælli sjónvarpssápuseríu .
Frægð hennar og leið hans Eftir brúðkaupið sagði Farrow skilið við félaga sína í sápunni að áeggjan eiginmannsins og landaði sínu fyrsta aðalhlutverki í mynd Romans Polanskis , Rosemary ' s Baby ( 1968 ) , sem fékk feikigóða dóma og er talin til sígildra verka kvikmyndasögunnar .
Mia Farrow varð því ekki aðeins heimsfræg fyrir að giftast Frank Sinatra , heldur líka vegna eigin verðleika .
Brúðkaupið vakti að vonum mikla athygli og þótti mörgum það dæmt til að bresta , einkum vegna aldursmunar hjónakornanna .
Þeir reyndust sannspáir því þau voru skilin innan tveggja ára .
Ástæðan var sögð sú að Farrow , sem hafði samþykkt að leika ásamt manni sínum í The Detective ( 1968 ) , hopaði af hólmi á síðustu stundu því hún var önnum kafin að leika í Rosmary ' s Baby .
Sinatra var svo gróflega misboðið að hann mætti fyrirvaralaust í settið og afhenti konu sinni skilnaðarpappírana að tökuliði og leikendum aðsjáandi .
Að svo mæltu fór hann – sína leið .
Þótt Sinatra væri sérdeilis uppsigað við Mason , kom fyrir að hann sjálfur gerði opinberlega grín að Farrow og hjónabandi þeirra .
" Loksins fann ég kvenmann sem ég get haldið framhjá , " sagði hann einhverju sinni þegar hann tróð upp á skemmtistað .
Ekki fylgir sögunni hvernig " brandarinn " mæltist fyrir .
Veslings Mason var hins vegar barinn og nefbrotinn eftir að Sinatra og frú komu þar sem hann skemmti á frægu hóteli .
Hann gat nefnilega ekki stillt sig um að beina orðum sínum til Sinatra og spyrja háum rómi hvað væri eiginlega að , hvers vegna hann [ Sinatra ] væri ekki uppi á herbergi ? Frank Sinatra kvæntist fjórðu og síðustu eiginkonu sinni , Barböru Marx , 1976 .
Hann lést á áttugasta og þriðja aldursári árið 1998 .
Eftir skilnaðinn við Sinatra hefur Mia Farrow tvívegis gengið í hjónaband , sem bæði hafa farið út um þúfur .
Hún giftist tónlistarmanninum André Previn 1970 , þau skildu 1979 , og ári síðar giftist hún kvikmyndaleikstjóranum Woody Allen , þau skildu 1992 .
