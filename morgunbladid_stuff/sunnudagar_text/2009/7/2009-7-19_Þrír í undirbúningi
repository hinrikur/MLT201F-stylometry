ALLT stefnir í að a.m.k. þrír nýir bændamarkaðir verði starfræktir í höfuðborginni með haustinu .
Þannig opnar Frú Lauga í næsta mánuði í Laugalæk þar sem m.a. verður boðið upp á ís , skyr , harðfisk , hákarl og sólþurrkaðan þorsk .
Beint frá býli - félag heimavinnsluaðila , hyggst starfrækja haust- og jólamarkað í höfuðborginni í október og nóvember nk. þar sem aðaláherslan verður á sölu ýmissa kjötafurða , svo sem lambakjöts , nautakjöts eða grísakjöts og bæði fersks og reykts kjöts .
Formaður félagsins , Hlédís Sveinsdóttir , segir ljóst að gefi viðtökur við markaðnum tilefni til verði skoðaður kostur þess að vera með fleiri slíka markaði í borginni .
Auk þess vinnur Sigurveig Káradóttir að því að koma upp bændamarkaði með haustinu þar sem allar gerðir af mat verða seldar sem og hannyrðir .
Hún leitar nú að hentugu húsnæði miðsvæðis í borginni , en er þegar búin að koma sér upp samböndum við bændur sem áhuga hafa á að selja framleiðslu sína í höfuðborginni .
Mun fleiri hafa áhuga Fyrir eru starfandi Kolaportið , sem er blanda af flóa- og matarmarkaði og starfar allt árið , og bændamarkaðurinn að Mosskógum í Mosfellsdal , sem er fyrst og fremst grænmetismarkaður og aðeins opinn frá júlí og fram í september ár hvert .
Samkvæmt upplýsingum blaðamanns hafa fjölmargir aðilar sýnt því áhuga að koma upp bændamörkuðum á höfuðborgarsvæðinu .
Þannig hafa fulltrúar nokkurra sveitarfélaga sett sig í samband við Beint frá býli og óskað eftir því að félagið komi upp bændamörkuðum í yfirgefnu iðnaðarhúsnæði í viðkomandi sveitarfélögunum .
Ekkert hefur hins vegar orðið úr því enn sem komið er .
Einnig hafa einkaaðilar sett sig í samband bæði við Bændasamtök Íslands og hagsmunasamtök bænda á landsbyggðinni með það að markmiði að komast í samband við bændur sem áhuga hafa á að selja framleiðslu sína í höfuðborginni .
