Ég hef verið að velta því fyrir mér að undanförnu , hvers konar gríðarlegan vanda við Íslendingar eigum við að stríða , þar sem Icesave-samningurinn við Breta og Hollendinga er annars vegar , og þá sérstaklega frumvarpið um hina umdeildu ríkisábyrgð , sem nú er til umfjöllunar og meðferðar hjá fjárlaganefnd Alþingis .
Það er alveg ótrúlega erfitt að leggja mat á þann samning sem gerður hefur verið fyrir hönd íslenskra skattborgara í nútíð og framtíð , en eitt er víst , að hagsmunir skattgreiðenda , sem , nota bene , stofnuðu ekki til Icesave , réðu ekki för við þá samningagerð og ekki heldur réttlætið .
Svo margir sérfræðingar , hagfræðingar , lögfræðingar , lektorar , prófessorar , heimspekingar , rithöfundar og ég veit ekki hvað hafa stigið fram , lagt orð í belg og allt vitað , ýmist um kosti eða lesti Icesave-samningsins , að það er nóg til að æra óstöðugan að reyna að henda reiður á spekinnni allri , hvað þá að skilja og geta ályktað .
Ýmist hafa hinir fróðu úthúðað samningunum sem afarkostum sem við eigum að hafna , eða sagt að við séum borgunarmenn þessara samninga og þótt það sé súrt í broti , þá verðum við að borga .
Enn er ég sannfærð um að ekki hafi verið sýnt fram á , að okkur beri að lögum að borga , en satt best að segja , þá veit ég ekki með hvaða hætti okkur er kleift að taka samninginn upp , því " okkar menn " virðast hafa málað okkur út í horn .
Jóhanna Sigurðardóttir forsætisráðherra sagði á Alþingi á fimmtudag að hún gerði sér grein fyrir því að Icesave-samningurinn hvíldi þungt á þingmönnum .
Það væri hins vegar ekki kostur í stöðunni fyrir Alþingi að fella samninginn enda hefði verið skrifað undir hann með fyrirvara um samþykki Alþingis .
Þegar forsætisráðherrann lét þessi orð falla hélt ég að Jóhanna blessunin væri bara gengin af göflunum .
Hvernig má það vera að forsætisráðherra leyfi sér að tala af slíku virðingarleysi til hins háa Alþingis ? Hún var beinlínis að segja , að Alþingi yrði að samþykkja ríkisábyrgðina , hvort sem þingheimi líkaði betur eða verr .
Hún var að segja að Alþingi væri bara stimpilsamkunda , sem ætti að stimpla gerðan samning og lögleiða þar með .
Hún var að segja að framkvæmdavaldið segði löggjafanum fyrir verkum .
Hún var beinlínis að lýsa frati á þingræðið á Íslandi .
Er hægt að tala svona við 62 þingmenn Alþingis ? Hvað finnst forseta Alþingis , Ástu R. Jóhannesdóttur , flokkssystur Jóhönnu , um ummæli forsætisráðherra ? Hvað finnst Steingrími J. Sigfússyni , formanni Vinstri grænna , um það virðingarleysi sem forsætisráðherra sýndi Alþingi ? Hvað finnst þingheimi öllum ? Gerir forsætisráðherra sér enga grein fyrir því að við búum við þrískipt vald á Íslandi ; framkvæmdavald ( ríkisstjórnin ) , löggjafarvald og dómsvald ? Mér finnst það grafalvarlegt mál að forsætisráðherra skuli tala með þeim hætti sem Jóhanna gerir til Alþingis .
Vitanlega var samningurinn gerður með fyrirvara um samþykki Alþingis , en það er Alþingis að samþykkja eða fella frumvarp fjármálaráðherra um ríkisábyrgð .
Það er ekki í verkahring forsætisráðherra að skipa Alþingi fyrir verkum .
Svo einfalt er það .
Annars finnst mér sem Guðbjartur Hannesson , formaður fjárlaganefndar , hafi komið fram af festu undanfarið og sýnt að hann er ekki einhver strengjabrúða sem forsætisráðherra getur kippt í spottana á að vild .
Hann hefur af yfirvegun og skynsemi sagt að það væru margar hliðar á Icesave-málinu sem þyrftu frekari skoðunar við og nefndin myndi ekki afgreiða málið frá sér til Alþingis fyrr en þeirri skoðun væri lokið .
Eins bíður fjárlaganefnd eftir áliti hagfræðistofnunar Háskóla Íslands á efnahagslegum áhrifum af samningnum um Icesave .
Loksins var skynsamleg ákvörðun tekin á Alþingi á fimmtudag , þegar samkomulag allra flokka náðist um að fresta þingfundum fram yfir verslunarmannahelgi , eða til þriðjudagsins 4. ágúst .
Þetta var niðurstaða af fundi formanna allra flokka á þingi og af fundi allra þingflokksformanna .
Vikan sem framundan er verður notuð til nefndastarfa , enda er tilgangur þess að gera hlé á þingfundum sá að þingnefndir fái þann tíma sem þær þurfa til þess að ná utan um Icesave-málið .
Þetta eru skynsamleg vinnubrögð og sjálfsagt er þörfin á þverpólitískri samstöðu ekki brýnni í nokkru máli en einmitt í Icesave-málinu .
Vinnubrögð af þessu tagi vekja í það minnsta veikar vonir um að frumvarpið geti tekið slíkum breytingum í þverpólitísku samstarfi í fjárlaganefnd , að niðurstaðan verði ekki jafn skelfileg og allt hefur hingað til bent til að hún yrði .
agnes@mbl.is 