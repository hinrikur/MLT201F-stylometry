Umhverfislögfræðingurinn Xavier Rodriguez Gallego er með fimm háskólagráður .
Frá því hann fluttist til Íslands fyrir fjórum árum hefur hann m.a. keyrt út hamborgara , starfað sem húsamálari , uppvaskari , þjónn og kennari .
Hann er núna verkefnisstjóri Nýbúaútvarpsins með meiru , en hefur fengið æ fleiri verkefni við lögfræðilega ráðgjöf eftir að kreppan skall á .
Eftir Valgerði Þ. Jónsdóttur vjon@mbl.is Þótt Xavier Rodriguez Gallego tali og skilji íslensku , hefur hann ekki hugmynd um hvað Íslendingar meina þegar þeir segja " jæja " .
Og honum finnst Íslendingar segja voða mikið jæja .
Merkilegt .
Jæja , en hvað um það , vindum okkur í spjallið .
Fyrst þetta : Xavier , eða Xavi eins og hann er kallaður og Íslendingar bera fram sem Saví , er spænskur í húð og hár , fæddur og uppalinn í Barcelona og hefur búið á Íslandi í fjögur ár .
Hvað skyldi hafa dregið hann að landinu kalda ? " Þegar ég var sextán ára hélt ég mikið upp á Björk og Sykurmolana.Bróðir minn og kærasta hans voru líka mjög hrifin og við leituðum uppi plötur með íslenskum tónlistarmönnum í safnarabúðum .
Vinir okkar , sem líka voru í tónlistarpælingum , höfðu engan áhuga .
Mig langaði að vita meira um landið norðan sólar þaðan sem svona falleg og góð tónlist var sprottin og byrjaði að lesa Snorra-Eddu , Íslendingasögurnar og Egilssögu Skallagrímssonar , sem til voru í prýðilegri spænskri þýðingu .
Á þessum tíma voru upplýsingar um Ísland frekar óaðgengilegar á Spáni .
Mér er minnisstætt þegar mágkona mín keypti tímarit með myndum frá Íslandi , klippti þær út og hengdi á alla veggi í herberginu sínu .
Á þessum tíma var ég þó ekkert að hugsa um að koma hingað , fjölskylda mín var í Barcelona og þar ætlaði ég að mennta mig , " segir Xavier , sem bjó ásamt foreldrum , bróður og föðurafa og -ömmu í húsi fjölskyldunnar í Gràcia-hverfinu .
Ekki í kot vísað " Móðuramma mín og -afi bjuggu líka í hverfinu þannig að ömmur mínar og afar skiptust á um að hafa eftirlit með okkur bræðrunum þegar foreldrar okkar voru í vinnunni .
Þetta var eins og lítill bær , þar sem allir þekktu alla og gott umhverfi fyrir okkur krakkana , sem lékum okkur mest á stóru torgi í hverfinu .
" Fjárhagslega hafði fjölskyldan það gott , foreldrar hans áttu líka hvort sitt húsið á Costa Brava og þar dvaldi fjölskyldan í flestum fríum .
" Mamma og pabbi eru svolítið sérstök , allt sem þau eiga , eiga þau hvort í sínu lagi , " útskýrir Xavier .
" Spurðu mig ekki hvers vegna , " bætir hann við .
Honum yrði því tæpast í kot vísað ákvæði hann að taka sig upp og flytjast suður á bóginn ásamt konu sinni , Svanlaugu Rós Ásgeirsdóttur og syninum Dimas Þór , eins og hálfs árs .
En slíkt er ekki á döfinni , eins og sakir standa að minnsta kosti .
Atvinnuleysi á Spáni segir hann 17% , sem er töluvert meira en á Íslandi .
Svo öfugsnúið sem það er , hefur hann þó aldrei haft meira að gera frá því hann fluttist hingað en eftir bankahrunið .
En stöldrum aðeins við á Spáni áður en sögunni vindur til Íslands .
Eftir hefðbundna skólagöngu hóf Xavier lögfræðinám í Autónoma-háskólanum í Barcelona með latínu og grísku sem aukafög fyrsta árið .
Þótt hann hefði óbilandi áhuga á leiklist og verið virkur sem leikari og leikstjóri í áhugaleikfélögum , hugsaði hann með sér að leiklistarnámið mætti bíða þar til eftir lögfræðina , sem væri öllu praktískari .
" Og gæfi mér ef til vill stundum kost á leikrænum tilþrifum , " segir hann kankvíslega .
Hann kaus að mennta sig í umhverfislögum og stundaði í því skyni síðasta árið samtímis nám í Popeu Fabra-háskólanum og útskrifaðist úr báðum háskólunum árið 2004 , annars vegar með kandídatspróf í lögfræði og hins vegar sem umhverfislögfræðingur .
" Áhugi minn á umhverfislögfræði sem sérgrein kviknaði þegar sérfræðingur í umhverfismálum réði mig til að semja vatnssparnaðarlög fyrir Sant Cugat Del Vallès , 70 þúsund manna bæ , þegar ég var á þriðja ári í lögfræði .
Þetta var ríkt bæjarfélag og því mikið um stóra garða og sundlaugar og gríðarlega mikil vatnsnotkun .
Spánverjar eiga ekki eins mikið vatn og til dæmis Norðurlöndin , sem standa okkur þó framar í sparnaði og endurnýtingu vatns og umhverfisvernd , " segir Xavier .
Örlagaríkt þorrablót á Spáni Málfærsluréttindin fékk hann svo vorið 2005 .
En Xavier langaði að læra meira og meira , helst erlendis .
Þar sem hann hafði á háskólaárunum gert sér það til dundurs að læra íslensku , blasti Ísland við sem fyrirheitna landið .
Hann skoðaði skólavef Háskóla Íslands og leist vel á meistaranám í alþjóða- og umhverfislögum .
" Mig langaði líka að vita hvort landið væri eins og þessi Snorri [ innsk .
Sturluson ] var að segja og bara hvernig Íslendingar væru , " segir Xavier og rekur nánar tilhögun íslenskunámsins : " Ég keypti mér litla spænsk / íslenska orðabók , kynntist íslenskum sellóleikara , sem kynnti mig fyrir íslenskum sjómanni , sem vildi læra spænsku .
Úr þessu varð indælt samband , við hittumst reglulega og skiptumst á bókum .
Einnig komst ég í samband á netinu við íslenska stúlku , búsetta í Barcelona , sem langaði að læra katalónsku .
Hún tók mér fremur fálega , tilkynnti mér að hún ætti kærasta til sjö ára og auðheyrt var á öllu að hún taldi mig annað hvort dæmigerðan suðrænan daðrara , eða einhvern " krípí " náunga .
Eftir að mér tókst að sannfæra hana um að ég væri hvorugt , fórum við að skiptast á nokkrum línum í tölvupósti , hún á íslensku , ég á katalónsku .
Þegar við hittumst á þorrablóti Íslendinga 2004 ætlaði spænskur kærasti hennar ekki að trúa að hún hefði verið að senda pósta til annars manns .
Þótt honum virtist þykja þetta tiltæki kærustunnar óviðeigandi , tókust uppúr þessu með okkur góð kynni .
" Xavier mætti því galvaskur til leiks á næsta þorrablót , sem reyndist mikill örlagavaldur .
Þar bar nefnilega fundum þeirra Svanlaugar fyrst saman , en hún vann hjá Sölumiðstöð hraðfrystihúsanna þar syðra .
" Hún spurði bara hvað ég , svona stakur Spánverji , væri að gera þarna , annað fór okkur ekki á milli í það skiptið .
Og frekar fátt þegar við hittumst nokkrum sinnum í boðum hjá tölvupósts-vinkonu minni og kærastanum hennar , " rifjar hann upp .
Spurður hvort þetta hafi verið ást við fyrstu sýn , svarar hann dræmt : " Ekki hún , ég kannski .
.
.
" Kennitalan er lykillinn Það voru semsé ekki ástamálin , sem löðuðu Xavier fyrst til Íslands í júlí árið 2005 .
Hjá honum sat námið í fyrirrúmi , en áður en hann settist á skólabekk notaði hann tækifærið til að ferðast um landið .
Hann hreifst af kyrrðinni og orkunni í náttúrunni , sem honum fannst alls staðar umlykja sig , líka í Reykjavík .
" Svo ekki sé minnst á þá reynslu að fara út úr borginni ; sjá hvalina , fossana og jöklana .
.
.
, " segir hann hrifinn .
Eftir smá vesen við að útvega sér leiguhúsnæði tók alvara lífsins við , þ.e. meistaranámið í alþjóða- og umhverfislögum , sem hann hugðist ljúka að vori .
" Ég var áhugasamur um námið , sem var full vinna fyrir mig , enda óvanur því að kennt væri á ensku .
Ég sótti líka íslenskunámskeið hjá Mími og gerði eiginlega lítið annað en að læra þennan vetur .
Ég leitaði þó lengi fyrir mér um vinnu , sendi ferilskrána út um allt á Spáni og Íslandi , en fékk engin svör .
Framtíðin var því svolítið óljós þegar ég lyki námi .
Raunar vann ég lítillega við ráðgjöf í samningalögum hjá orkufyrirtækinu Enex ehf. meðfram náminu , " upplýsir Xavier .
Í fyrstu kveðst hann stundum hafa verið svolítið ráðalaus og óöruggur um hvernig ætti að bera sig að við eitt og annað .
Hann fær þessa tilfinningu lítillega ennþá , en er þó á því að skrifræðið , samskipti við fyrirtæki og stofnanir sem og lagalegt umhverfi á Íslandi sé mun einfaldara en á Spáni .
" Þar þarf maður að eyða mikilli orku og tíma í að fylla út eyðublöð .
Með kennitöluna hér er hægt að gera næstum allt .
Á móti kemur að ég þekki ríkjandi reglur og hvernig hlutirnir ganga fyrir sig á Spáni og hvar þá er að finna .
Auk þess er ég meira ég sjálfur þegar ég get talað móðurmál mitt , því ég get ekki tjáð mig á Íslandi á sama hátt og ég geri á katalónsku og spænsku .
" Íslenskir vinir Þegar Xavier er spurður hvernig honum hafi komið Íslendingar fyrir sjónir svarar hann að þeir séu vinalegir og miklu rólegri en Spánverjar , sem séu yfirleitt líflegir – og kyssist miklu meira en Íslendingar ! " Þeir spurðu yfirleitt kurteislega hvaðan ég væri og hvað ég væri að gera hér og létu þar við sitja .
Mér fannst Íslendingar kaldir og fjarlægir og erfitt að lesa í þá , margir í skólanum virkuðu á mig eins og litlir framkvæmdastjórar , örlítið hrokafullir .
Kannski voru þeir eitthvað að sýnast fyrir útlendingnum .
Árið 2006 var líka svolítið spes , núna finnst mér framkoma fólks og viðmót gjörbreytt .
Íslendingar reynast gott fólk þegar þeir leyfa manni að kynnast sér .
Þegar maður hefur eignast íslenskan vin , hefur maður eignast vin fyrir lífstíð – og þess vegna er kannski svona erfitt að eignast íslenskan vin ! Ég elska setninguna " þetta reddast " því hún skýrir svo margt í fari Íslendinga .
.
.
það er alltaf von .
Mér finnst skrýtið að hérna virðast vinir hjóna annað hvort vera vinir konunnar eða karlsins .
Vinir beggja hittast ekki nema við sérstök tækifæri og blandast þá ekki þannig að vinatengsl myndist .
Þessu er þveröfugt farið á Spáni , vinir konunnar verða jafn miklir vinir mannsins og hennar .
Og öfugt .
Hérna myndi ég til dæmis ekki hringja til að spjalla við mann vinkonu Svanlaugar , þótt ég hefði oft hitt hann , og Svanlaug myndi ábyggilega ekki hringja í vin minn .
" Landinn hefur trúlega ekki pælt sérstaklega í þessum formlegheitum með vinahópana .
Og Xavier vitaskuld ekki heldur fyrr en hann hóf sjálfur sambúð nokkru eftir að hann útskrifaðist úr Háskólanum vorið 2006 .
Fljótlega eftir komuna hingað hafði hann sett sig í samband við Svanlaugu og smám saman breyttist vinasambandið í ástarsamband , sem breytti áformum Xavier um að drífa sig heim til Spánar að loknu námi .
En þá varð úr svolitlu vöndu að ráða .
Umhverfisstofnun mismunar Einu virtist gilda þótt hér væri allt í blússandi uppsveiflu , spænski umhverfislögfæðingurinn átti erfitt með að fá vinnu og umsóknum hans var varla svarað .
Að lokum fékk hann starf í leikskóla , en gafst upp vegna tungumálaerfiðleika , fékk vinnu sem húsamálari og starfaði sem slíkur lungann úr árinu 2006 fram á árið 2007 .
Þá réði hann sig sem bílstjóra hjá kjötverslun og var um tíma uppvaskari á veitingahúsi og þjónn á hóteli .
Hann var orðinn svolítið vondaufur um atvinnumöguleika á sínu sviði .
Ljósið í myrkrinu var þó að áhugaleikarinn Xavier fékk aukahlutverk í tveimur sjónvarpsþáttum , Stelpunum og Næturvaktinni .
Þótt ekkert væri fast í hendi , fór honum þó smám saman að leggjast eitt og annað til þar sem sérmenntun hans og spænskan gagnaðist , t.d. við ýmis konar ráðgjöf hjá íslenskum jafnt sem spænskum fyrirtækjum .
Atvinnuauglýsing frá Umhverfisstofnun vorið 2008 vakti hjá honum bjartar vonir , enda vantaði lögfræðing þar á bæ .
Hann sótti um ásamt fjórum öðrum , en var ekki einu sinni boðaður í viðtal .
" Ég kynnti mér málið og komst að raun um að aðeins tveir höfðu verið kallaðir í viðtal og sá sem var ráðinn hafði ekki lokið mastersnámi eins og ég .
Án þess að kanna þekkingu mína voru viðbárurnar þær að hann væri með betri þekkingu á stjórnsýslu og lögfræði á Íslandi en ég , " segir Xavier , ennþá hneykslaður á að opinber stofnun skyldi gera sig seka um slíka mismunun .
Hann kvartaði við Umboðsmann Alþingis , sem fékk umbeðin gögn hjá Umhverfisstofnun til athugunnar .
" Ég hætti við málsókn , kærði mig ekki um þrætur fyrir dómstólum , það eina sem mér gekk til var að þeir á Umhverfisstofnun vissu að svona gerir maður ekki .
" Annríki og andríki í Nýbúaútvarpi Á haustdögum 2008 þegar kreppan skall á var Xavier orðinn þokkalega settur hvað vinnu áhrærði .
Fyrirtæki óskuðu æ meira eftir ráðgjöf hans og lögfræðitúlkun , því samningar milli Íslendinga og Spánverja voru – og eru – margir hverjir í uppnámi eins og flest annað .
Vinnan útheimtir oft ferðir til Barcelona , sem honum er síst á móti skapi .
" Síðasta sumar var ég ráðinn verkefnastjóri hjá Nýbúaútvarpinu [ FM 97,2 ] , sem Alþjóðahúsið stofnaði ásamt Hafnarfjarðarbæ og Flensborgarskóla 2006 .
Ég er tæknimaður , les fréttir á ensku fimm mínútur fimm daga vikunnar , á spænsku og katalónsku á mánudögum og föstudögum , er með tvo menningartengda þætti á viku og sendi katalónska ríkisútvarpinu reglulega pistla héðan í beinni útsendingu , " segir Xavier og upplýsir jafnframt að hann sé í félagi við þrjá Frakka að hanna og betrumbæta vefinn nybuautvarp.is Til þess að efla tengslin við landa sína á Íslandi stofnaði hann Katalónska húsið , þar sem hann er formaður og oftast gestgjafi tuttugu og eins félaga , sem hittast , kætast , spjalla og borða saman .
Xavier virðist ekki maður sem bíður eftir að tækifærin komi uppí hendurnar á honum .
Hann er eins og kamelljónið , sem aðlagast umhverfi sínu hverju sinni .
Þar sem hann vildi vera fær í sem flestan sjó aflaði hann sér kennsluréttinda í Kennaraháskóla Íslands í vetur samhliða því að kenna fjölmiðlatækni í Flensborgarskóla .
Og er núna að taka meirapróf , takk fyrir .
" Ég get þá keyrt rútu og verið leiðsögumaður , " segir hann eins og hver annar Íslendingur , sem er þess fullviss að þetta reddist allt saman .
Með Xavier við stýrið fengju rútufarþegar leiðsögn á íslensku , ensku , spænsku eða katalónsku og gætu jafnframt átt samræður við leiðsögumanninn á frönsku , ítölsku eða portúgölsku .
Heima hjá sér tala þau Svanlaug saman á spænsku , Xavier katalónsku og Svanlaug íslensku við Dimas Þór , sem lítið er farinn að tala .
" Hann skilur samt flest , " segir pabbinn stoltur .
En kannski ekki " jæja " .
.
.
? Xavier Rodriguez fæddist 10. júlí 1976 í Barcelona .
Hann er í sambúð með Svanlaugu Rós Ásgeirsdóttur , nema í stjórnun og stefnumótun í HÍ .
Sonur þeirra er Dimas Þór , rúmlega eins og hálfs árs .
Xavier lauk kandídatsprófi í lögfræði í Barcelona 2004 , útskrifaðist sama ár frá öðrum spænskum háskóla sem umhverfislögfræðingur og fékk málfærsluréttindi 2005 .
Lauk mastersprófi í alþjóða- og umhverfislögum frá HÍ 2006 og í öryggismálum frá viðskiptaháskóla á Spáni 2008 .
Í vor útskrifaðist hann með kennsluréttindi frá KHÍ .
Ísland | Reykjavík Öryggistilfinning .
Ég hef á tilfinningunni að ég geti gengið um borgina með milljón í vasanum án þess að eiga á hættu að vera rændur .
Þannig er því ábyggilega farið um flesta og þess vegna hlaupa börnin frjálslega um göturnar og mæður skilja börn sín eftir úti í barnavögnum .
Sköpunarkrafturinn í Íslendingum .
Eins og alls staðar eru margir sem þykjast vera listamenn , en þó eru hér óvenjumargir áhugaverðir listamenn .
Tónlistarlífið er gott dæmi , íslenskar hljómsveitir og einleikarar eru frábærir .
Hingað kemur fólk hvaðanæva .
Ég hef fengið tækifæri til að hitta ólíkt fólk frá öllum heimshornum , t.d. í tengslum við Nýbúaútvarpið .
Ég hef tekið viðtöl við frægar leikkonur og hitt áhugavert fólk í íslensku menningarlífi .
Fyrir útlending er erfitt að fá einhverju áorkað .
Tungumálið er fyrsta hindrunin .
Fólk er tengt sterkum vina- , fjölskyldu- og fjármálaböndum .
Tengt fólk hjálpar hvað öðru og hefur tilhneigingu til að hjálpa ekki þeim , sem það þekkir ekki .
Vegna smæðar samfélagsins ríkir nokkurs konar " Cosa Nostra " hegðun , þ.e. maður fær ekki inngöngu nema vera boðið .
Engin drykkjumenning , a.m.k. mjög lítil .
Íslendingar drekka til þess að verða fljótt fullir .
Þess vegna virðast þeir vera með tvö andlit , drukknir eru þeir opnir , vinalegir og lofa hverju sem er , ódrukknir ekki eins opnir og muna varla hvað þeir sögðu við mann .
Á Spáni drekkum við líka mikið , en verðum ekki alltaf drukkin þegar við förum í boð ; drekkum frekar hægt og njótum vínsins .
Fáir menningarviðburðir og afþreying á viðráðanlegu verði .
Sumar göturnar í Reykjavík eru meira hannaðar fyrir bílaumferð en gangandi fólk .
Mesti ókosturinn er að ekki er boðið upp á beint flug á viðráðanlegu verði til Barcelona allan ársins hring .
Spánn | Barcelona Þar býr næstum öll fjölskylda mín og vinir .
Hundurinn líka , ef hann væri á lífi .
Meðal þeirra og á mannamótum líður mér eins og heima hjá mér .
Þótt ég sé langt í burtu finnst mér ég vera hluti af Gràcia , gamla hverfinu mínu .
Ég er líka meira ég sjálfur þegar ég get talað móðurmál mitt , því ég get ekki tjáð mig á Íslandi á sama hátt .
Menningarlífið .
Ég fór mikið í leikhús , á tónleika og alls konar sýningar .
Það er mikil gróska í menningunni og fullt af frægum söfnum og galleríum , sem vert er að heimsækja .
Veðrið og birtan .
Mér finnst ekkert sérstaklega gaman á ströndinni , en öfugt við á Íslandi er hægt að gera svo margt skemmtilegt utandyra í Barcelona .
Þaðan er líka hægt að skreppa til Girona og fleiri skemmtilegra staða – í góðu veðri .
Matar- og kaffimenningin .
Katalónsk matargerðarlist er einstök .
Mér finnst gaman að skreppa á bar og fá mér drykk , snarl eða bara kaffibolla .
Það er partur af spænskri menningu að fólk á venjulegum launum geti leyft sér að sitja úti á veitingastöðum næstum allan daginn án þess að fara á hausinn .
Barcelona er mjög stór , næstum 3 milljónir íbúa .
Stundum sundlar mig í mannmergðinni á götunum og reyni að forða mér .
Ég vil hafa rúmt um mig svo mér líði ekki eins og maur .
Mengunin og hávaðinn , sérstaklega frá mótorhjólunum , eru líka yfirþyrmandi .
Á Spáni er mikil stéttaskipting .
Sumir eru mjög ríkir , aðrir mjög fátækir en flestir teljast til millistéttarinnar .
Munurinn milli ríkra og fátækra að viðbættum efnahagsvandanum er undirrót mikillar afbrotatíðni .
Þótt ég sé öruggur í Barcelona , er ég alltaf á varðbergi úti á götu og í ákveðnum hverfum borgarinnar .
Samkeppni .
Um leið og börn byrja í skóla hefst mikil samkepppni þeirra á milli .
Vegna fólksfjöldans þarf maður að vera verulega snjall eða eiga mjög góða að og hafa góð sambönd til að ná árangri .
Þessi samkeppni getur gert fólk brjálað .
Stundum geta Spánverjar ekki notið lífsins af því þeir hafa svo miklar áhyggjur af að fá ekki nógu góða stöðu .
Þetta getur haft áhrif á sjálfsmynd þeirra og sambönd .
Nokkurs konar þröngsýni .
T.d. hafa margir engan áhuga á að læra af öðrum menningarheimum .
Ég held að þetta sé ein ástæða þess að margir kunna lítið annað en spænsku .
