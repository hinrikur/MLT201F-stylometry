NÚ ER þjóð vorri mikill vandi á höndum .
Skuldsetning lands og þjóðar er meginvandinn sem við er að etja .
Nú þykir þeim er voru vinsælir í vor sem gott samkomulag liggi fyrir um lausn vandans , ábyrgð innistæðna á Íssparnaðarreikningum Landsbankans ( e. Icesave ) .
Sú lausn eykur skuldir þjóðarinnar með því móti að mörgum málsmetandi mönnum er til efs að geta sé fyrir hendi til að greiða af skuldinni .
Á sama tíma hreykja þeir sér sem telja sig heppna að hafa afstýrt óskilgreindum stærri skaða og hafa nefnt að ekki þurfi að greiða af ósköpunum fyrr en seint og um síðir , eftir sjö ( " heilög " ) ár .
Það leysir eins og við vitum ekki vanda að fresta honum eða velta honum á undan sér .
Menn eru ekki betur settir ef reikningur frá Kreditkorti ( Mastercard ) er greiddur með korti frá Valitor ( VISA ) .
Fyrir utan þá vitleysu að semja á sama tíma um stórfelldar lántökur erlendis á mismunandi vöxtum .
Þá er hitt augljóst öllum þeim sem hafa tekið lán að betra er að greiða skuldina strax heldur en að láta hana safna vöxtum og kostnaði , sérstaklega þar sem um ákveðna gerð myntkörfuláns er að ræða , pund og evrur , hvar ekki er á okkar valdi , Íslendinga , að stýra ytri aðstæðum varðandi lántökuna .
Það er ekki happ sem hefur hent okkur heldur undarlegt kapp , sem ég ekki skil .
Hver veit nema innan einhvers tíma komi fram heimsendaspámenn og túlki hálfkveðnar vísur Nostradamusar á þann veg að hann hafi spáð fyrir um gjaldþrot hinna uppblásnu íslensku banka og lausafjárþurrðin komi af stað óeirðum er leiði til þriðju heimsstyrjaldarinnar .
Ég þekki ekki þá er fara fyrir þjóðinni núna eða þeirra tónlistarsmekk , vera má að eitthvert þeirra er sæst hafa á skuldsetninguna ógurlegu hafi hlýtt á Þorláksmessutónleika Bubba Morthens sem hefur vitnað til þess að Mayarnir hafi , að sögn , spáð fyrir um heimsenda árið 2012 , á Þorláksmessu eða við vetrarsólstöður .
Af sama tilefni hefur Bubbi vísað til þess að þeim sem líkar við hans tónlist og eru fastagestir á tónleikunum geti verið vissir um að njóta góðrar tónlistar þegar Maya ósköpin ríða yfir .
Var samninganefndin heltekin af heimsendaspádómum í ljósi orðróms um versnandi ástand veraldarinnar við undirskrift samningsins ? Ákvað nefndin að láta skeika að sköpuðu í ljósi skelfilegra örlaga mannkyns sem gætu komið á daginn fyrir fyrsta gjalddaga lánsins ? Lifir landstjórnin í vissu þess að ekki þurfi að draga sérlega saman í ríkisrekstri til að mæta aukinni greiðslubyrði af meiri skuldum , því að okkar efsti dagur kann að renna upp fyrir fyrstu afborgun lánanna sem nú eru til umræðu ? Hafi einhverjir úr samninganefndinni ekki heyrt af heimsendaspám frá Mexíkó má vera að einhver hafi heyrt af vangaveltum varðandi hlýnun jarðar , stjarnfræðilega uppröðun ( e. Galactic Alignment ) , eða spám um aukna sólarvirkni , segulsviðs viðsnúning , himintungla árekstur eða einhverja aðra tegund Ragnaraka .
Hver veit nema nefndin hafi tekið teiknin trúanleg og því sætt sig við hverskonar skilmála sem ekki þarf að standa skil á fyrr en eftir dúk og disk ( og heimsenda ) og prísar sig svo sæla með snilldina , sem skilur viðsemjendur okkar eftir allslausa á efsta degi .
Slík viðhorf sýna ekki fyrirhyggju .
Það að tönnlast sé á einhverju breytir ekki staðreyndum þó að það geti blekkt fólk .
Sannleikurinn er sterkari en lygin .
Menn geta e.t.v. sagt satt að þeir hafi sagt eitthvað ef til þess kemur á endanum að bölbæn rætist , menn verða að gera greinarmun á orsök og afleiðingu .
Sé um einhverja skekkju að ræða í útreikningum þeim sem liggja til grundvallar hinni dökku sýn á þetta kjörtímabil á veraldarvísu , eða mistök í þýðingu vers , kvers eða tímatals þá verður veruleikinn á aðfangadag 2012 sennilega sumum þungbær .
Þá er hætt við að einhver gefist upp og að ekki ávarpi sami skörungur þjóðina á gamlárskvöld það árið og árið á undan , ef skörungurinn sér sóma sinn í að bregðast rétt við veruleikanum og nýrri nýárs sól .
Kannski má velta því fyrir sér hvort heimsendir Mayanna hafi ekki þegar átt sér stað er menning þeirra og ríki leið undir lok fyrir margt löngu .
Höfundur er sjávarútvegsfræðingur .
