Björgvin Halldórsson er löngu orðin landsþekkt stærð í íslenskri dægurtónlist og fáar stílfjörurnar sem hann hefur ekki einhvern tímann sopið á sínum áratugalanga ferli .
Flest lætur honum vel að flytja og landinn kann vel að meta kappann svo sem vinsældir hans í gegnum tíðina bera glöggt vitni .
Nýjasta útspil Bó er skífan Sígrænir söngvar og hér spreytir hann sig á sveitatónlist með fulltingi flinkra manna við spilamennskuna sem kalla sig Hjartagosana , ásamt því að góðir gestir taka með honum lagið .
Kántrímúsík hefur alltaf verið nátengd blúsnum og þvottekta kántrí er eftir því jafnan tregafullt , í það minnsta angurvært , og því ekki galin hugmynd að snara út músík af þessu tagi nú þegar þjóðin situr mitt í kreppusúpunni og ber lóminn upp til hópa .
Platan hefst á rammíslensku viðhorfi þegar á móti blæs , og Björgvin syngur lagið " Þetta reddast allt " á notalegum nótum .
Í framhaldinu taka við nokkrir fagmannlega afgreiddir dúettar .
Má þar nefna meðal annars samsöng með Krumma , syni Björgvins , í hinu ágæta lagi " Ég elska þig svo heitt " ; sætir nokkurri furðu hversu sleipur strákurinn er í þýðum sveitasöng , hann sem mestanpart hefur alið manninn í öskrandi harðkjarnarokki .
Þá tekur Bjöggi lagið með þeim fóstbræðrum Magnúsi Eiríks og KK í " Máninn lokkar " sem væri týpískt Magga Eiríks lag ef það væri ekki týpískt Randy Newman-lag .
Það má vart á milli heyra hvort það minnir meira á " Einu sinni á ágústkvöldi " eða þá " You Got A Friend In Me " .
Allt snyrtilega unnið , það vantar ekki , en það sem vantar tilfinnanlega er meira alvöru kántrí í flest lög fyrri hlutans , fyrst til þessarar útgáfu er stofnað á annað borð .
Heldur lifnar yfir þegar seinni helmingur tekur að rúlla með laginu " Vertu velkominn " sem iðar í dillandi blágresistakti með fagmannlega rödduðum söng .
" Þó ég ætti tvær " sækir í honkýtonkið að hætti Webb Pierce hvar stálgítarinn " slædar " með tilþrifum .
" Hótel Sorg " er þá banjóskotinn kántríblús , beygður af trega sem er vel þegar hæglát sveitamúsík er annars vegar .
Annars fer mismikið fyrir hinum hefðbundnu einkennum sveitatónlistar og sem fyrr sagði , sé til útgáfu af þessu tagi stofnað er eina vitið að taka slaginn alla leið .
Hönnun plötuumslagsins ber flest þekkt stílbrögð sem notuð eru til að minna á villta vestrið og í því felst óhjákvæmilega vísbending um það sem hlustandinn á í vændum .
Samt er Sígrænir söngvar varla nema hálfgildings kántríplata því flest lögin eru í besta falli popp með kántríkryddi .
Hitt er annað mál að Bó & félagar lofa hvergi einu eða og neinu og krafan því kannski ósanngjörn .
Eins er næsta víst að afgreiðsla á borð við þessa selst betur en hreinræktuð sveitatónlist og það er sjónarmið sem verður að taka alvarlega þegar illa árar .
En það hefði verið ólíkt skemmtilegra að fá metnaðarfulla sveitatónlist plötuna út í gegn , hvar Björgvin hefði sungið með herslumuninum sem fær mann til að trúa á þrengingarnar sem kveðið er um ; Merle Haggard kemur upp í hugann , svo dæmi sé tekið .
Hér hefði þurft minni værð og meiri angurværð .
En – síðasta lag plötunnar , " Pledging My Love " , er þess virði að leggja á minnið og ríflega það .
Þar syngur Krummi einn síns liðs , eina lag plötunnar sem er á ensku og það besta , þegar upp er staðið .
Jón Agnar Ólason 