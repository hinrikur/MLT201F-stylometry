26. júlí 1925 Skátamót var haldið í Þrastaskógi .
Þar komu saman skátar úr þremur félögum .
Baden Powell , stofnanda skátahreyfingarinnar , var sent " símskeyti í minningu um fyrsta skátamót Íslands , " eins og það var orðað í Morgunblaðinu .
26. júlí 1930 Jón Sveinsson , Nonni , 72 ára rithöfundur og prestur , var kjörinn heiðursborgari Akureyrarbæjar þegar hann kom til Eyjafjarðar í fyrsta sinn síðan hann hélt til útlanda , sextíu árum áður .
26. júlí 1957 Mynd var send þráðlaust til útlanda í fyrsta sinn .
Um var að ræða mynd af forseta Íslands , sem send var til sænska blaðsins Dagens Nyheter .
26. júlí 1959 Til mikilla átaka kom á dansleik á Siglufirði þar sem á annað hundrað skip voru í höfn vegna brælu á síldarmiðunum .
Tólf menn slösuðust .
26. júlí 1963 Kona á sjötugsaldri , Jóna Sigríður Jónsdóttir , fannst heil á húfi á Arnarvatnsheiði eftir víðtæka leit .
Hún hafði verið á ferð á hesti sínum , Ljóma , en misst hann frá sér og legið úti í krapi og snjó í fimm nætur .
Dagar Íslands | Jónas Ragnarsson 