Eftir Ingvar Örn Ingvarsson ingvarorn@mbl.is Brennandi áhugi á bílum og einskær uppfinningasemi er líklega kveikjan að sprotafyrirtækinu Jökum ehf. Fyrirtækið hefur þróað nýstárlega fjallabíla fyrir ferðaþjónustuna á Íslandi .
Sem kunnugt er sækja erlendir ferðamenn mikið í hina óblíðu íslensku náttúru .
Það getur hinsvegar verið þrautin þyngri að aka með ferðamenn um Ísland þar sem vegirnir fara hvorki vel með farþega né farartæki .
Ari Arnórsson hjá Jökum ehf. hefur tekið það að sér að þróa heildstæða lausn fyrir ferðaþjónustuna .
Í meginatriðum felst hún í því að laga ferðatækin að vegakerfi landsins því í vegakerfinu og náttúru landsins eru verðmætin falin .
Það er með öðrum orðum mikil áhætta falin í því að bæta vegakerfið í kringum íslenskar náttúruperlur því þá er hætt við því að aðdráttaraflið , t.d. sú tilfinning að ekið sé í óbyggðum , hverfi .
Ari segir að framleiðsla Jaka sé mikilvæg á þrenna vegu .
" Smíðin á Íslandi er gjaldeyrissparandi , hún hjálpar líka fyrirtækjum sem eiga undir högg að sækja um þessar mundir og í þriðja lagi eru tekjurnar sem koma af notkun bílanna í gjaldeyri og því er smíðin gjaldeyrisskapandi .
Við útflutning gæti svo gjaldeyrissköpunin aukist til muna , " segir Ari .
Að sögn Ara sækja ferðamenn mikið í lúxus-jeppaferðir og oft er viðskiptahópurinn efnað eldra fólk sem ekki getur brölt upp í mikið breytta bíla .
Ari segir að þetta sé vandamál allsstaðar í heiminum og bílarnir frá Jökum ehf. svari kröfum um betra aðgengi og meiri þægindi .
" Ég spyr , hversvegna á fólk að geta notið þæginda innanbæjar í skoðunarferðum , en ekki utanbæjar , einmitt þegar náttúran er gróf .
Þessi bíll sem við erum með sannar að það er hægt að njóta náttúrunnar á auðveldan og ódýran hátt .
" Ari vill ekki fara þá leið að bæta vegakerfið til að auðvelda aðgang ferðamanna að náttúruperlum landsins .
Hann segir að einn helsti kostur landsins í augum ferðamanna sé einmitt hversu torfært það er .
Það væri þannig óðs manns æði að bæta aðstæður of mikið þar sem nóg er af þesskonar ferðaþjónustu allsstaðar í heiminum .
Pantanir frá útlöndum Ari segir að gríðarlegur skortur sé á farartækjum af þessu tagi , ekki bara á Íslandi heldur allsstaðar í heiminum .
Í dag séu tveir kostir í boði fyrir ferðaþjónustufyrirtæki , annarsvegar rútur sem eru byggðar á vörubílahönnun og því hastar og erfiðar í torfærum , og hinsvegar eru til svokallaðir kálfar eða breyttir jeppar , sem hafi betri eiginleika en takmarkaðan farþegafjölda .
Jakar leysa þetta vandamál með torfærutæki sem hefur fengið heitið AlVeg en það farartæki tekur yfir tuttugu manns í sæti , en býr bæði yfir þægindum og torfærugetu .
Niðurstaðan er bíll sem Ari segir að sé mun hagkvæmari fyrir ferðaþjónustuna enda sé hægt að ná verulega niður verðinu á því sem kallað er farþegakílómetri .
Ari segir ennfremur áhuga vera fyrir hendi erlendis .
" Mikið breyttir bílar hafa verið seldir úr landi í talsverðum mæli t.d. á vegum Arctic Trucks og hafa þeir náð miklum árangri við að selja úr landi þessa þekkingu .
Það sem við gerum núna hinsvegar er að í stað þess að breyta t.d. Ford bílum þannig að þeir henti ferðaþjónustunni betur þá hönnum við nýjan bíl sem hentar fullkomlega og um leið sköpum við möguleika fyrir hærri framlegð .
" Til að koma framleiðslunni af stað hefur sú leið verið valin að finna sérhæfð fyrirtæki til samstarfs .
Jakar eru þannig í samstarfi við Íslenska NýOrku svo unnt verði að knýja bílana áfram með innlendri vistvænni orku , Háskólann í Reykjavík en þaðan fæst hjálp í frumkvöðlastarfsemi , Háskóla Íslands og einnig er verið að leita Umhverfið í fyrsta sæti Kaldidalur , Kjölur , Sprengisandur , Ódáðahraun , Brúar- og Vesturöræfi , Lónsöræfi og Landmanna- og Síðuafréttur eru allt vinsælir staðir á hálendi Íslands og auðvitað Þórsmörk og Landmannalaugar sem lengi hafa verið vinsælir áfangastaðir erlendra ferðamanna sem íslenskra .
Þessir staðir eiga það allir sameiginlegt að vera nokkuð torsóttir , í það minnsta ef þangað á að ferðast í fullkomnum þægindum .
Það er hinsvegar hluti aðdráttaraflsins að erfitt ferðalagið til náttúruperlanna sé viðburður út af fyrir sig og þessvegna eru ofurjeppaferðir á Íslandi vinsæl grein innan ferðaþjónustunnar .
Með sérhönnuðum bílum , hönnuðum sérstaklega fyrir útsýnisakstur í torfærum , þarf ekki að hossast um á 15 kílómetra hraða .
Það má spyrja sig að því hvort Þórsmörk héldi sínu aðdráttarafli ef öll leiðin væri t.d. brúuð .
Aukning í ævintýraferðum Að sögn Gunnars Vals Sveinssonar hjá Samtökum ferðaþjónustu hefur verið gríðarlega mikill vöxtur í hvataferðum og ævintýraferðum síðastliðin tvö ár .
Hvataferðir hafa þó heldur dregist saman vegna efnahagsástandsins en þó er mikið af einstaklingum að bætast í þennan hluta ferðaþjónustunnar .
" Alveg frá 2000 til 2008 hefur verið stöðugur vöxtur í þessum ferðum .
Þetta er stór hluti af ferðaþjónustunni sem slíkri en það eru ekki til neinar mælingar á þessu beint .
Það eru til tölur um hvalaskoðanir en ekki um þetta .
Til viðbótar er þessi ferðamennska mikið stunduð af Íslendingum sjálfum , " segir Gunnar .
Ósnortin náttúran mikilvæg Gunnar segir það mismunandi hvernig fólk vill ferðast .
" Sumir vilja nálgast náttúruna en aðrir vilja fá þjónustu .
Þeim sem eru náttúrusinnaðri er nokkuð sama þó þeir gisti eina til tvær nætur í tjaldi .
Þeir leggja áherslu á að upplifa ósnortna náttúru .
Það er náttúrulega mikill meirihluti þeirra ferðamanna sem kemur til Íslands sem er í þessum náttúrusinnaða hópi þó vissulega sækist sumir eftir lúxus .
" Spurður hvort vegakerfið og erfiður aðgangur að náttúru landsins sé ekki hluti aðdráttaraflsins segir Gunnar að það sé ekki endilega markmið ferðaþjónustunnar að það verði lagðir vegir yfir landið þvert og endilangt sem allir geti komist .
" Það þarf að hafa svolítið ferðamannalega vegi svo maður komist aðeins í tengsl við náttúruna en vegagerðin þarf auðvitað að sjá til þess að þeir vegir sem fyrir eru sé í lagi .
" Þannig má gera ráð fyrir því að vöxtur ferðamennskunnar á þessu sviði muni frekar byggjast á því að laga farartækin að náttúrunni og þörfum ferðamanna sem flestir koma frá Skandinavíu , Bretlandi , Þýskalandi og Bandaríkjunum .
Sóknarfærin eru til staðar enda hefur líklega umfjöllun um Ísland sjaldan verið meiri en einmitt um þessar mundir .
Bílasmíði á Íslandi Á Íslandi eru tugir bíla smíðaðir á hverju ári til notkunar í ferðaþjónustu .
Vagnar og þjónusta smíðuðu frumgerð AlVegs bílsins og smíðar fyrirtækið til að mynda um fimmtíu bíla á hverju ári með því að byggja yfir vörubíla og þá eru önnur sambærileg fyrirtæki ótalin .
Íslenska smíðin hefur hingað til staðist erlenda samkeppni og eins og aðstæður eru í dag er innlend smíði enn mikilvægari en áður .
Aðrir samstarfsaðilar Jaka ehf. eru Aukaraf sem hannaði meðal annars rafkerfi AlVegs .
GJ Járn sáu um smíði undirvagns AlVegs en fyrirtækið er í eigu Guðmundar Jónssonar vélfræðings og tekur það að sér erfið verkefni , t.d. í í plasmaskurði , þrívíðri tölvuhönnun eða í rennismíði .
Reynsla Bílaskjóls nýttist vel við frágang yfirbyggingar AlVegs .
Hugmynd Jaka ehf. er einmitt sú að hægt sé að nýta þau fyrirtæki sem þegar starfa á markaðnum heima .
Verkefnin verða þess eðlis að fyrirtæki sem t.d. sérhæfir sig í að smíða hestakerrur getur auðveldlega farið í bílasmíðina á meðan nóg er af verkefnum þar og svo snúið sér aftur að kerrusmíðinni að því loknu .
Það er því engin þörf á því að fjárfesta í nýrri framleiðslutækni .
Náttúran óspillt Ari Arnórsson kann ágætis ferðasögu sem lýsir vel aðstæðum í ferðamennskunni : " Ég var með tólf manns í bílnum í fyrra í tíu daga hálendisferð þar sem meðal annars var farið í Öskju .
Í bílnum var meðal annarra fjögurra manna fjölskylda sem var fremur lágvaxin og þau fóru aftast í bílinn svo þau sæju vel út .
Yfirleitt er það mjög slæm hugmynd því í hefðbundnum fjallarútum er hreyfingin langmest aftast í bílnum .
Ég mældi aksturstímann alla leiðina og á þessum 200 kílómetrum frá Hrossaborg í Öskju og til baka munaði þremur klukkutímum í aksturstíma miðað við hefðbundna rútuferð .
Fólkið sem sat aftast fékk sér kaffi af hitabrúsa á leiðinni og naut útsýnisins fullkomlega .
Fyrir mér er þetta náttúruverndarmál því vegagerðin fær miklar skammir fyrir hálendisvegina en það er ekki vandamálið .
Vandamálið eru tækin sem ferðast er á .
Hér hjá mér sat fólk í bílnum og drakk kaffi og hafði að auki þrjá klukkutíma aukalega til ráðstöfunar og náttúran fær að vera eins óspillt og hún er .
" Ari Arnórsson , Jakar ehf. 