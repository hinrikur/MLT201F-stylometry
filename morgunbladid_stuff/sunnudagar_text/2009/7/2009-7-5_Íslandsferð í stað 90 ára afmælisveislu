Eftir Steinþór Guðbjartsson steinthor@mbl.is Mér fannst tilvalið að halda upp á níræðisafmæli mitt á Íslandi með ferð um landið frekar en að halda fjölmenna veislu í Winnipeg og þess vegna kom ég hingað , " segir Jóhanna Skaptason Wilson frá Winnipeg í Kanada .
Hún tekur þó forskot á sæluna því hún verður ekki níræð fyrr en 15. nóvember .
Þetta er í 14. sinn sem Jóhanna kemur í heimsókn til Íslands , en hún kom hingað fyrst með Frank Wilson , eiginmanni sínum , 1964 .
Að þessu sinni er Pamela Kristin Drawbridge , 16 ára barnabarnabarn hennar , með í för og hafa þær verið iðnar við að heimsækja ættingja og vini .
" Þegar ég kom fyrst vorum við á leiðinni til meginlands Evrópu og ákváðum að heimsækja vinkonu okkar Gerði Jónasdóttur , " segir Jóhanna .
" Hún féll frá í fyrra en að þessu sinni höfum við meðal annars hitt Auði , systur hennar , sem er 96 ára .
Fólkið á Íslandi er eftirminnilegast úr þessum ferðum .
Það er ótrúlegt hvað það getur gert .
" Þriggja vikna veisla Jóhanna segir að veislan gæti ekki hafa verið betri .
" Þetta var þriggja vikna veisla og nóg að gera á hverjum degi , " segir hún .
Í tengslum við Sól í hádegisstað , dagskrá um ævi og ritverk Elínborgar Lárusdóttur í Miðgarði í Skagafirði 19. júní sl. , var haldið niðjamót til minnningar um Elínborgu og mættu Jóhanna og Pamela þangað .
" Elínborg var besta vinkona mömmu , " segir Jóhanna til skýringar .
Þær gistu tvær nætur á Hofsósi , þar sem Pamela sigldi út á fjörð til veiða , renndi fyrir fisk og fór á hestbak .
Þær fóru til Akureyrar , óku suður Kjöl , fóru að Gullfossi og Geysi og skoðuðu sig um á Snæfellsnesi með hjónunum Sigrúnu Steingrímsdóttur og Baldvin Einarssyni en Sigrún kenndi íslensku við Manitobaháskóla í vetur og bjó hjá Jóhönnu .
" Það er ótrúleg náttúrufegurð hérna og umhverfið allt öðru vísi en í Winnipeg , miklu hreinna , " segir Pamela sem hefur meðal annars gengið á Esjuna í ferðinni .
" Ég fór samt ekki alveg á toppinn en nógu hátt til að hafa gott útsýni .
" Vegna hátíðarhalda á Hofsósi fyrstu helgina í júní var rætt um að hafa beint leiguflug frá Winnipeg til Íslands .
Jóhanna segist hafa verið spennt fyrir hugmyndinni , en þó hún hafi ekki gengið eftir hafi hún ekki hætt við Íslandsferð .
" Þegar Pamela varð 16 ára 6. febrúar síðast liðinn spurði ég hana hvort hún vildi koma með mér til Íslands og ekki stóð á svarinu : " Það yrði gaman , " svaraði hún .
Við urðum hins vegar að bíða þar til hún losnaði úr skólanum .
" Viðhalda hefðinni Konurnar í fjölskyldunni hafa lagt áherslu á að fara með börnin og barnabörnin til Íslands .
Jóhanna hefur til dæmis tvisvar heimsótt Ísland með Dyanne , dótturdóttur sinni og móður Pamelu .
Jóhanna Guðrún Símonardóttir Skaptason , móðir Jóhönnu og hálfsystir dr. Valtýs Guðmundssonar , fór með Joanne , dóttur Jóhönnu og ömmu Pamelu , til Íslands 1958 .
" Merk kona í heimsókn til Íslands " var fyrirsögn Morgunblaðsins um heimsóknina , en Joanne varð eftir og stundaði nám við húsmæðraskólann á Laugalandi til jóla .
Jóhanna Guðrún fæddist á Skógum rétt við Gimli , en foreldrar hennar voru í fyrsta íslenska hópnum sem settist að á svæðinu 1875 .
Jóhanna er mikil atorkukona .
Skömmu fyrir brottför frá Winnipeg handleggsbrotnaði hún en það breytti engu .
" Það stoppar hana ekkert , " segir Pamela og Jóhanna bætir við að hún sé ekki hætt að ferðast .
" Pamela á yngri systur og hún þarf að koma til Íslands .
" 