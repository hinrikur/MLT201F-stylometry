Undanfarna mánuði , nánast allt frá bankahruni , hefur verið talsvert um að lesendur hafi samband við ritstjórn Morgunblaðsins og hafi orð á því að of mikið sé af neikvæðum fréttum í blaðinu og í fjölmiðlum almennt .
Fólk segist bókstaflega verða dapurt af því að fylgjast með fjölmiðlum og sjá og heyra lítið annað en fréttir af hruni viðskiptalífsins , vandræðum ríkissjóðs , Icesave , rannsóknum á hugsanlegum afbrotum vegna bankahrunsins og þar fram eftir götunum .
Sumir segjast einfaldlega hættir að opna blöðin og horfa á sjónvarpið ; það geri þá þunglynda að fylgjast með fréttum og betra sé að vita ekki hvað sé að gerast .
Á dögunum sendi lesandi fréttavefjar Morgunblaðsins , mbl.is , blaðinu tölvupóst og sagðist vera búinn að fá nóg af neikvæðum fréttum , sem ekki gætu verið hollar fyrir nokkurn mann .
Hann spurði hvort ekki væri hægt að endurforrita vefinn þannig að notendur gætu valið hvort þeir sæju jákvæðar fréttir eða neikvæðar þegar þeir opnuðu forsíðuna .
" Þannig að maður geti valið bara jákvæðar fréttir eða að sneiða hjá fréttum af stríði , hryðjuverkum , efnahagsfréttum , alþingi , pólitík , erlendum fréttum eða innlendum fréttum .
Eða að fréttir væru flokkaðar í jákvæðar eða neikvæðar eða hlutlausar , " skrifaði þessi lesandi .
Ábyrgð fjölmiðla Það hefur verið erfitt að flytja fréttir af ástandi mála á Íslandi undanfarna mánuði án þess að segja neikvæðar fréttir .
Áfallið sem þjóðarbúið varð fyrir við hrun bankanna á sér fáar hliðstæður .
Hrunið mun hafa áhrif á atvinnu og lífskjör okkar allra , stjórnmálin í landinu og þjóðfélagsumræður um langa framtíð .
Þegar þróunin er neikvæð er hvorki auðvelt né ábyrgt að setja hana í jákvætt ljós eða láta vera að segja fréttir af því sem miður fer .
Ábyrgð fjölmiðla við þessar kringumstæður er mikil .
Morgunblaðið hefur kappkostað að lesendur þess fái jafnóðum greinargóðar og ýtarlegar upplýsingar um atburðarás bankahrunsins og það , sem á eftir fylgdi , meðal annars til þess að almenningur átti sig á hver er staða hans og réttur .
Blaðið hefur líka lagt áherzlu á að grafast fyrir um orsakir og aðdraganda bankahrunsins og varpa ljósi á ýmsa þá viðskiptahætti , sem leiddu til efnahagslegs stórslyss .
Þetta er ótvíræð skylda fjölmiðils , sem vill láta taka sig alvarlega .
Forsvarsmenn á öllum fjölmiðlum hljóta því miður að spyrja sjálfa sig hvort umfjöllun þeirra fyrir hrun hafi verið nægilega gagnrýnin ; hvort reyna hefði átt enn betur að varpa ljósi á ýmis vafasöm viðskipti og tengsl , sem nú hefur komið í ljós að áttu sinn þátt í hruninu .
En illu heilli voru margir hræddir við að flytja slíkar " neikvæðar " fréttir á meðan veizlan stóð sem hæst .
Hefðu þær verið fleiri , væru kannski fleiri jákvæðar fréttir núna .
Oft er litið á gagnrýna umfjöllun af hálfu fjölmiðla sem " neikvæðan " fréttaflutning .
En allt orkar tvímælis þá gert er og fjölmiðlum ber að sýna bæði jákvæðar og neikvæðar hliðar á málum .
Það á ekki sízt við á tímum sem þessum .
Í viðbrögðunum við bankahruninu felst gífurlegt inngrip stjórnvalda í efnahagslífið , völdum hefur á ný verið þjappað saman í höndum stjórnmálamannanna .
Álögur á almenning og fyrirtæki hafa verið stórauknar ; þjónusta hins opinbera er dregin saman .
Um þetta hlýtur að sjálfsögðu að þurfa að fjalla með gagnrýnum hætti og draga fram raddir gagnrýnendanna , ekki síður en formælendanna .
Svo er það sjálfsagt að einhverju leyti undir hverjum og einum komið , hvort hann tekur fremur eftir jákvæðu fréttunum en þeim neikvæðu .
Fyrir nokkrum mánuðum hafði lesandi , maður úr viðskiptalífinu , samband við ritstjórn Morgunblaðsins og spurði hvers vegna þyrfti eingöngu að segja fréttir af fyrirtækjum , sem væru í erfiðleikum eða farin á hausinn .
Af hverju væri ekki hægt að fjalla um allt , sem vel væri gert , til dæmis í sprotafyrirtækjunum .
Viðkomanda var bent á að sunnudaginn á undan hefði Morgunblaðið helgað fjórar síður umfjöllun um sprotafyrirtæki og að á viðskiptasíðum blaðsins hefði þá í nokkra daga birzt daglega umfjöllun um sprotafyrirtæki í vexti .
Viðkomandi hafði ekki tekið eftir umfjölluninni um þetta hugðarefni sitt ; hafði verið of upptekinn af öðrum fréttum um hrunið og afleiðingar þess .
Jákvæðu fyrirtækjafréttirnar En eru þá jákvæðar fréttir í fjölmiðlum ? Já , að minnsta kosti í þessu blaði .
Ef Morgunblöðum undanfarinnar viku er flett , er enginn hörgull á jákvæðu fréttunum .
Margar þeirra eru af atvinnumálum .
Í blaðinu fyrir réttri viku , laugardaginn 27. júní , var til dæmis frétt um að nóg væri að gera í fiskvinnslu á Dalvík og að sum fiskvinnslufyrirtæki hefðu enn ekki náð að manna öll störf .
Svipaða sögu sögðu stjórnendur fiskvinnslufyrirtækja í Vestmannaeyjum ; þar er nóg vinna og störf í sumar mönnuð með skólafólki .
Í sama blaði var umfjöllun um samstarf útflutningsfyrirtækja og hönnuða , sem lofar góðu .
Dæmi er tekið af samstarfi Snorra Valdimarssonar iðnhönnuðar og Fossadals á Ísafirði um hönnun Wish-veiðihjóls til útflutnings .
Í vikunni hefur m.a. birzt umfjöllun um fyrirtækið Murr í Súðavík , þar sem fimm störf hafa orðið til við að framleiða kattamat , úr hráefni frá sláturhúsum sem áður var illa nýtt .
Frétt var sögð af því að skipaviðgerðir færðust nú heim til Íslands vegna breytts gengis , þannig að mikilvæg þekking , reynsla og fjárfesting nýtist á ný .
Nýtt fyrirtæki á sviði ferðaþjónustu , Blue Mountain Adventure Tours , var til umfjöllunar í myndafrásögn í sunnudagsblaðinu .
Fyrirtækið býður upp á mótorhjólaferðir um hálendið , þar sem lögð er áherzla á ábyrga umgengni við náttúruna .
Á forsíðu mánudagsblaðsins var sú jákvæða frétt , að lífeyrissjóðirnir hygðust setja 100 milljarða króna í stórframkvæmdir á vegum ríkisins og skapa þannig fjölda starfa .
Í þriðjudagsblaðinu var frétt um að Íslenzk erfðagreining hefði fundið gen , sem tengdist nýrnasteinum .
Uppgötvunin mun hugsanlega opna nýjar leiðir í þróun og gerð lyfja .
Í sama blaði var sagt frá myndarlegum styrk Alcoa til Háskólans á Akureyri , sem á að styðja við nýsköpunarhugmyndir einstaklinga í atvinnuleit á Norðurlandi .
Á miðvikudag var rætt við eigendur gamalgróinnar úraverzlunar , Frank Michelsen , en þar er fjórði ættliður úrsmiða nýkominn frá námi við einn virtasta úrsmiðaskóla heimsins og hyggst halda merki fjölskyldunnar áfram á lofti .
Í fimmtudagsblaðinu var sagt frá frábæru verkefni í kringum saltfisk á Ísafirði , sem felur meðal annars í sér saltfiskveizlur í Edinborgarhúsinu og bóka- og geisladiskaútgáfu .
Í Viðskiptablaði Morgunblaðsins sama dag var sú jákvæða frétt að gengið hefði verið frá lánum frá norrænum vinaríkjum Íslands og önnur af framtakssjóðnum Arctic Ventures , sem fjárfestir í tæknifyrirtækjum á frumstigum .
Þar var sömuleiðis rætt við framkvæmdastjóra tölvuleikjafyrirtækisins Gogogic , sem færir nú út kvíarnar .
Í blaðinu í gær er sagt frá djúpborunarverkefninu við Kröflu , sem mun sjá nýrri atvinnustarfsemi fyrir orku í framtíðinni .
Í blaðinu í dag , laugardag , er svo sagt frá vísi að ofurtölvumiðstöð , sem hugmyndir eru um að reisa á Íslandi og nýta þannig hagstæða orku .
Þar er ennfremur umfjöllun um Trésmiðjuna í Hnífsdal , gróið fyrirtæki sem stækkar nú við sig á Akranesi .
Það er nóg af jákvæðum fréttum af íslenzku viðskipta- og athafnalífi .
Grónar atvinnugreinar á borð við sjávarútveg og iðnað standa fyrir sínu .
Sprotafyrirtækin eru víða og fá nú líklega meiri athygli í fréttum en þegar risafyrirtæki með " group " í nafninu voru fyrirferðarmest í viðskiptaumfjöllun fjölmiðla , enda eru miklar vonir við þau bundnar .
Mikill félagsauður Það fer heldur ekki á milli mála þegar Morgunblöðum liðinnar viku er flett , að Íslendingar eiga mikinn félagsauð .
Gildi samstöðu , samhjálpar og félagslegra tengsla eru í heiðri höfð .
Um það ber til dæmis vott lítil frétt í sunnudagsblaði , um að efnt hafi verið til fjársöfnunar til styrktar ungum manni , sem brenndist alvarlega í bruna í bílskúr í Kópavogi .
Á Ísafirði hefur orðið hlaupa- og jógavakning eftir að afrekskonan Martha Ernstsdóttir flutti til bæjarins og í þriðjudagsblaði var sagt frá jógabúðum hennar fyrir börn í Friðarsetrinu í Holti í Önundarfirði .
Í sama blaði var sagt frá stuðningsverkefnum fyrir erlendar konur á Vesturlandi .
Ljósmyndasafn Siglufjarðar hefur fengið föngum á Litla-Hrauni ný og verðug verkefni við skönnun gamalla ljósmynda .
Í Þingeyjarsveit er fornleifaskóli barnanna hafinn annað sumarið í röð og börn fá tækifæri til að vinna með fornleifafræðingum að uppgreftri og kynna sér söguna , eins og sagt var frá í miðvikudagsblaðinu .
Í fimmtudagsblaðinu var lítil frétt um að aldrei hefðu fleiri skráð sig í Reykjavíkurmaraþonið .
Í gær var sagt frá sumarhátíð í Rjóðrinu , hvíldarheimili fyrir langveik , fötluð börn , þar sem margir koma við sögu og gefa vinnu sína eða önnur aðföng .
Víða um land er unnið að fegrun bæja , til dæmis með því að tyrfa torg .
Og þá eru ótaldar óteljandi bæja- og héraðshátíðir , sem fram fara um allt land í sumar , efla samkennd íbúanna , hvetja fólk til að gera fallegt í kringum sig og laða brottflutta heimamenn aftur á gamlar slóðir .
Það er ekki sízt í samheldninni og samstöðunni , sem tækifæri felast fyrir Ísland .
Félagsauðurinn , sem er ekki sízt að finna í smærri byggðarlögum úti um land , er ein ástæða þess að jafnvel þótt einhverjir leiti nú út fyrir landsteinana að vinnu , munu þeir flestir koma aftur .
Mannauðurinn í fréttum Mannauður Íslendinga hefur heldur ekki farið framhjá lesendum Morgunblaðsins þessa viku .
Blaðið hefur sagt frá ýmsum einstaklingum , sem skarað hafa framúr .
Þeirra á meðal eru Kristján Ómar Björnsson , sem dúxaði í einkaþjálfaranámi Keilis , hefur lokið meistaranámi í tónlistarfræðum , þjálfar fótboltalið og hefur stofnað fyrirtækið Mannsrækt til að rækta líkama og sál viðskiptavinanna .
Annar afreksmaður er Kári Þorkelsson , sem var valinn bezti námsmaðurinn í efnaverkfræði og efnafræði við útskrift frá hinum virta Berkeley-háskóla í Kaliforníu .
Róbert Magnússon hefur verið skipaður heiðursprófessor við University of Texas og hlotið um 300 milljóna króna styrk til rannsókna sinna í nanórafmagnsfræði .
Þá eru ótaldir allir íþróttamennirnir , sem blaðið hefur fjallað um og skara fram úr bæði innan lands og utan .
Sérstaklega áhugavert var viðtal í íþróttablaðinu við Jóhönnu Ingadóttur , 27 ára lyfjafræðing og langstökkvara , sem varð svo innblásin eftir að hafa fylgzt með Ólympíuleikunum í Peking að hún " skipti um gír " í frjálsíþróttaiðkun sinni og setti takmarkið á að keppa á næstu Ólympíuleikum .
Öflugt menningarlíf Í blaðinu í dag , laugardag , er sagt frá því að lag tónlistarkonunnar Emiliönu Torrini sé nú komið í efsta sæti þýzka vinsældalistans .
Alltof langt mál væri að rifja upp allar þær jákvæðu fréttir úr menningarlífinu , sem Morgunblaðið hefur flutt í vikunni og gerir á hverjum einasta degi .
Hér mætti nefna frétt í mánudagsblaði um tónlistarsetur hjónanna Ingu Ástu og Péturs Hafstein á Stokkalæk á Rangárvöllum , en þar hyggjast þau styrkja unga tónlistarmenn í klassískri tónlist .
Blaðið hefur sömuleiðis flutt fréttir af ótal tónlistarhátíðum um allt land .
Líka mætti tína til frétt af upptökustarfsemi sveitanna , sem urðu hlutskarpastar í Músíktilraunum , í Tankinum á Flateyri .
En jákvæðu menningarfréttirnar eru einfaldlega of margar til að telja þær allar upp .
Full ástæða til bjartsýni Af þessari handahófskenndu umfjöllun er nokkuð ljóst að það er nóg af jákvæðum fréttum á Íslandi og talsvert af þeim ratar í Morgunblaðið ! Þótt neikvæðu fréttirnar séu líklega fleiri þessa dagana , ætti enginn heldur að horfa framhjá jákvæðu fréttunum .
Þær sýna fram á að við erum eftir sem áður dugleg , vel menntuð þjóð , sem á ríkan félagsauð og mikla menningu .
Við erum betur sett en flestar aðrar þjóðir .
Niðurskurð í velferðarkerfinu vinnum við upp með samhjálp og samstöðu .
Þótt á móti blási í efnahagslífinu eru ótal tækifæri í atvinnulífinu til að gera góða hluti , skapa störf og gjaldeyristekjur .
Það kostar vinnu , en Íslendingar hafa áður unnið sig upp úr fátækt og komizt til bjargálna .
Raunar getur enginn haldið því fram ennþá að við séum fátæk .
