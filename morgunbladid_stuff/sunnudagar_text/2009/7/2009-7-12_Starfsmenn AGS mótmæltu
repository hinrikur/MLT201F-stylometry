Samninganefndir Breta og Hollendinga sem komu til landsins eftir að bankakerfið hrundi í október voru afar vel undirbúnar og komu íslenskum embættismönnum í opna skjöldu , samkvæmt heimildum Morgunblaðsins .
Íslendingar undirrituðu viljayfirlýsingu ásamt Hollendingum um lán á 6,7% vöxtum eftir að samninganefnd þeirra hafði skírskotað til útreikninga Alþjóðagjaldeyrissjóðsins , sem kvæðu á um að Íslendingar gætu borið slíka vexti .
Þegar útreikningarnir voru bornir undir starfsmenn AGS voru þeir afar ósáttir við að sjóðnum hefði verið beitt með þessum hætti og komu þeir andmælum sínum á framfæri við Breta og Hollendinga .
AGS hafði notað þessa vexti í útreikningum , en það hafði ekki verið hugsað sem innlegg eða útgangspunktur í samningaviðræðum , og samkvæmt heimildum tjáðu starfsmenn sjóðsins fulltrúum íslenskra stjórnvalda í einkasamtölum að þeir teldu vextina fráleita , enda væru þeir langt fyrir ofan markaðsvexti .
Ekki mætti blanda skuldatryggingarálagi inn í jöfnuna , þegar lánveitingin snerist fyrst og fremst um að bjarga landinu úr erfiðleikum .
Daginn eftir að viljayfirlýsingin var undirrituð með Hollendingum , var sest að samningaborðinu með Bretum .
En þá þegar höfðu íslensk stjórnvöld gert sér ljóst að þau hefðu samið af sér gegn Hollendingum og leikurinn var ekki endurtekinn með Bretum .
Íslensk stjórnvöld tilkynntu svo hollenskum stjórnvöldum að ekki yrði gerður samningur sem byggðist á viljayfirlýsingunni .
pebl@mbl.is , agnes@mbl.is Er Ísland ekki fullvalda jafningi ? | 12 