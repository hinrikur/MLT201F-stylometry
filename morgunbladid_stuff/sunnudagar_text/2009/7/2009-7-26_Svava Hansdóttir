Svava Hansdóttir fæddist á Meiribakka í Skálavík hinn 28. desember 1921 .
Hún lést 18. júlí sl. Útför Svövu fór fram frá Suðureyrarkirkju föstudaginn 24. júlí síðastliðinn .
Á fallegri sumarnóttu kvaddi ástkær amma okkar þetta líf .
Hvíldin var kærkomin og nú er hún komin til guðs og afa sem lést fyrir átján árum .
Hann hefur eflaust tekið á móti henni með kóngabrjóstsykur í skál eins og hans var vani .
Við systur vorum svo heppnar að amma bjó hjá okkur eftir að afi dó .
Þá var Oddný 16 ára og Kolbrún 9 ára .
Hún var fyrstu árin aðeins á nóttinni en dvaldi í húsi sínu á Hjallavegi 2 yfir daginn .
Hún gekk alltaf upp og niður Hjallaveginn og sagði að það væri fín æfing .
Áður en hún fór úr húsinu sínu signdi hún yfir alla takkana á eldavélinni því hún var svo eldhrædd .
Amma hafði mjög gaman af því að syngja og dansa .
Sérstaklega fannst henni gaman að fara á þorrablót .
Síðasta blótið fór hún á 2006 og lét sig ekki muna um að klára ballið sem var ekki búið fyrr en klukkan var langt gengin í fjögur um nóttina .
Fyrir tveimur árum flutti amma á öldrunardeild FSÍ á Ísafirði .
Það var erfitt í fyrstu , sérstaklega fyrir hana og mömmu .
En amma var fljót að aðlagast enda úrvalsstarfsfólk þar sem stjanar við heimilisfólkið .
Eitt skiptið sem Kolbrún kom í heimsókn í hádegishléinu sínu sátu amma og vinkona hennar hvor í sínum stólnum .
Þær voru saddar og sælar eftir matinn og voru alltaf að dotta .
Kolbrún stillti þá símann sinn og lagði sig með þeim .
Þetta er gott dæmi um hversu notalegt andrúmsloftið er á öldrunardeildinni .
Eitt af því sem hún hafði mikla ánægju af á deildinni var að mæta í guðsþjónustur í kapellunni þar .
Hún kunni alla sálma , enda söng hún með kór Suðureyrarkirkju í rúma 3 áratugi .
Okkur þótti mjög vænt um hversu amma fékk að njóta sín í söng á öldrunardeildinni .
Síðasta árið fór heilsu ömmu hrakandi , hún hætti að geta gengið um eins og hún gerði alltaf .
Þó svo að hún þekkti okkur ekki alltaf undir það síðasta bjargaði hún því með því að segja eitthvað fyndið .
Stundum hló hún og við líka án þess að vita hversvegna .
Elsku amma .
Við þökkum þér fyrir allt sem þú gafst okkur .
Þú ert og verður alltaf yndislega amma okkar .
Guðrún Oddný Schmidt , Kolbrún Elma Schmidt .
Hinsta kveðja til elsku langömmu okkar .
Snert hörpu mína , himinborna dís , svo hlusti englar guðs í Paradís .
Við götu mína fann ég fjalarstúf og festi á hann streng og rauðan skúf .
Úr furutré , sem fann ég út við sjó , ég fugla skar og líka úr smiðjumó .
Í huganum til himins oft ég svíf og hlýt að geta sungið í þá líf .
Þeir geta sumir synt á læk og tjörn , og sumir verða alltaf lítil börn .
En sólin gyllir sund og bláan fjörð og sameinar með töfrum loft og jörð .
Ég heyri í fjarska villtan vængjaþyt .
Um varpann leikur draumsins perluglit .
Snert hörpu mína , himinborna dís , og hlustið , englar guðs í Paradís .
( Davíð Stefánsson .
) Guð geymi þig .
Aníta Sif , Björn Ívar , Bergþór Snær , Fríða Björg , Guðbjörg Halla , Gísli Fannar og Anna Málfríður .
Nú þegar komið er að leiðarlokum hjá Svövu ömmu langar mig að þakka henni langa og góða samfylgd í gegnum árin frá því að ég , þá sex ára stelpa , varð hluti af fjölskyldu hennar .
Svava var ung sett í fóstur aðeins níu vikna gömul þar sem móðir hennar Ingibjörg Magnúsdóttir frá Flateyri hafði engin tök á að ala önn fyrir henni .
Hún ólst upp hjá Hallberu Jónasdóttur og Gísla Jósepssyni á Kroppstöðum í Skálavík og síðar í Bolungarvík ásamt fjórum börnum þeirra hjóna en þau tóku auk hennar tvö önnur börn í fóstur og átti hún þar gott heimili .
Líf Svövu hefur ekki alltaf verið dans á rósum frekar en margra af hennar kynslóð .
Hún þurfti að hafa fyrir hlutunum og hafði ekki mikla peninga handa á milli en lét sér það samt duga og var nægjusöm kona .
Svava giftist Hallbirni Guðmundssyni sjómanni 6. des. 1941 en Bjössi dó árið 1991 .
Þau bjuggu alla sína búskapartíð á Suðureyri fyrir utan 5 ár sem þau bjuggu í Bolungarvík .
Svava vann ýmis störf utan heimilis í gegnum tíðina .
Þar má nefna störf í fiskvinnslu við hörpudiskvinnslu og harðfiskverkun en síðustu starfsárin vann hún í þvottahúsi Fiskvinnslunnar Freyju á Suðureyri .
Svava og Bjössi eignuðust 4 börn .
Það eru Valgeir fósturfaðir minn , Gísli , Róbert og Valgerður og var hún umvafin stórum afkomendahópi síðustu árin og átti með þeim margar ánægju- og gleðistundir .
Svava starfaði í fjölda ára í kirkjukór Suðureyrarkirkju og hafði einstaklega fallega söngrödd .
Hún hafði líka mikið yndi af því að lesa og las allt sem hún komst yfir og var örugglega einn besti viðskiptavinur bókasafnsins á Suðureyri .
Svava dvaldist á heimili dóttur sinnar og tengdasonar frá því að hún missti mann sinn og bjó þar við einstaklega gott atlæti , en sl. 2 ár dvaldi hún á öldrunardeild Fjórðungssjúkrahússins á Ísafirði þar sem hún lést .
Ég minnist þess þegar ég heimsótti hana þangað að við fórum í smá leik við að kveðast á , þar sem ég byrjaði á að syngja lag línu og hún hélt áfram og kláraði vísuna og svo koll af kolli .
Því þó minnið væri að svíkja hana síðustu mánuðina þá var hún ótrúlega minnug á vísur , ljóð og sálma sem hún hafði lært í gegnum tíðina og það átti svo sannarlega við hana Svövu ömmu að söngurinn lengir og léttir lífið .
Ég vil að lokum þakka Svövu ömmu allt það góða í gegnum árin og ég veit að það verður tekið vel á móti henni á þeim stað sem bíður okkar allra og að Bjössi afi býður henni þar upp í ljúfan dans .
Legg ég nú bæði líf og önd ljúfi Jesús , í þína hönd , síðast þegar sofna fer sitji Guðs englar yfir mér .
( Hallgrímur Pétursson ) .
Þín , Lilja Rafney Magnúsdóttir .
