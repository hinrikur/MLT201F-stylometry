Þótt mýmörg dæmi séu um höfundarrétt á bulli , klóra íbúar Bæjaralands í Þýskalandi sér í kollinum yfir málaferlum , sem eru nýhafin í München .
Þau snúast um höfundarrétt á stefinu Holla-rä-di-ri , di-ri , di-ri í einu vinsælasta og frægasta jóðli Alpa-héraðanna í Mið-Evrópu , Kufstein-söngnum eftir tónskáldið Karl Ganzer .
Stefið sem og önnur í svipuðum dúr í jóðli eru nefnilega bull í þeim skilningi að þau eru á engu máli og þar af leiðandi óþýðanleg .
Frá ómunatíð hafa kátir sveinar í Ölpunum jóðlað til að fanga hjörtu mjaltastúlkna og síðustu tvær aldirnar hafa góðglaðir gestir á Októberfest í München jóðlað af hjartans lyst .
Á steinöld jóðluðu menn af einskæri gleði yfir fegurð og undrum náttúrunnar .
Mongólskir þjóðflokkar eru sagðir hafa jóðlað á ákveðinn hátt til að ná hverjir til annarra yfir steppurnar og ættflokkar í Afríku og Asíu notuðu sömuleiðis visst afbrigði af jóðli .
Jóðl er ekkert grín Öllum hefur verið frjálst að jóðla , hvað sem er og hvenær sem er , sjálfum sér og öðrum til ánægju og yndisauka .
Opinberlega líka ef því er að skipta .
Fyrir Bæjara er jóðl þó ekkert grín , a.m.k. ekki hjá erfingjum Ganzers , sem hafa lögsótt Egon Frauenberger , útgefanda , en sá kveðst hafa samið fyrrgreindan jóðl-kafla .
Erfingjarnir halda því hins vegar fram að Ganzer eigi heiðurinn af Holla-rä-di-ri , di-ri , di-ri , sem hann hafi samið fyrir 60 árum , og vilja hindra að Frauenberger fái áfram einn tólfta höfundarlaunanna .
Holla-rä-di-ri , di-ri , di-ri er sannkölluð peningamaskína því söngurinn hljómar látlaust í Þýskalandi og Austurríki .
Í báðum löndunum hafa vinsældir þjóðlagatónlistar aukist og er hún jafnan leikin á besta tíma á ríkissjónvarpsstöðvunum .
Í hvert skipti sem umrætt jóðl er flutt opinberlega rúlla peningarnir til erfingja Ganzers – og tólfti hlutinn til Frauenberger .
Lögfræðingur Frauenberger segir Ganzer upphaflega hafa samið Kufstein-sönginn , sem fjallar um dásemdir samnefndrar austurrískrar borgar , sem nokkurs konar tangó .
Hins vegar hafi skjólstæðingur sinn , vinur Ganzers , gert viðamiklar breytingar sem gáfu söngnum slagkraft í anda Alpanna .
Í frumútgáfunni var stefið Di-da , di-da-da-da-da öflugt " gauks-jóðl " , eins og það er útskýrt á Spiegel Online .
" Frauenberger gerði jóðlið meira spennandi fyrir gesti í tjöldunum á Októberfest og líka fyrir hljómsveitir til flutnings , " segir lögfræðingurinn .
Frjáls atkvæði Jóðlsérfræðingurinn Josef Ecker , sem kennt hefur þúsundum nemenda söng , kveðst ekki skilja hvernig nokkur geti krafist höfundarréttar á jóðli .
" Jóðl er gert úr einstökum atkvæðum , ekki orðum .
Atkvæðin eru frjáls og almenningseign , " segir Ecker , sem er Bæjari í húð og hár .
Hann heldur því fram að jóðl veiti fólki andlega fullnægju , sem æ fleiri um allan heim kunni að meta .
" Jóðl er listform , sem á rætur að rekja þúsundir ára aftur í tímann , og fjallar um samskipti manns og náttúru , " útskýrir hann .
Jóðl hafi líka sprottið af þörf mannsins til samskipta við aðra þótt auðnir og öræfi hafi skilið þá að .
Bændur í Ölpunum hafi jóðlað með mismunandi hætti eftir því hvort þeir kölluðu á hjálp , döðruðu við mjaltastúlkur í næsta þorpi eða versluðu með nautgripi .
Holla-rä-di-ri , di-ri , di-ri virðist því ekki vera neitt bull þegar öllu er á botninn hvolft .
