Eftir Steinþór Guðbjartsson steinthor@mbl.is Fjölnir Geir " Pabbi er mjög sérstakur .
Hann er mjög góðhjartaður , góður karl , en þungur og íbygginn .
Er alltaf í eigin hugarheimi , alvarlegur .
Ég hef farið með honum í margar safna- og skoðunarferðir til útlanda og einu sinni vorum við í London á árlegri sýningu í Royal Academy .
Við skrifuðum báðir um þessar sýningar og því vorum við með blaðamannaskírteini .
Ég var brosandi á myndinni í mínum passa og það fannst honum afleitt , sagði að ég væri glottandi eins og fífl .
Menn áttu að vera alvarlegir og ekki síst listamenn .
Samt sem áður hefur hann góðan húmor og slær mikið á létta strengi , hefur frekar tvíræðan og lúmskan húmor eins og gengur og gerist með karla .
Pabbi hefur haft mjög sterka nærveru í öllu mínu lífi en samt kynntist ég honum seint .
Þegar ég var barn og unglingur var hann alltaf að vinna , algjör vinnualki , fyrir utan það að vera fjölskyldufaðir og listamaður .
Hann var mikil driffjöður í Myndlista- og handíðaskólanum og mikill bógur þar um langa hríð auk þess sem hann skrifaði fyrir Morgunblaðið .
Þegar ég var 15 ára skildu mamma og pabbi .
Hún tók tvö yngstu systkinin en við Ásgeir urðum eftir hjá pabba og þá byrjaði ég fyrst að kynnast honum af einhverju viti .
Fyrir tveimur og hálfu ári tók ég mig saman í andlitinu , hætti að drekka og þá hófst nýr kafli í samskiptum okkar .
Við erum mjög góðir vinir og eigum mikil samskipti .
" Viðurkennir tattúið " Þó ég vinni í tattúinu ólst ég upp í myndlistinni , á göngunum í MHÍ , vinnustofum og á sýningum og söfnum .
Allt okkar líf hefur snúist um myndlist , við höfum andað að okkur myndlist og lifað á myndlist .
Hann á mikið bókasafn um myndlist og er algjör alfræðibók þegar kemur að faginu .
Ég fór í tattúið vegna þess að það var algerlega nýtt , ferskt og spennandi .
Ég óttaðist alltaf að vera borinn saman við pabba í myndlistinni og standa í skugganum af honum enda alltaf setið við fótskör hans .
Í seinni tíð hef ég hins vegar áttað mig á hvers virði það hefur verið .
Hann er vitinn í myrkrinu , ljósið sem vísar veginn .
Því valdi ég ekki listina heldur valdi listin mig .
Pabbi tók því ekki vel þegar ég valdi tattúið og margir sögðu að góður biti hefði farið í hundskjaft .
Ég hafði haft stór orð um það að ég ætlaði að verða myndhöggvari en tattúið er hrein og klár list þó handverk sé stór hluti hennar , eins og í mörgum öðrum listgreinum .
Það þarf að læra fagið til þess að geta miðlað listinni en vissulega eru til menn sem eru eingöngu handverksmenn í tattúi .
Pabbi sá að ég sem ungur listamaður var allt í einu orðinn sjálfbær , ungur listamaður og það er ekki sjálfgefið .
Það hefur orðið algjör bylting í greininni og það er nánast ekki lengur spurning hvort þú fáir þér tattú heldur hvers konar .
En pabbi vill ekki tattú .
Hann ygglir sig í hvert sinn sem ég býð honum það og segist ekki kunna að meta þetta .
Samt hefur hann stutt mig og viðurkennir listformið .
Hluti af lífi listamannsins er þetta bóhemlíf og í nokkur ár lifði ég algjöru bóhemlífi ásamt því að vinna út í eitt .
Það hefur eflaust verið jafn erfitt fyrir hann og það var fyrir mig sem barn þegar hann lifði sjálfur slíku lífi .
Svona líferni tekur á alla , ekki síst þá sem næst manni standa , en að sama skapi var gott að koma aftur heim og kynnast honum upp á nýtt .
Samt átti ég ótrúlega skemmtilega æsku í bóhemlífi pabba , sem einkenndist af sýningum og samvinnu við aðra listamenn .
Engu að síður eiga áfengi og uppeldi ekki samleið þó viðurkenndar uppeldisaðferðir virðist ekki alltaf skila betri árangri .
" Síleitandi vinnuþjarkur " Vinnan hefur alltaf skipt okkur miklu máli .
Hún er svo stór hluti af sjálfsmyndinni .
Það er mikilvægt að standa sig , vera maður á meðal manna og skila sínu .
Pabbi hefur alla tíð verið mikill vinnuþjarkur .
Hann mætir í vinnuna á morgnana og vinnur fram að kvöldmat en grúskar síðan í bókunum sínum á kvöldin .
Hann er gríðarlega afkastamikill listamaður , alltaf að .
Samt hefur hann skilað heilli starfsævi sem kennari og annarri sem gagnrýnandi .
Kosturinn við að vera listamaður er að þú ert listamaður en vinnur ekki við það .
Þess vegna getur hann haldið áfram að vera listamaður um ókomna tíð .
Pabbi er mjög frjór og hann er enn að þróast sem listamaður .
Hann á mörg tímabil og hann hefur verið sterkur í þeim öllum .
Það er það sem er svo flott við hann .
Það er hrein tilhlökkun að koma á vinnustofuna hans og sjá hvað hann er að gera hverju sinni .
Það er mikil drift í honum .
Hann er síleitandi og stöðugt að skora sjálfan sig á hólm .
Hann er alltaf að ögra sjálfum sér .
Á sýningu hans á Kjarvalsstöðum á dögunum þurfti að taka út að minnsta kosti þrjú verk fyrir hvert eitt sem fór upp en öll áttu þau fullt erindi á sýninguna .
Ég ólst upp í poppinu , með dúkkunum .
Ég tók þátt í því með honum að safna dóti í fjörunni í Selsvörinni , þar sem gömlu öskuhaugarnir voru í fyrndinni , og síðan fylgdist ég með því hvernig þetta dót varð hluti af listinni .
Að öðru leyti bönnuðu mamma og pabbi okkur að leika okkur í fjörunni og það varð auðvitað til þess að við stálumst oft niður í fjöru en það er önnur saga .
Safnaferðirnar með honum til útlanda eru eftirminnilegar .
Það var til dæmis gaman að fara með honum og allri fjölskyldunni til Austur-Þýskalands og fylgjast með honum segja þarlendum listamönnum til syndanna .
Þarna voru allir hver annars viðhlæjendur en hann var eftirsóttur vegna þess að hann var óhræddur við að segja skoðanir sínar .
Hann var þarna sem fulltrúi Íslands , listamaður , kennari og gagnrýnandi og kom með myndlistarlegt innslag í umræðuna .
Svo er auðvitað með ólíkindum að hafa farið á öll þessi söfn og hafa gengið sig upp að hnjám , en hann þreyttist aldrei .
Ef vel á að vera tekur mánuði að skoða mörg þessi söfn .
" Ákveðið hungur " Pabbi missti heyrnina þegar hann var níu ára .
Hann bar út blöð til hermanna og smitaðist af inflúensu af þeim og fékk heilahimnubólgu í kjölfarið .
Honum var ekki hugað líf en reis upp og var þá heyrnarlaus .
Hann þurfti að berjast við ýmsa fordóma og fyrir vikið hefur hann ákveðið hungur til þess að sanna sig .
Hungur , sem við heyrendur þekkjum ekki .
Heyrnarleysið markaði hann en gerði hann ekki bitran .
Hins vegar hefur hann sínar skoðanir á listinni og er ekki sáttur við allt .
Ég segi alltaf við hann að hann þurfi ekki að hafa áhyggjur af þessu því sagan dæmi þetta með tímanum .
Þá talar hann um sögufölsun en ég bendi honum á að enginn falsi Rembrant eða Van Gough eftir á .
Í fjarlægð tímans standi það upp úr sem standi upp úr en allt hjóm falli um sjálft sig .
Heyrnarleysi hans hefur ekki haft nein áhrif á samskipti okkar , því hann les lygilega vel af öllum vörum og sérstaklega af vörum barna sinna .
Hann kemur mér stöðugt á óvart í hópi ókunnugs fólks með þessari kunnáttu sinni .
Það hefur komið upp hjá okkur öllum systkinunum að ætla að læra táknmál , en með fullri virðingu fyrir því þá einangrar það marga heyrnarlausa frekar en að sameina þá öðrum , þó það sé nauðsynlegt fyrir marga sem fæðast heyrnarlausir .
Pabbi hefur alltaf lagt áherslu á að heyrnarlausir eigi að reyna eftir bestu getu að læra varamál .
Hann hefur gert það og fyrir vikið hefur hann ekki einangrast .
Hann hefur aldrei litið á sig sem heyrnarlausan listamann heldur er hann listamaður sem er heyrnarlaus .
" Nýr og sterkur persónuleiki Bragi " Eins og margur veit er Fjölnir Geir reffilegur maður , sem hefur komið víða við .
Hann er þekktur fyrir að láta sér ekki allt fyrir brjósti brenna og hefur frá unga aldri haft yfirmáta mikið aðdráttarafl á hitt kynið .
Hvað föðurætt hans snertir er hann kominn af Snæfellingum og Hnappdælum ásamt smásneið af Húnvetningum .
Við hæfi er að bæta við að allar líkur benda til þess að lífsneistinn hafi kviknað í skemmtiferð Myndlista- og handíðaskólans kringum Snæfellsjökul vorið 1964 , er kynni okkar móður hans voru ný og fersk , ástarbríminn í hæstu hæðum .
Fundum okkar Kolbrúnar , móður hans , bar að á Hótel Borg fyrir óvænta atburðarás og miklar tilviljanir svo kannski var það bókað í himintungl að leiðir okkar skyldu skarast .
Fjölni lá á að komast í heiminn og gerðist það 5. febrúar árið eftir .
Þetta var kröftugt og kröfuhart barn sem lét í sér heyra ef það var svangt eða eitthvað bjátaði á .
Hann var svo nefndur í höfuðið á Fjölnismönnum og hluta til afa sínum .
" Kærar minningar " Kolbrún hafði meðal annars starfað sem kokkur hjá Landhelgisgæslunni og hóf þar aftur störf þegar við vorum svo lánsöm að fá pláss fyrir drenginn á ungbarnaheimilinu neðst á Dyngjuveginum , í næsta nágrenni við hús foreldra minna .
Ég var með annan fótinn á barnaheimilinu og tók drenginn daglangt um helgar .
Saga að segja frá því að hann umturnaðist í hvert skipti sem hann kom auga á mig hinum megin við gler í skilrúmi að dagstofunni hvar börnin héldu til .
Áttu starfstúlkurnar í mesta basli með að skipta á honum og klæða í föt , því hann barðist um á hæl og hnakka allt þar til hann var kominn til mín .
Ekki er laust við að þetta hreyfði við mér og er ein af mínum kærustu minningum frá þessum árum .
Uppörvandi eftir að hafa misst fyrsta drenginn yfir í aðra heimsálfu .
Til að forðast ranghugmyndir þá var þetta frábært barnaheimili og starfsfólkið hið ljúfasta , hafði sjálft mikið gaman af látunum í stráknum eftir að hann kom auga á mig .
Fljótlega kom fram að eitthvert eirðarleysi fylgdi barninu , sem vildi að hlutirnir gengu hratt fyrir sig .
Var hann þó seinn til gangs en fljótur á ferðinni á rassinum .
Þegar í ljós kom að hann var flatfóta keypti ég að ráði lækna innlegg í skóna hans og öllum til undrunar reis hann þá upp á augabragði að heita má .
Ár liðu og litla fjölskyldan komin í hús Alliance vestast á Vesturgötunni og áttum við þar dýrleg ár , útsýnið milljón .
Þá var Vesturbæjarlaugin ekki mjög langt undan og þangað var jafnan skundað þegar færi gafst .
Nýr drengur , Ásgeir Reinar , hafði að auki bankað á .
Nú minnist ég þess að þegar ég eitt sinn kom þangað móður og másandi rétt eftir lokun um hádegisbil á aðfangadag með þá báða í fanginu , að sundlaugaverðinum þótti það skondin sjón og skellihló á dyrapallinum .
Hleypti okkur inn , og mátti ekki sjá hvor væri ánægðari með þau málalok , en þetta var hvað besta jólagjöfin það árið .
" Góður námsmaður " Á þeim tíma keypti ég reglulega þýska vikublaðið Stern og í því var jafnaðarlega heil síða með alls kyns myndaþrautum .
Skemmst er að segja frá því að Fjölnir tók að fletta í blaðinu og fann síðu með fjölþættum myndagátum .
Þá skeði hið óvænta að snáðanum tókst að leysa þær allar , sem var meira en við fullorðnu gátum .
Áhuginn kannski minni hjá okkur en þetta var samt frábært .
Um sömu mundir var hann farinn að sækja nokkurs konar forskóla sem var á efstu hæðinni í gamla Stýrimannaskólanum og þar gekk honum mjög vel .
Fingurbrjóturinn var þó sá að kennslukonan hafði ekki nema þriggja vikna námskeið í að kenna jafn ungum börnum og eftir tvo mánuði var hún þurrausin og strákurinn hinn óánægðasti .
Að öllu samanlögðu afar einkennandi fyrir kennslukerfi sem lengstum hefur lagt áherslu á efri hæðirnar en vanrækt grunnmálin , og gerir víðast enn , einkum hvað sjónmenntir snertir .
Við fluttum svo í raðhús við Ásgarð og þar var barnaskólinn sem betur fer með nýju og heilbrigðara sniði .
Fjölni gekk vel í öllum fögum í skóla ef hann á annað borð einbeitti sér .
Þó einkum í þeim skapandi , matargerðarlist ekki undanskilin , enda varð hann snemma afbragðs kokkur og var að ég best veit ánægður með kennarana .
Seinna varð rof á námi sem seinkaði stúdentsprófinu um nokkur ár .
Hann var og er félagslyndur og eignaðist fljótlega marga vini , einkum meðal kvenþjóðarinnar .
Má alveg segja að fegurðardísir hafi svifið á hann .
En dömunum gekk ekki nógu vel að fylgja hinni miklu yfirferð hans svo að um löng sambönd var sjaldnast að ræða .
" Tattú hafði vinninginn " Leið Fjölnis lá í Myndlista- og handíðaskóla Íslands og þar var hann vel virkur , ekki síst í félagslífinu .
Komst hins vegar upp á kant við kennara , með því að hann lét engan vaða yfir sig og svaraði þeim fullum hálsi .
Að auki átti hann til að gleyma skólagjöldunum og þar gaf hann höggstað á sér þannig að í lok síðasta námsársins var honum að ófyrirsynju meinuð útskrift , sem hafði afdrifaríkar afleiðingar .
Hafði gert áætlanir um framhaldsnám í höggmyndalist ytra sem runnu út í sandinn , og svo þegar hann tók prófið seinna hafði hann einhvern veginn fengið áhuga á tattú og er þar enn blýfastur .
Hafði annars áætlanir um að vinna í sígildum miðlum eins og steinhöggi , því honum líkaði ekki að listaskólar voru að ryðja eldri gildum út af borðinu .
Engan veginn var um íhaldssemi að ræða hjá Fjölni .
Mun frekar var þetta í samræmi við stefnumörk ýmissa framsækinna samtíðarlistamanna , að snúa aftur til eldri tjámiðla .
Er það ótvírætt í anda póstmódernískra viðhorfa .
Ég get ekki verið á móti tattú , sem er ein viðbót við þá mörgu geira líkamsskreytinga sem fylgt hafa mannkyninu frá upphafi vega , en verð að viðurkenna að heldur hefði ég viljað sjá Fjölni takast á við skúlptúrinn .
En hann er listamaður í sínu fagi .
Tattú skarar ekki sérstaklega mitt áhugasvið , í og með vegna þess að athöfninni fylgdu til skamms tíma ýmsar skuggalegar hliðar , og gera að vissu marki enn .
Fjölnir ánetjaðist því miður sumum þeirra en hefur nú snúið við blaðinu og tekið upp heilsusamlegt líferni .
Kannski er ekki öll nótt úti um að hann snúi sér að skúlptúrnum og öðrum geirum myndlista , nógan hefur hann þróttinn og metnaðinn .
Þrengt hefur sér fram nýr og sterkur persónuleiki þótt enn eimi eftir af fljóthuganum .
Vel að merkja get ég litið í eigin garð um óþolinmæði og fljótfærni á árum áður , en ég vann bug á hvorutveggja þegar ég glímdi við akademísk vinnubrögð í Kaupmannahöfn , einkum teikninguna .
Svo má ekki gleyma taflinu sem ég sótti mikið í , segir kannski sitt að ég komst lítið lengra en í hraðskákina ! Í þá veru sem og fleiru er sitthvað líkt með okkur , þótt í útliti sæki hann um sumt meira í móðurættina .
Snæfellingurinn er þó jafnan við næsta horn eins og rækilega sannaðist á síðasta ári er hann átti frumkvæði að velheppnuðu ættarmóti í nágrenni Búðahrauns , sem einmitt var föður mínum svo hugleikið og gekkst á sínum tíma fyrir að yrði friðað .
Þá hefur Fjölnir Geir verið traustur , áhugasamur og góður ferðafélagi utanlands , og þá ekki haldið aftur af sér við safna- og skoðunarferðir , og akkur í honum í samræðunni .
" Bragi Ásgeirsson Hann fæddist 28. maí 1931 .
Hann stundaði nám við MHÍ 1947-1950 , Listaháskólann í Kaupmannahöfn 1950-1952 og 1955-1956 , Listaháskólann í Osló og Listiðnaðarskólann 1952-1953 .
Hann vann að list sinni í Róm og Flórenz 1953-1954 og sem styrkþegi DAAD við Listaháskólann í München 1958-1960 .
Auk þess fór hann í námsferðir víða um Evrópu , Bandaríkin , Kanada , Japan og Kína .
Hann kenndi við MHÍ um 40 ára skeið og var listrýnir , greina- og pistlahöfundur Morgunblaðsins í 42 ár .
Hann hefur haldið fjölda einkasýninga hérlendis og erlendis og tekið þátt í mörgum alþjóðlegum sýningum .
Hann hefur skrifað fjölda listgreina í innlend og erlend rit og fengið margvíslegar viðurkenningar og styrki frá ýmsum löndum .
Fyrri kona hans var Adelheid Weimann og eiga þau Braga Agnar ( f. 1961 ) , sem býr í Toronto .
Seinni kona hans var Símonía Kolbrún Benediktsdóttir og eru börn þeirra Fjölnir Geir ( f. 1965 ) , Ásgeir Reinar ( f. 1966 ) , Símon Jóhann ( f. 1970 ) og Kolbrá Þyri ( f. 1971 ) .
Fjölnir Geir Bragason Hann fæddist 5. febrúar 1965 .
Hann hóf nám í forskóla í gamla Stýrimannaskólanum , fór síðan í Breiðagerðisskóla , Hlíðaskóla og tók stúdentspróf frá Menntaskólanum við Hamrahlíð 1990 .
Hann útskrifaðist úr Myndlista- og handíðaskóla Íslands árið 2000 , þar sem lokaritgerð hans fjallaði um tattú , en hann hefur starfað við greinina í Reykjavík frá 1995 .
Hann hefur haldið þó nokkrar tattú-sýningar hérlendis , ýmist einn eða með öðrum .
Hann á tvo syni , Atla Frey ( f. 1989 ) með Öglu Egilsdóttur og Fáfni ( f. 1985 ) með Þóru Björk Ólafsdóttur .
