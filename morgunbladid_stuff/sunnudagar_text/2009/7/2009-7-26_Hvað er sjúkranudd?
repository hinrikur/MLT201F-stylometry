SJÚKRANUDD er viðurkennd heilbrigðisstarfsgrein og ber sjúkranuddurum að starfa samkvæmt reglugerð nr. 204/1987 með síðari breytingum og fara að læknalögum .
Ekki er hægt að læra sjúkranudd á Íslandi og eru þeir skólar sem heilbrigðisráðuneytið viðurkennir í Þýskalandi og Kanada .
Námið , sem tekur þrjú ár og er á háskólastigi , byggist m.a. á líffærafræði , lífeðlis-og lífefnafræði , sjúkdómafræði , hreyfingarfræði , meinafræði , siðfræði , taugafræði , taugalífeðlis- og lífefnafræði og innkirtlafræði .
Einnig æfingum , kennslu í skoðun og mati á líkamlegu ástandi sjúklings , vatnsmeðferðum og sérhæfðum sjúkranuddaðferðum .
Þar sem ekki er hægt að læra sjúkranudd á Íslandi gerir sú staðreynd það m.a. að verkum að ekki fjölgar hratt í stéttinni .
Starfandi sjúkranuddarar á Íslandi í dag eru um 30 sem ekki þykir mikið .
Nú virðist vera í tísku að fara í nudd og er það sannarlega af hinu góða .
En nokkurs misskilnings hefur gætt varðandi þessa stétt .
Í munni fólks eru t.d. sjúkraþjálfar oft nefndir nuddarar , sem er auðvitað rangnefni , og eins hafa hinir ýmsu nuddarar gefið sig út fyrir að vera sjúkranuddarar .
Kínverskt nudd og fleira í þeim dúr er til að mynda ekki sjúkranudd .
Fólk ætti að vera meðvitað hvert það er að fara og hvernig meðferð það er að sækjast eftir .
Margar stofur auglýsa að þær hafi sjúkranuddara innanborðs sem reynist svo ekki rétt þegar betur er að gáð .
Þar sem löggiltur sjúkranuddari starfar , á að hanga uppi á vegg löggildingarpappír frá heilbrigðisráðuneyti þar sem segir að viðkomandi hafi löggildingu í sinni grein .
Og ef einhver er að fara í sjúkranudd á hann heimtingu á að sjá löggildingarpappíra áður en meðferð hefst .
Sjúkranuddarafélag Íslands ( SNFÍ ) hefur verið að taka á þessum málum og biðjum við almenning að vera vakandi því það er ekki það sama nudd og sjúkranudd .
Sjúkranudd er meðferðarform , viðurkennt af heilbrigðisyfirvöldum á Íslandi .
Nokkuð hefur einnig verið um það að fólk álíti , vegna þess að Sjúkratryggingar Íslands hafa ekki niðurgreitt meðferð hjá sjúkranuddara , að sú stétt sé þar með ekki löggild heilbrigðisstétt .
Það er auðvitað alrangt og má benda á að fram undir hið síðasta hafa hvorki iðjuþjálfar né sálfræðingar verið inni í niðurgreiðslukerfi Sjúkratrygginga Íslands þótt enginn efist um að þetta séu löggiltar heilbrigðisstéttir .
Það er markmið Sjúkranuddarafélags Íslands að afla sjúkranuddi sömu virðingar og viðurkenningar og það nýtur í öðrum löndum innan vestrænna læknavísinda svo og að auka samstarf við aðrar heilbrigðisstéttir .
Nú þegar eru sjúkranuddarar starfandi víða , t.d. á sjúkrahúsum , heilsugæslustöðvum , Heilsustofnun NLFÍ í Hveragerði og á eigin stofum .
Það er því von okkar að þessi stétt haldi áfram að þróast við hlið og í samvinnu við aðrar heilbrigðisstéttir í landinu , landsmönnum öllum til hagsbóta .
ELSA LÁRA ARNARDÓTTIR , formaður Sjúkranuddarafélags Íslands .
Frá Elsu Láru Arnardóttur 