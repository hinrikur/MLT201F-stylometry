Eftir Guðna Einarsson gudni@mbl.is DOKTOR Sturla Friðriksson , erfða-og vistfræðingur , kom nýlega úr sinni 50. ferð í Surtsey .
Hann var lengi í stjórn Surtseyjarfélagsins og átti mikinn þátt í að Surtsey var gerð að vísindarannsóknarstöð .
" Ég var drifinn með í þessa ferð .
Ég er búinn að fara þangað svo oft , " sagði Sturla .
Hann var í hópi tíu líffræðinga sem fóru í árlegan leiðangur í Surtsey 13.-16. júlí .
Þyrla Landhelgisgæslunnar flutti hópinn til og frá Surtsey .
Leiðangursstjóri var Borgþór Magnússon , forstöðumaður vistfræðideildar Náttúrufræðistofnunar Íslands .
Sjómenn urðu varir við Surtseyjargosið að morgni 14. nóvember 1963 .
Sturla fór fyrst út í Surtsey vorið 1964 .
Þá stóð eldgosið sem hæst og eyjan var að myndast .
" Ég skrapp út til þess að verða vitni að því fyrsta sem kynni að finnast þar lífrænt .
Það var ekki fyrr en á öðru ári ( 1965 ) að ég fann fjörukál rétt fyrir ofan flæðarmálið .
Þetta er jurt sem ekki vex að staðaldri í Surtsey en er þarna öðru hverju .
Næst kom melgresi og síðan komu fjöruarfi og blálilja á þriðja ári , " sagði Sturla .
Hann hefur farið í Surtsey flest árin síðan og stundum oftar en einu sinni á ári .
Sturla er fæddur 1922 og þegar minnst var 40 ára frá upphafi gossins var Sturla 81 árs .
Hann fór í eyna það ár og með í för var Englendingur .
" Það er sagt um gamalt fólk á ensku : " He is as old as the hills " ( hann er jafn gamall og fjöllin ) .
Ég gat sagt við Englendinginn að ég væri tvöfalt eldri en fjöllin ! Það er merkilegt að koma á stað þar sem maður er tvöfalt eldri en fjöllin , " sagði Sturla .
Surtsey er nú á heimsminjaskrá UNESCO .
Sturla þakkar það ekki síst þeirri ákvörðun að friða eyna .
Það hafi hafi verið afar rétt ákvörðun á sínum tíma .
Sturla nefndi að til væru aðrar eldeyjar sem ekki hefði verið lokað fyrir almennri umferð .
Þangað hafi borist ýmislegt með farartækjum og ferðafólki .
" Það að gera Surtsey að vísindalegri rannsóknarstöð er einstakt .
Þess vegna er Surtsey meðal annars fræg , fyrir að Íslendingar skyldu gera þetta .
" Sturla telur merkilegasta framlag rannsókna í Surtsey vera að þar hafi verið hægt að fylgjast með þróun lífríkisins .
" Surtsey er eins og pínulítil útgáfa af Íslandi .
Þegar Ísland reis undan jökli var það alveg nakið .
Það að geta fylgst með eyju úti í Atlantshafi , hvernig líf berst að henni og þróast , er alveg stórmerkilegt og hliðstæða þess hvernig líf barst til Íslands , " sagði Sturla .
Rannsóknir hafa sýnt að lífið hefur borist til Surtseyjar með sjó og vindum .
Einnig með fuglum , reka og fiskum .
Þannig fannst m.a. sjórekið pétursskip , egghylki skötu , sem hafði rekið úr fjöru á fastalandinu .
Við pétursskipið loddi mikið af fræjum plantna ofan af landi .
Í hnotskurn » Nú fannst 61 tegund háplantna í Surtsey og hafði þeim fækkað um tvær frá 2008 .
» Fuglalíf var með svipuðu móti og síðustu ár .
Mesta athygli vöktu tólf krossnefir .
» Líflegt smádýralíf er í Surtsey og hafa nýjar tegundir borist þangað .
