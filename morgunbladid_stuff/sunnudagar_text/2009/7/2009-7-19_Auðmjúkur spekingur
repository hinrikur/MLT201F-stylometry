Eftir Orra Pál Ormarsson orri@mbl.is Þetta er yndislegur , yndislegur dagur , " sagði tárvotur fyrrverandi nemandi Soniu Sotomayor þegar Barack Obama Bandaríkjaforseti gerði heyrinkunnugt að hann hefði tilnefnt þessa umtöluðu dóttur innflytjenda frá Púertó Ríkó í starf dómara við hæstarétt Bandaríkjanna fyrir skemmstu .
Þessi viðbrögð þykja lýsandi fyrir þann mann sem Sotomayor hefur að geyma – hún hefur djúpstæð áhrif á fólk .
Og það sem meira er , fólk úr öllum stéttum .
Í hvert sinn sem hún gengur gegnum dómhúsið má sjá hvað hún hefur gott lag á alþýðu manna .
Hún nálgast dyraverði og aðra óbreytta starfsmenn með nákvæmlega sama hætti og virðulega dómara og lögmenn .
Sonia Sotomayor fer ekki í manngreinarálit .
Hún hefur alla tíð unnið talsvert með börnum og í eitt skipti bauð hún hópi barna í dómhúsið til að lögsækja Gullbrá úr Sögunni um birnina þrjá .
" Hún á auðvelt með að brúa kynslóðabilið , " segir vinur Sotomayor , lögmaðurinn John Siffert .
" Hún er heil í öllu sem hún tekur sér fyrir hendur og fyrir vikið nær hún til fólks .
" Lífleg og litrík eru orðin sem oftast eru notuð til að lýsa Sotomayor og að sögn kunnugra eru meiri líkur á að rekast á hana fyrir utan pylsuvagninn á horninu en á fínu veitingahúsi .
Þá veit Sotomayor fátt skemmtilegra en að fara á góðan hafnaboltaleik , ekki síst ef hennar heittelskuðu New York Yankees standa í eldlínunni .
Einn frægasti dómurinn sem hún hefur fellt tengist einmitt hafnabolta en árið 1995 batt hún enda á sjö og hálfs mánaðar verkfall leikmanna með því að setja lögbann á liðseigendur .
Var þeim gert að búa leikmönnum manneskjulegra starfsumhverfi .
Skjaldborg um mannréttindi Sotomayor er fræg fyrir að slá skjaldborg um mannréttindi á sínum ferli og það vakti mikla athygli þegar hún nam úr gildi reglu fangelsis nokkurs sem bannaði vistmönnum að ganga með talnabönd sem vernduðu þá fyrir illum öndum .
Það var líka Sotomayor sem varð við beiðni The Wall Street Journal um að birta sjálfsvígsbréf Vincents Foster , fyrrverandi starfsmanns Hvíta hússins og vinar Clinton-hjónanna .
Það gerði hún á grundvelli upplýsingalaga .
Sotomayor er ekki óvön því að sæta grannskoðun og sitja fyrir svörum , eins og hún gerði í öldungadeild Bandaríkjaþings í vikunni .
Það dróst í fimmtán mánuði að staðfesta ráðningu hennar sem dómara við áfrýjunarrétt Bandaríkjanna , sumir segja vegna efasemda repúblikana .
Sotomayor þótti standa sig vel í vikunni og þingið hefur lofað að hraða ákvörðun sinni .
Fastlega er reiknað með að hún verði Sotomayor í hag .
Eftir að hún lauk lagaprófi starfaði Sotomayor um fimm ára skeið fyrir saksóknaraembættið í New York áður en hún setti á laggirnar sína eigin stofu .
George Bush eldri tilnefndi hana í starf héraðsdómara í New York árið 1991 en skipan hennar var ekki staðfest fyrr en ári síðar .
Það var svo Bill Clinton sem lagði til að hún yrði gerð að dómara við áfrýjunarréttinn árið 1997 .
Svo sem gefur að skilja hafa aðrir lögfræðingar af rómansk-amerískum uppruna fagnað tilnefningu Sotomayors .
" Hún er einstök manneskja , " segir einn þeirra , Carlos Ortiz .
" Það eina sem skyggir á vitsmuni hennar er auðmýktin .
Það stafar af því að hún er bara ósköp venjuleg manneskja – venjulegur Bandaríkjamaður .
Ég er sannfærður um að fólk á eftir að sýna Bandaríkjunum meiri virðingu hér eftir en hingað til , ekki bara fólk af rómönskum uppruna , ekki bara Bandaríkjamenn sjálfir , heldur fólk um allan heim .
Svo þýðingarmikið er þetta mál .
" Hefur hvorki forskot í krafti kyns né þjóðernis " Ég myndi ætla að fróð kona af rómansk-amerískum uppruna myndi í krafti reynslu sinnar oftar en ekki komast að réttri niðurstöðu .
" Þannig hefur Sonia Sotomayor komist að orði í fjölmörgum fyrirlestrum gegnum tíðina .
Stundum hefur hún meira að segja botnað mál sitt með þessum hætti : " Alltént oftar en hvítur karlmaður sem ekki hefur lifað svona lífi .
" Þetta sjónarmið fór fyrir brjóstið á sumum og var hún jafnvel vænd um kynþáttafordóma .
Þegar þingmenn spurðu Sotomayor út í þetta í vikunni kvaðst hún ekki trúa því að fólk hefði sjálfkrafa betri dómgreind á grundvelli þjóðernis , kynþáttar eða kyns .
Þá fullyrti hún að persónuleg reynsla hefði aldrei áhrif á ákvarðanir sínar í dómsal .
Þriðja konan frá upphafi til að gegna embættinu Verði tilnefning Soniu Sotomayor staðfest verður hún 111. dómarinn til að taka sæti í Hæstarétti Bandaríkjanna og sá fyrsti af rómansk-amerískum uppruna .
Sotomayor yrði þriðja konan frá upphafi .
Fyrir er í réttinum hin 76 ára gamla Ruth Bader Ginsburg , sem tók til starfa 1993 , en brautryðjandinn var Sandra Day O ' Connor sem gegndi embættinu frá 1981 til 2006 .
Fótabúnaður dómaraefnisins vekur eftirtekt Útgangurinn á Sotomayor hefur vakið athygli í þinghúsinu í vikunni en hún klæðist forláta skó á hægra fæti .
Hér er ekki á ferð nýjasta tíska frá Dior heldur er skýringin sú að dómarinn ökklabrotnaði í síðasta mánuði og þarf að styðja vel við fótinn .
Úr bæjarblokk til bjargálna Sonia Maria Sotomayor fæddist í New York 25. júní 1954 og er því 55 ára að aldri .
Foreldrar hennar voru innflytjendur frá Púertó Ríkó en kynntust í Bandaríkjunum .
Faðirinn , Juan Sotomayor , var ómenntaður og talaði ekki stakt orð í ensku .
Hann vann sem verkamaður en móðirin , Celina Báez , starfaði fyrst sem símastúlka en síðar við hjúkrun .
Sonia Sotomayor á einn bróður , Juan Sotomayor yngri , sem er læknir og prófessor við Syracuse-háskóla í New York .
Sotomayor óx úr grasi í Bronx-hverfinu innan um önnur börn frá Púertó Ríkó og skilgreinir sig sem " Nuyorican " .
Fjölskyldan bjó sér upprunalega heimili í bæjarblokk en síðar flutti hún í annað hverfi , þar sem aðstæður voru heldur vistlegri .
Þar ægði líka saman öllum þjóðarbrotum .
Sotomayor sneiddi ekki hjá áföllum í æsku .
Átta ára gömul greindist hún með sykursýki og ári síðar lést faðir hennar úr hjartasjúkdómi , aðeins 42 ára að aldri .
Móðir hennar hvatti systkinin til náms og Sotomayor segir engan hafa haft meiri áhrif á sig um dagana .
Hermt er að alfræðibækur hafi ekki verið til á öðrum heimilum í hverfinu .
Nancy nokkur Drew heillaði hana í æsku og eftir að hafa ánetjast sjónvarpsþáttunum um lögmanninn ráðagóða Perry Mason ákvað stúlkan að leggja lögfræðina fyrir sig .
Tíu ára .
Hún var afburðanemandi , þrátt fyrir að vinna stíft með námi , og fékk styrk til að fara í Princeton .
Þar var hún að eigin sögn eins og " gestur í framandi landi " enda komin býsna fjarri heimahögum .
Með áhuga og elju kom hún hins vegar fljótt undir sig fótunum og brautskráðist að lokum með láði .
Á Princeton-árunum hóf Sotomayor að berjast ötullega fyrir réttindum fólks af erlendum uppruna .
Laganám stundaði hún við Yale , ein sárafárra nemenda af rómansk-amerískum uppruna .
Þar átti hún góðu gengi að fagna og tók virkan þátt í félagslífi skólans .
Meðan Sotomayor var í Yale gaf virt lögmannsstofa í Washington í skyn að hún væri þar ekki á eigin verðleikum .
Því vildi hún ekki una og á endanum neyddist stofan til að draga orð sín til baka .
Birtist afsökunarbeiðnin meðal annars í The Washington Post .
Hún giftist Kevin Edward Noonan 1976 en þau skildu 1983 .
Hún hefur ekki gifst aftur og aldrei átt börn .
