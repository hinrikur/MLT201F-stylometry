KOSNINGALÖGUM ætti ekki að breyta nema að vel athuguðu máli .
Nú hefur ríkisstjórnin hins vegar lagt fram tillögu að breytingu á þeim að illa athuguðu máli í frumvarpi til laga um persónukjör .
Vegna þess að breytingarnar eru óhæfar ætla ég ekki að ræða þær að svo komnu máli því ég er að vona að þess gerist ekki þörf ; frumvarpið verði dregið til baka .
Ókunn tunga Breytingatillögurnar eru víða óskiljanlegar sökum þess að þær eru settar fram á tungumáli sem hvergi þekkist á byggðu bóli svo mér sé kunnugt .
Lafhægt er að nefna mörg dæmi þessa .
Þó ætla ég aðeins að benda á eitt .
Það er úr fjórða lið þrettándu greinar ; breytingar á lögum um kosningar til sveitarstjórna .
Þar segir : " Flokkun kjörseðla : Persónuleg atkvæði listans skulu flokkuð í bunka eftir nöfnum þeirra frambjóðenda sem tilgreindir eru númer 1 í talnaröð á viðkomandi kjörseðlum .
Hafi frambjóðandi ekki verið tilgreindur númer 1 á neinum kjörseðli skal hann fá tóman bunka í upphafi .
" Hugtakið tómur bunki er óþekkt í málinu .
Sé þetta tilraun við nýyrðasmíði er hún misheppnuð því að það er hvergi til tómur bunki ; trúlega er illmögulegt að skapa hann vegna lögmála eðlisfræðinnar .
Munnfleipur Það hlýtur að vera æskilegt að íslensk lög séu á íslensku .
Þau þurfa að vera íbúunum skiljanleg .
Þetta frumvarp er óskiljanlegt vegna málfarsins og þess að hugsunin sem það er smíðað úr er í froðu .
Kannski skýrist það af því að til þess að hafa " yfirumsjón með gerð frumvarpsins " , eins og segir í opinberum gögnum , var valinn sami maður og síðustu áratugi hefur verið látinn krafla svo í kosningalögum að þau hafa stórlega versnað í hvert sinn sem hann hefur klórað í þau .
Ég bið dómsmálaráðherra , sem leggja mun frumvarpið fyrir alþingi og mæla mun fyrir því , að draga það til baka , með þeim rökum að það sé ógreinilegt , þvælið og ekki á íslensku ; það er munnfleipur .
Krónutala Einnig vil ég biðja ráðherrann að upplýsa hve mikið ráðuneyti , alþingi og aðrir aðilar , ef einhverjir eru , hafa greitt fyrir vinnu við gerð frumvarpsins , til hvaða einstaklinga og hversu mikið til hvers og eins .
Loks eru hér spurningar sem hafa verið að þvælast fyrir mér í margar vikur í kreppunni : Hverjir fóru til Suður-Ameríku á vegum hins opinbera , allir með taldir , til þess að hleypa nýju varðskipi af stokkunum ? Hvaða nauðsyn bar til þess að viðkomandi héldu í ferðina ? Hvað kostaði ferðin og uppihaldið og hvað var hverjum og einum greitt í dagpeninga frá dómsmálaráðuneytinu , Landhelgisgæslunni og öðrum opinberum aðilum ? Hvernig reiknast vinnutap þeirra hér heima ? Ráðherra góður , ég biðst undan tómum bunka af svörum .
ÚLFAR ÞORMÓÐSSON , rithöfundur .
Frá Úlfari Þormóðssyni 