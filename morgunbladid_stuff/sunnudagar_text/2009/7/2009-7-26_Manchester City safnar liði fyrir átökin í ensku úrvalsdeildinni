Meðan stórveldin fjögur í ensku knattspyrnunni hafa verið hógvær á leikmannamarkaði í sumar hefur Manchester City fengið til sín hvern kappann á fætur öðrum , einkum framherja .
Félagið hefur ekki unnið titil í 33 ár en hyggst nú ljúka þeirri eyðimerkurgöngu í krafti auðs hinna nýju eigenda sinna , sjeikanna frá Abu Dhabi .
Ljóst má vera að félagið hlýtur a.m.k. að setja stefnuna á sæti í Meistaradeild Evrópu að ári .
Athygli vekur að Mark Hughes knattspyrnustjóri hefur að þessu sinni aðeins styrkt lið sitt með leikmönnum sem leikið hafa í ensku úrvalsdeildinni en það bendir til þess að hann hafi ekki ótakmarkaðan tíma til að byggja upp samkeppnishæfa sveit .
Það má líka gera því skóna að menn bíði í röðum eftir að taka við starfi hans á borgarleikvanginum í Manchester .
