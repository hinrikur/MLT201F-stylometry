Trúlega varð Edward Theodore Gein engum harmdauði þegar hann lést úr hjartabilun á geðsjúkrahúsi í Madison , Wisconsin , 26. júlí 1984 .
Hann var á sjötugasta og áttunda aldursári og hafði verið bak við lás og slá frá árinu 1957 þegar lögreglan fann höfuð- og innyflalaust lík eiganda járnvöruverslunar , Bernice Worden , á bóndabýli hans og æskuheimili .
Rannsókn lögreglunnar leiddi í ljós enn frekari óhugnað ; fjölda hauskúpna auk ýmissa húsmuna úr líkamshlutum og flíka , t.d. sokka og einhvers konar galla , sem Gein hafði búið til úr mannshúðum .
Þótt lögreglan fyndi líkamsleifar tíu kvenna á víð og dreif um heimili Geins var hann að lokum aðeins dæmdur fyrir tvö morð , annars vegar á fyrrnefndri Worden og hins vegar á konu að nafni Mary Hogan , sem hvarf 1954 .
Hin líkin kvaðst Gein hafa grafið upp í kirkjugörðum af nýlátnum konum , sem höfðu minnt hann á móður hans .
Óhugnaðurinn sem blasti við lögreglumönnunum á heimili hans var meiri viðbjóður en orð fá lýst .
Ekki kom á óvart að Gein var úrskurðaður geðveikur og vanhæfur til að koma fyrir dóm og sendur rakleiðis á geðsjúkrahús .
Ömurleg æska Ed Gein og eldri bróðir hans , Henry , ólust upp hjá stjórnsamri móður og ofbeldisfullum og drykkfelldum föður á afskekktum bóndabæ í Plainfield í Wisconsin .
Hann er sagður hafa verið ákaflega hændur að móður sinni , sem innrætti honum að konur – að henni sjálfri undanskilinni – væru hórur og verkfæri djöfulsins og kynlíf væri af hinu illa .
Hún las á hverjum degi fyrir syni sína úr Biblíunni , einkum kafla úr Gamla testamentinu , sem fjölluðu um dauða , morð og makleg málagjöld , og einangraði þá sem best hún gat .
Því var þó ekki þannig farið að margir vildu vingast við Ed .
Hann þótti bæði kvenlegur og fráhrindandi í framkomu , hló gjarnan upp úr eins manns hljóði og var fyrir vikið álitinn skrýtinn og lagður í einelti í skóla .
Öfugt við Henry varð Ed æ háðari móður sinni og vildi þóknast henni á alla lund .
Báðir bjuggu í foreldrahúsum þótt komnir væru hátt á fertugsaldur og ítök og áhrif móðurinnar á líf þeirra jukust frekar en hitt eftir dauða föður þeirra 1940 .
Henry hafði áhyggjur og lá ekki á þeirri skoðun sinni að hún hefði slæm áhrif á Ed , en hann mátti ekki heyra orðinu á hana hallað og brást reiður við .
Vorið 1944 , þegar Henry fannst látinn með áverka á höfði á vettvangi þar sem þeir bræður höfðu daginn áður reynt að slökkva eld , var Ed svo grunaður um að hafa ráðið honum bana .
Hann var þó ekki sóttur til saka og kann að hafa notið góðs af því að þeir Gein-bræður voru sæmilega þokkaðir .
Þeir höfðu unnið ýmis tilfallandi störf og meira að segja hafði Ed stundum tekið að sér að gæta barna nágranna sinna og þótti farast starfið vel úr hendi .
Undarlegur í háttum Eftir lát Henrys bjuggu þau mæðginin saman á býlinu þar til móðir hans lést 1945 .
Upp frá því bjó Gein einn í kotinu og varð sífellt undarlegri í háttum .
Hann læsti og byrgði fyrir glugga í öllum herbergjum og hafðist við í lítilli skonsu við eldhúsið .
Þar sökkti hann sér niður í bækur um læknis- og líffærafræði , hryllingsskáldsögur og klámtímarit og tók til við að grafa upp lík í kirkjugörðum .
Á árunum 1947 til 1954 er talið að hann hafi farið fjörutíu sinnum að næturlagi í þeim erindagjörðum .
Þegar Bernice Worden hvarf í nóvember 1957 beindist grunur lögreglunnar fljótlega að Gein .
Við húsleit fannst lík hennar illa útleikið í skúr á landareign hans og inni í húsinu blasti fyrrnefndur viðbjóður við laganna vörðum .
Worden hafði verið skotin með 22 kalíbera riffli áður en Gein svívirti líkið á flestan mögulegan máta .
Þótt hann játaði bæði morðin á Worden og Hogan , líkránin og viðurstyggilega meðferð líkanna þvertók hann fyrir að vera náriðill .
" Þau [ líkin ] lyktuðu svo illa , " útskýrði hann .
Þótt Ed Gein sé steindauður í kirkjugarðinum í Plainfield , hefur hann gengið aftur í kvikmyndum , tónlist og bókmenntum .
Hann og voðaverk hans urðu rithöfundinum Robert Bloch til að mynda innblástur að sögupersónunni Norman Bates í skáldsögunni Psycho , sem kom út 1959 .
Ári síðar gerði kvikmyndaleikstjórinn Alfred Hitchcock persónu Bates ódauðlega í samnefndri bíómynd með Anthony Perkins sem brjálæðinginn .
Keðjusagarmorðinginn frá Texas ( The Texas Chainsaw Massacre ) frá 1974 með hinum hálf íslenska Gunnari Hansen dregur um margt dám af Ed Gein og sömuleiðis mannætan djöfullega , Hannibal Lechter , sem Anthony Hopkins túlkað eftirminnilega í Silence of the Lambs og fleiri myndum um illfyglið ógurlega .
