Eftir Björn Jóhann Björnsson bjb@mbl.is Slétt 90 ár eru um þessar mundir frá því að Haraldur Júlíusson opnaði samnefnda verslun við Aðalgötu 22 á Sauðárkróki .
Haraldur hóf sinn eigin rekstur sumarið árið 1919 , eftir að hafa verið verslunarstjóri hjá Kristni P. Briem kaupmanni í sjö ár .
Keypti Haraldur hús við Aðalgötuna sem áður hafði m.a. hýst úra- og gullsmíðaverkstæði Franks Michelsens , Gistihúsið Baldur og þar áður barnaskólann á Sauðárkróki .
Haraldur reisti nýtt hús á lóðinni á árunum 1929-1930 og hefur það staðið að mestu óbreytt síðan , að viðbættri íbúð á efri hæðinni , þar sem fjölskylda hans ól manninn , eiginkonan Guðrún Bjarnadóttir og börn þeirra ; Bjarni og María , sem fæddust 1930 og 1931 .
Lipurð og greiðasemi Haraldur verslaði jöfnum höndum með álnavöru , matvöru og búsáhöld , auk annars varnings .
Tók Guðrún virkan þátt í rekstrinum með manni sínum fyrstu áratugina en afgreiðslufólk var síðar ráðið til starfa í skemmri og lengri tíma .
Í bókinni Sögu Sauðárkróks III segir Kristmundur Bjarnason svo frá : " Hann [ Haraldur ] byrjaði með lítið , enda ekki auður í garði ; átti 20 ær í stríðslokin og seldi þær , er verðið var hæst , fyrir tvö þúsund krónur .
Annan höfuðstól átti hann ekki , en bjargaðist á lánsfé frá vinum sínum á Akureyri og gat keypt dálítið inn fyrir gengisfallið .
" Haraldur var ekki eingöngu í kaupmennsku heldur kom hann einnig nálægt útgerð og var meðal stofnenda Útgerðarfélags Sauðárkróks .
Þá var hann virkur í félagsstarfi og var meðal frumkvöðla í Verzlunarmannafélagi Sauðárkróks og Náttúrulækningafélagi Íslands .
Var hann löngum til í að taka þátt í verkefnum sem gætu skapað einhver störf .
Í Sögu Sauðárkróks segir einnig um Harald : " Gengi sitt á Haraldur Júlíusson trúlega mjög að þakka lipurð í viðskiptum og greiðasemi við náungann .
Svo átti að heita í upphafi , að verzlun hans væri staðgreiðsluverzlun , en hann var óragur við að lána , er hann vissi , að viðskiptavinum var féskylft .
Þess má geta , að á kreppuárunum reyndist mörgum fjölskyldum einkar erfitt að fata sig .
Kvað svo rammt að því , að dæmi eru þess , að vermenn sóttu um fatastyrk til sveitarstjórnar , svo að þeir kæmust suður til róðra .
Þótti þá mörgum fatasnauðum gott að leita til Haraldar .
Hann dubbaði margan vermanninn upp , þótt greiðslu væri vant .
" Friðaður kaupmaður Verslun H. Júlíussonar er enn á sínum stað við Aðalgötuna og líkast til með allra elstu starfandi krambúðum eða nýlenduvöruverslunum landsins , þar sem vörurnar eru að mestu leyti afgreiddar yfir búðarborðið .
Bjarni tók við rekstrinum árið 1959 og hefur á þeirri hálfu öld sem síðan er liðin tekist að halda uppi merki föður síns hvað lipurð í viðskiptum og greiðasemi við náungann varðar .
Gagnkvæmt traust hefur ríkt í viðskiptunum og jafnan verið hægt að taka út vörur í versluninni út á reikning , þó minna sé um slíkt nú til dags .
Litlu sem engu hefur verið breytt í versluninni , vöruúrvalið er mikið og fjölbreytt og innréttingarnar nánast þær sömu og þegar Bjarni tók við .
Þar má nefna skúffur , sem höfðu áður að geyma mjölvörur , og tvær vogir .
Sú eldri er frá árinu 1919 , með merki Danakonungs , en sú yngri er enn í notkun , árgerð 1941 .
Því kom það fáum á óvart að Byggðasafn Skagfirðinga tók upp samstarf við verslunina fyrir sex árum um að varðveita hverfandi viðskipta- og verslunarhætti 20. aldar í Skagafirði .
Enda segja gárungarnir á Króknum að Bjarni sé líkast til eini núlifandi kaupmaður landsins sem hefur verið friðaður ! Með ólæknandi bíladellu Verslunin var ekki aðeins vettvangur innkaupa á matvörum og fatnaði , heldur einnig nokkurs konar umferðarmiðstöð .
Upp úr 1930 tók Haraldur að sér afgreiðslu fyrir farþegaflutninga milli Akureyrar og Borgarness fyrir Bifreiðastöð Akureyrar , BSA , sem var með áætlunarferðir á þeirri leið og sá um farþegaflutninga milli Sauðárkróks og Varmahlíðar .
Síðar stofnaði Haraldur Bifreiðastöð Skagafjarðar , í samstarfi við Sigurð Björnsson , og var stöðin með tvo áætlunarbíla og tvo leigubíla um tíma .
Fékkst sérleyfi fyrir farþegaflutningum milli Varmahlíðar , Sauðárkróks , Haganesvíkur og þaðan til Siglufjarðar með bátum , eða þar til vegurinn um Siglufjarðarskarðið var opnaður 1946 .
Einnig þjónaði verslunin flóabátnum Drangi sem sá um vöruflutninga á eyfirskar og skagfirskar hafnir .
Sjálfur segir Bjarni að ólæknandi bíladella hafi orðið til þess að hann fór ekki að skipta sér af verslunarrekstrinum fyrr en að verða þrítugur að aldri .
" Ég á að hafa verið byrjaður að aka bíl átta ára , er ég greip í bíl hjá Árna Rögnvaldssyni .
Það er æði snemmt en ég er ekki frá því að þetta sé rétt , þegar ég hugsa til baka , " segir Bjarni brosandi í upphafi spjalls okkar á kontórnum inn af búðinni .
Þar hefur fáu verið breytt gegnum tíðina , enga tölvu að sjá eða annan nútíma skrifstofubúnað , aðeins forláta ritvél og reiknivél af gamla skólanum .
Árið 1948 tók Bjarni bílpróf og fékk í afmælisgjöf frá foreldrunum International vörubíl með vélsturtu , sem hann vann á í vegagerð um nokkurra ára skreið .
Á árunum 1950 til 1954 ók hann rútum fyrir Norðurleið á milli Akureyrar og Reykjavíkur og 1954 stofnaði hann eigið fyrirtæki , Vöruflutninga Bjarna Haraldssonar , sem sinnti flutningum á milli Sauðárkróks og Reykjavíkur .
" Það var ekki sjálfgefið að fá sérleyfi til flutninga á þeim tíma , það var hálfgert happdrætti , " segir Bjarni en þetta fyrirtæki rak hann samhliða versluninni allt til ársins 2001 .
Hann hélt eftir litlum flutningabíl sem hann tekur ennþá í .
" Ég stelst annað slagið til að aka suður á bílnum , mér til gamans , og einnig hér innanbæjar í snatti fyrir hina og þessa .
Fyrir mig er það eins og vítamínsprauta , " segir Bjarni og brosir enn .
Tók við góðu búi Þegar Bjarni lítur til baka segist hann ekki sjá eftir því að hafa tekið við versluninni , það hafi í raun ekki annað staðið til .
Fjölskylda hans hefur staðið þétt að baki honum gegnum tíðina , systirin María og hennar fjölskylda , síðar dætur Bjarna , þær Guðrún og Helga , sem hann átti með fyrrverandi eiginkonu sinni , Maríu Guðvarðardóttur , og á seinni árum hefur núverandi eiginkona , Ásdís Kristjánsdóttir , verið hans stoð og stytta á Aðalgötunni .
Bjarni tók við góðu búi af foreldrum sínum en hann segir það aldrei hafa verið mælt í einhverjum peningum .
" Ég lít svo á að peningar séu nauðsynlegir en þeir eru ekki allt .
Að eiga góða fjölskyldu og góða heilsu er miklu mikilvægara en einhver peningur .
" Bjarni hefur gaman af því að spjalla við fólk og leggur mikið upp úr góðum samskiptum við viðskiptavinina .
Þeir halda líka margir hverjir tryggð við verslunina og í seinni tíð hefur ferðamönnum sem kíkja inn fjölgað töluvert , ekki síst eftir að samstarfið hófst við Byggðasafnið .
Salan kringum bensínið fyrir Olís og tengda þjónustu er einnig stór hluti af rekstrinum sem fyrr .
Áður en sjálfsafgreiðsludælur komu til sögunnar var Bjarni boðinn og búinn til að afgreiða ökumenn með eldsneyti og olíuvörur .
Hann viðurkennir þó að sumir viðskiptavinir hafi stundum gerst æði frekir um miðjar nætur .
" Þó að mikið væri bankað þá svaraði maður bara ekki eða svaf fast .
" Í túnfæti kaupfélagsins Bjarni grettir sig þegar hann er spurður um efnahagsástandið í dag .
Honum líst ekkert á stöðuna og sem gallhörðum sjálfstæðismanni frá blautu barnsbeini líst honum enn síður á núverandi ríkisstjórn .
" Er ekki sagt að við séum að breytast í Kúbu norðursins ? " spyr Bjarni og glottir .
Svo mikill sjálfstæðismaður er hann að heimild fékkst frá Óla heitnum í Olís á sínum tíma til að hafa vörumerkið í bláum lit á einum sendibíl Bjarna , frekar en hinum viðurkennda græna lit olíufélagsins .
Grænt hefur sjaldan verið vænt í augum Bjarna ! Sem unnandi einkaframtaksins er hann heldur ekkert sérlega hrifinn af samvinnufélagsforminu og kaupfélögunum þar með .
Hins vegar hefur Bjarni og áður faðir hans verið í ágætri sambúð með Kaupfélagi Skagfirðinga , verslunin dafnað í túnfætinum hjá kaupfélaginu og þeir feðgar áttu marga ágæta vini þar innanbúðar , einkum á árum áður .
" Kaupfélagið hér og útgerðin eru mjög sterk og skapa mikla atvinnu .
Á meðan vel er haldið á spilunum , eins og Þórólfur [ Gíslason kaupfélagsstjóri ] virðist vera að gera , er þetta í lagi en önnur starfsemi verður einnig að fá að lifa .
Það hafa margir kaupmennirnir orðið að hætta rekstri , " segir Bjarni og horfir út um gluggann á kontórnum , þar sem gömlu höfuðstöðvar kaupfélagsins blasa við .
Kaupmaðurinn kankvísi verður senn áttræður , vinnur langan vinnudag og annríkið er mikið .
Til marks um það fékkst ekki mikill friður til að spjalla við hann á sunnudegi , þar sem síminn stoppaði varla og búðin var opnuð nokkrum sinnum fyrir viðskiptavinum .
Því var ekki úr vegi að spyrja að endingu hvort hann ætli að standa bakvið búðarborðið til æviloka .
Hann ræskir sig kurteislega og svarar því strax til að á meðan heilsan leyfi muni hann bjástra við þetta , eins og hann segir .
" Ég er ekki viss um að mínar stelpur vilji taka við þessu , enda er verslunin ekki slíkur gullkálfur að hægt sé að búast við miklu .
Maður hefur þraukað þetta gegnum tíðina .
Ég hef ennþá mikla ánægju af starfinu og á meðan einhver vill líta við þá verð ég með opið .
" Heimildir : Saga Sauðárkróks , I-III , eftir Kristmund Bjarnason .
Saga Olís í 75 ár , eftir Hall Hallsson .
Vefur Byggðasafns Skagfirðinga .
Skagafjörður.com .
Feykir.is .
Morgunblaðið .
Gerði " byssugutta " að þingmönnum Fjölmargir hafa unnið í Verslun Haraldar Júlíussonar gegnum tíðina við afgreiðslustörf og sem " byssuguttar " , eins og þeir voru nefndir forðum sem dældu bensíni á bílana .
Meðal þeirra eru Einar K. Guðfinnsson , þingmaður Sjálfstæðisflokksins og dóttursonur Haraldar , og Vilhjálmur Egilsson , framkvæmdastjóri Samtaka atvinnulífsins .
Vilhjálmur var um tíma á þingi líkt og Einar og í gamansömum tóni hefur verið talað um að þeir feðgar , Haraldur og Bjarni , hafi gert tvo byssugutta að þingmönnum .
Báðir minnast þeir starfans í versluninni með hlýhug og eru stoltir af því að hafa verið hluti af merkri sögu hennar .
" Þetta var mikið ævintýri .
Verslunin var eins og undraheimur , rúturnar stoppuðu fyrir utan , Bjarni frændi gerði út flutningabíla , og þeir feðgar , afi og Bjarni , önnuðust olíuafgreiðsluna fyrir BP , sem nú heitir Olís .
Svo seldi afi Deutz-traktora um allan Skagafjörð .
Það voru því mikil umsvif á þessum tíma og gaman að fá að hrærast í þessu öllu .
Stundum fengum við bræðurnir far með olíubílnum fram í sveit , eða upp á Hveravelli , sátum aftur í kassanum á flutningabílnum þegar Bjarni var að sækja eða losa vörur , sentumst suður í pósthús , eða í bankann , afgreiddum bensín og þóttumst vera búðarmenn í versluninni hjá afa , " segir Einar .
Hann segist hafa fljótt tekið eftir því að Bjarni var vinmargur og menn sóttust eftir félagsskap hans .
Margt hafi örugglega ráðið því en ekki síst sögurnar sem renna upp úr honum , græskulausar gamansögur sem fyrir löngu hafa gert Bjarna ódauðlegan .
" Þetta var dásamlegur tími og lærdómsríkur .
Þarna voru manni innprentaðir góðir siðir , sem hafa komið að gagni á lífsleiðinni .
Þarna var manni líka innprentað að bera virðingu fyrir vinnunni .
Það var gert með því að trúa okkur ungviðinu fyrir verkefnum sem við áttum að leysa og bera ábyrgð á .
Þetta var góður skóli , sem ég hefði ekki viljað missa af .
" Fjölbreytt störf Í sama streng tekur Vilhjálmur Egilsson , sem vann nokkur sumur í versluninni á sínum menntaskólaárum í lok sjöunda áratugarins .
Hann segir þennan tíma hafa verið sérstaklega þroskandi .
Ekki hafi heldur verið hægt að kvarta undan einhæfni starfa .
Frá því að dæla bensíni og redda smurolíu á bíl var næsta verk kannski að rífa upp 50 kílóa hveitisekk og vigta upp úr honum í tveggja kílóa pakkningar og svo að skjótast í afgreiðslu inn á milli þar sem einhvern vantaði vinnuskyrtu eða pakka sem hafði komið með flutningabílnum að sunnan kvöldið áður .
Inn á milli segir Vilhjálmur að hafi samt oft skapast stund til að skjótast inn í eldhús til móður Bjarna , Guðrúnar , og þiggja smá hressingu .
En verkefnin voru líka fleiri : " Bjarni var ósérhlífinn í starfi sínu fyrir Sjálfstæðisflokkinn , enda einn af máttarstólpum hans á Króknum .
Eitt sumarið sendi hann mig fram í sveit til að rukka happdrættismiða sem hann áleit nánast skyldukaup hjá sönnum sjálfstæðismönnum .
Við vorum alla vega með það á hreinu á hverja mætti treysta í gegnum þykkt og þunnt ef á þurfti að halda , " segir Vilhjálmur og brosir .
Hann minnist þess einnig að fastir viðskiptavinir verslunarinnar í mánaðarreikningi fengu 5% afslátt .
" Venjulega bjóða verslanir upp á staðgreiðsluafslátt ef þær veita afslátt á annað borð .
En Haraldur vildi sýna föstum viðskiptavinum sínum tryggð á sama hátt og þeir sýndu honum staðfestu .
Þessi viðskiptamáti kom oft í góðar þarfir fyrir mig þegar ég var á Alþingi að verjast tillögum um að skylda ætti fyrirtæki til að veita staðgreiðsluafslátt .
Menn áttu ekki almennilega svör við því hvernig stæði á því að Verslun Haraldar Júlíussonar gæti lifað í öll þessi ár með svona viðskiptamáta en kannski liggur galdurinn einmitt þar .
Viðskiptavinirnir hafa haldið tryggð við verslunina og vilja alltaf versla þar ef þeir mögulega geta komið því við , " segir Vilhjálmur .
Afmælishátíð 11. júlí Í tilefni 90 ára afmælis verslunarinnar við Aðalgötu efna Bjarni og fjölskylda hans til hátíðar laugardaginn 11. júlí næstkomandi .
Að sjálfsögðu verður verslunin opin og hægt að gera kjarakaup sem fyrr .
Bjarni segir sjón vera sögu ríkari en útilokar ekki að góð tilboð verði á vinsælum vörum eins og gúmmiskóm , stígvélum og vestfirskum gæðaharðfisk .
" Ég vonast til að sjá sem flesta , " segir Bjarni og án efa munu Skagfirðingar og nærsveitamenn verða við þeim frómu óskum kaupmannsins .
Heimildarmynd í vinnslu Unnið er að gerð heimildarmyndar um Verslun Haraldar Júlíussonar .
Tökur hófust í vetur og munu halda áfram í sumar og haust .
Aðalleikari er vitanlega kaupmaðurinn sjálfur , Bjarni Har. , en einnig er rætt við fastagesti í versluninni og samferðamenn .
Framleiðandi er Kvikmyndafélagið Skotta , í eigu Árna Gunnarssonar frá Flatatungu , og leikstjóri er Stefán Friðrik Friðriksson .
Stjórn upptöku er í höndum Friðriks Friðrikssonar , eða FrikkaFrikk , og Eiríkur Hilmisson sér um hljóðvinnslu .
Guðbrandur Ægir Ásbjörnsson hefur verið til aðstoðar við lýsingu og fleira .
Aðeins FrikkiFrikk er ekki Skagfirðingur en að sögn Stefáns Friðriks verður að sjálfsögðu leitað til skagfirskra tónlistarmanna og fleiri fagmanna á síðari stigum vinnslunnar .
Þetta er fyrsta alvöru leikstjórnarverkefni Stefáns Friðriks en hann hefur áður stýrt stuttmyndum í tengslum við nám sitt í kvikmyndagerð .
" Þetta er mjög spennandi verkefni , enda viðfangsefnið einstaklega skemmtilegt og orðið löngu tímabært að festa sögu verslunarinnar á filmu , " segir Stefán Friðrik .
Kvikmyndafélagið Skotta vinnur að fjármögnun myndarinnar hjá fyrirtækjum og stofnunum og mun einnig leita á náðir Kvikmyndasjóðs .
Myndin er unnin í hágæðum og að sögn Árna Gunnarssonar framleiðanda verður hún tæk til sýninga í kvikmyndahúsum og sjónvarpi á næsta ári .
" Við ákváðum að stökkva af stað því ekki er hægt að stóla á að viðfangsefnið bíði endalaust .
Verslunin og stemningin kringum hana er einstök og innréttingin eins og leikmynd frá liðnum tíma , " segir Árni , sem komið hefur að gerð nokkurra heimildarmynda áður úr heimabyggð og víðar .
" Allt í stíl hjá BP " Verslun Haraldar Júlíussonar er með allra elstu starfandi umboðsaðilum Olís og áður BP , eða frá árinu 1930 , sama ár og Bjarni fæddist .
Olíuverzlun Íslands var stofnuð þremur árum áður og var þá komið með umboð á stöðum eins og Akureyri , Siglufirði , Eyrarbakka , Vestmannaeyjum og Ísafirði .
Lengi vel var starfrækt þvottaplan við verslunina á Króknum og eitt sinn var einn af góðborgurum bæjarins að þvo bifreið sína á planinu .
Eitthvað gekk þvotturinn treglega og fór svo að maðurinn rauk inn í verslunina í fússi , sagði kústinn hárlausan og með öllu ónothæfan .
Bjarni Har .
varð til svars og með sínum hógværa húmor tók hann niður derhúfuna , strauk yfir beran skallann og sagði : " Allt í stíl hjá BP .
" Hinn ágæti Króksari átti ekkert svar við þessu , enda lét Bjarni hann fá nýjan þvottakúst og báðir skildu sáttir með bros á vör .
Í raun lítil saga í hnotskurn um viðmót og viðskiptahætti Bjarna og áður föður hans , Haraldar .
