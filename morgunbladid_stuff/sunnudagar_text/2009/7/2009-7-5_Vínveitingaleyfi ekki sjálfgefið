Eftir Steinþór Guðbjartsson steinthor@mbl.is Eldofninn ehf. Pizzeria í Grímsbæ við Efstaland neðan við Bústaðaveg í Reykjavík hefur ekki fengið vínveitingaleyfi vegna hugsanlegra mistaka við skiptingu borgarinnar í íbúðasvæði og önnur svæði , að sögn eiganda staðarins .
Hann er samt bjartsýnn á að leyfið fáist .
Hjónin Ellert A. Ingimundarson og Eva Karlsdóttir tóku við húsnæðinu í Grímsbæ í febrúar .
Þar hafði verið söluturn en þau vildu reka pizzustað og hófu þegar breytingar með það í huga .
Þegar kom að því að sækja um vínveitingaleyfi rákust þau á vegg .
Ekki við sama borð Ellert segir að fyrir um áratug hafi verið sett löggjöf sem heimilaði ekki vínveitingar í íbúðahverfum .
Í kjölfarið hafi Reykjavíkurborg skipt borginni í íbúðasvæði og önnur svæði .
Á síðarnefndu svæðunum megi veitingastaðir vera með vínveitingaleyfi en ekki hinum .
" Glæsibær og Sprengisandur falla til dæmis undir önnur svæði en Grímsbær undir íbúðasvæði , " segir hann og undrar sig á að sömu reglur gildi ekki um öll þessi svæði .
" Grímsbær er í svipaðri fjarlægð frá íbúðabyggð og Glæsibær og Sprengisandur en þeir sem skiptu borginni í svæði 2002 hafa ekki áttað sig á því að Grímsbær hefði átt að falla undir annað svæði á sömu forsendum og hin nefndu svæðin , þar sem hann tengist opnu svæði eins og þau .
" Eftir að Ellert fékk synjun um vínveitingaleyfi hjá sýslumanni vegna neitunar hjá Reykjavíkurborg segir hann að sér hafi verið bent á að hann hefði átt að spyrja fyrst hvort hann fengi ekki vínveitingaleyfi áður en hann réðst í umfangsmiklar framkvæmdir .
" Fram að því hvarflaði ekki að okkur eða öðrum að við fengjum ekki vínveitingarleyfi ef við færum eftir skilyrðum byggingarfulltrúa , heilbrigðiseftirlits og slökkviliðs , " segir hann .
Ellert bendir ennfremur á að öll orkan hafi farið í að fá önnur tilskilin leyfi .
Tíminn kosti peninga og hvorki þau né aðrir hafi efni á því til lengdar að leigja húsnæði án reksturs .
" Við reiknuðum samt ekki með því að við þyrftum að flytja Grímsbæ út í sveit til þess að fá vínveitingarleyfi .
" Ekki allt í 101 Þrátt fyrir þetta segist Ellert hafa mikla trú á stjórnmálamönnum borgarinnar og að málið fái farsælan endi .
" Þeir sjá að þetta er meingölluð löggjöf sem þarf að laga , " segir hann .
" Af hverju þarf allt að vera í 101 Reykjavík eða á sér afmörkuðum svæðum ? Af hverju mega ekki vera litlir veitingastaðir í hverfunum ? Ég finn fyrir miklum áhuga hjá nágrönnum á því að geta gengið út og fengið sér pizzu og rauðvínsglas og til þess er leikurinn gerður .
Þetta er spurning um að fólk hafi val um hvort það fari niður í bæ og taki síðan leigubíl heim eða gangi á litla veitingastaðinn í sínu hverfi til þess að fá það sama .
" Til langs tíma hefur Ellert verið fastráðinn leikari við Borgarleikhúsið en síðastliðið haust sagði hann upp samningnum .
Skömmu síðar missti Eva vinnuna og þá ákváðu þau að gera það sem þau hafði lengi langað til þess að gera – að reka lítinn veitingastað í góðu hverfi .
Eldofninn hefur fengið góðar viðtökur , en Ellert segir það mikil vonbrigði að hafa ekki fengið vínveitingaleyfið .
Fyrir bragðið sé reksturinn öðruvísi en að hafi verið stefnt .
" Samt gengur alveg rosalega vel og við höfum ekki yfir neinu öðru að kvarta , en vonandi leysist þetta mál fljótlega , " segir hann .
Prýðilegar líkur á jákvæðri niðurstöðu Fyrir skömmu skipaði borgarráð nefnd sem á að endurskoða reglur um vínveitingar í borginni og staðsetningu vínveitingahúsa .
Nefndin á fyrst og fremst að skoða ástandið í miðborginni og hvernig læra megi af reynslunni af lengri opnunartíma vínveitingahúsa .
Júlíus Vífill Ingvarsson , borgarfulltrúi og formaður nefndarinnar , segir að mál Eldofnsins og sambærileg mál falli jafnframt undir vinnu nefndarinnar .
Júlíus segir að Ellert A. Ingimundarson hafi haft samband við sig vegna málsins 10. júní sl. og þá hafi hann beðið lögfræðing skipulags- og byggingasviðs og lögfræðing borgarinnar að fara yfir það .
Skilgreint íbúðasvæði Veitingastaðir flokkast í staði án áfengisveitinga , umfangslitla áfengisveitingastaði og umfangsmikla áfengisveitingastaði .
Ekki er hægt að breyta úr umfangslitlum í umfangsmikinn áfengisveitingastað nema sækja sérstaklega um slíka breytingu .
Í sumum tilfellum getur slík breyting kallað á nýja umsókn um byggingarleyfi , meðal annars vegna hljóðvistarkrafna .
Grímsbær er staðsettur innan skilgreinds íbúðasvæðis samkvæmt gildandi aðalskipulagi Reykjavíkur og samkvæmt málsmeðferðarreglum borgarráðs um veitingastaði og gististaði er óheimilt að veita áfengisveitingastöðum á slíku svæði rekstrarleyfi .
Við fyrstu sýn virðist því ekki heimilt að setja vínveitingahús í Grímsbæ , en Júlíus bendir á að í reglunum sé að finna undantekningu ef um er að ræða svæði þar sem gert er ráð fyrir verslun og þjónustu innan íbúðasvæða .
Því hafi hann óskað eftir því að skoðað yrði hvort hún ætti ekki við í þessu tilviki , þar sem um verslunarkjarna væri að ræða .
" Þetta er fjölskipað stjórnvald en mér sýnist vera prýðilegar líkur á því að þetta mál geti fengið jákvæða niðurstöðu .
" Auk borgarinnar veita umsögn heilbrigðisnefnd , slökkvilið , vinnueftirlit , byggingarfulltrúi og lögregla .
" Óheimilt er að gefa út rekstrarleyfi ef einhver framangreindra aðila leggst gegn útgáfu leyfisins og skal rekstrarleyfi jafnframt bundið þeim skilyrðum sem fram kunna að koma í umsögnunum " , segir m.a. í lögum um veitingastaði , gististaði og skemmtanahald ( nr. 85/2007 ) .
Júlíus segir að við aðstæður eins og í sambandi við Eldofninn geti verið eðlilegt og jafnvel sjálfsagt að fólk geti keypt vín eða bjór með pizzu .
Hins vegar sé ekki útilokað að nágrannar hafi eitthvað um málið að segja og fara þurfi yfir þeirra athugasemdir ef einhverjar eru .
Hafa þurfi í huga að ákvörðunarvaldið sé ekki eingöngu hjá borgarráði en það sé umsagnaraðili og það vegi þungt geri það ekki athugasemdir við að veita leyfið .
