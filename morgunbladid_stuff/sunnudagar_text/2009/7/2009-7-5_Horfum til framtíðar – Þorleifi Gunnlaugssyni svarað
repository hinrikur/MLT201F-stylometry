ÞAÐ er miður að sjá skrif borgarfulltrúans Þorleifs Gunnlaugssonar í sunnudagsblaði Morgunblaðsins 28. júní sl. , þar sem hann gerir lítið úr jákvæðum skrifum mínum um Strætó .
Kjörnir fulltrúar mega til með að tala vel um okkar ágæta strætókerfi , með því móti fáum við fleiri til að prófa og vonandi til þess að finna sína leið í kerfinu og nota það .
Strætó bs hefur glímt við erfiðan rekstur undanfarin ár og hefur fyrirtækið farið langt fram úr áætlunum sem gerðar hafa verið án þess í raun að stjórnendur fyrirtækisins hafi haft nokkuð um það að segja .
Einhliða ákvarðanir hafa verið teknar um breytingar sem fólu í sér kostnað sem ekki var bætt inn í reksturinn .
Á þeim góðæristímum sem við höfum lifað undanfarin ár náðist ekki að bæta svo fjárframlög sveitarfélaganna að fyrirtækið gæti aukið og bætt þjónustuna .
Að ná nú að endurfjármagna fyrirtækið með þeim hætti sem lagt hefur verið upp með er sigur á þessum viðsjárverðu tímum .
Það tryggir að ekki þurfi að skerða þjónustuna og gefur okkur vonir um að við getum bætt þjónustuna inn í framtíðina .
Farið var í byltingu leiðakerfisins 2005 með miklum kostnaði og fækkun farþega .
Þá var fótunum kippt undan notendum strætó í einu vetfangi og einstaklingar sem jafnvel höfðu keypt sér íbúð m.t.t. þess hvar næsta stoppistöð var , stóðu uppi fjarri næstu stoppistöð og gátu engan veginn nýtt sér kerfið .
Í kjölfar þessara breytinga fækkaði farþegum mikið með tilheyrandi tekjuskerðingu fyrirtækisins .
Smartkortakerfið er annað dæmi um einhliða ákvörðun kjörinna fulltrúa sem ekki fylgdi framlag og kostaði fyrirtækið mörg hundruð milljónir .
Breytingarnar 2005 voru þó ekki allar neikvæðar og farþegum er að fjölga aftur í strætó .
Stærsta og besta breytingin var sú að tengja saman leiðakerfi alls höfuðborgarsvæðisins og setja inn svokallaðar stofnleiðir .
Í dag erum við að hugsa til framtíðar , við erum með gott leiðakerfi sem auðvitað má þó bæta og að því verður unnið áfram .
Við leggjum metnað okkar í að bæta þjónustuna með ýmsum aðferðum og viljum mæta þörfum notendanna eins og frekast er kostur .
Þorleifur Gunnlaugsson borgarfulltrúi óskar eftir rökstuðningi varðandi þá fullyrðingu mína að Strætó standist samanburð við þau lönd sem við berum okkur saman við .
Um það vil ég segja að gerður var samanburður á þjónustu Strætó bs við sambærileg bæjarfélög í Danmörku fyrir u.þ.b. ári síðan og var Strætó bs síst með lakari þjónustu .
Samanburðurinn var unninn af Einari Kristjánssyni , sviðsstjóra þjónustusviðs Strætó bs , sem hefur yfir 10 ára reynslu af strætórekstri og hönnun leiðakerfa í Danmörku .
Grein eftir hann þar sem hann rekur þetta var birt í 24 stundum fyrir u.þ.b. einu ári .
Þess má geta að Þorleifur Gunnlaugsson hefur ekki haft fyrir því að kynna sér þennan samanburð , né kynna sér starfsemi fyrirtækisins yfirleitt og er það miður .
Varðandi það að sumarið sé tíminn til að prófa að taka strætó , vil ég ítreka þá skoðun mína að ég tel það vera afar heppilegan tíma til að prófa , burtséð frá því að þjónustan sé skert yfir hásumarið .
Að mínu mati er gott að vera ekki mjög tímabundinn þegar maður er að prófa sig áfram við að nota þjónustuna .
Þegar maður er í fyrsta skipti að bíða á stoppistöð er betra að veður sé gott og fleiri ástæður mætti nefna .
Þjónusta strætó er vissulega skert yfir sumartímann , enda minnkar notkun strætó á þeim tíma um 55% .
Varðandi kosti og galla þess að sveitarfélögin á höfuðborgarsvæðinu reki saman byggðasamlag eins og Strætó bs þá er það mál til skoðunar á vegum SSH og verður fenginn utanaðkomandi aðili til þess að fara yfir stofnsamþykktir samlagsins og meta hvort skiptingin sé með eðlilegum hætti og hvort vægi hvers sveitarfélags í stjórn samlagsins sé eðlilegt .
Vel kann að vera að út úr þeirri skoðun komi sú niðurstaða að skynsamlegast sé fyrir sveitarfélögin að reka hvert um sig sitt strætókerfi , en það er afar mikilvægt fyrir strætósamgöngur á höfuðborgarsvæðinu og jafnvel suðvesturhorninu öllu að leiðakerfið sé samræmt , gefin út ein leiðabók , nýjar leiðir séu samræmdar þeim sem fyrir eru og hver leið nýtt sem best innan alls kerfisins og geti ekið milli sveitarfélaga þegar svo ber undir með kostnaðarþátttöku þeirra sveitarfélaga sem leiðarinnar njóta .
Varðandi eignaskiptingu innan byggðasamlagsins er rétt að leiðrétta það sem fram kemur í máli Þorleifs Gunnlaugssonar .
Reykjavík á aðeins um 59% hlut í félaginu á móti hinum sveitarfélögunum en ber hinsvegar ríflega 60% kostnaðarins vegna þess að þjónustustigið er hærra í Reykjavík en í öðrum sveitarfélögum .
Mikilvægt er að það komi fram að hvert og eitt sveitarfélag getur aukið þjónustu sína án þess að leita samþykkis hinna , enda greiði það fyrir þjónustuna að fullu .
Þannig getur , og hefur , Reykjavíkurborg verið að veita meiri þjónustu , sem skýrir það að borgin greiðir meiri kostnað en sem nemur skiptingu eignarhalds .
Höfundur er borgarfulltrúi og stjórnarformaður Strætó bs .
