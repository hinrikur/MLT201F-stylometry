Þorbjörg Eggertsdóttir fæddist í Dældarkoti í Helgafellssveit 26. maí 1919 .
Hún lést á dvalarheimilinu Kirkjuhvoli 15. júlí síðastliðinn .
Foreldrar hennar voru Eggert Thorberg Grímsson sjómaður , Elliðaey í Stykkishólmshreppi , Snæfellsnesi , síðar verkamaður í Reykjavík og kona hans Lilja Elínborg Jónsdóttir frá Haukagili í Vatnsdal , A-Hún .
Systkinin voru 6 , Þorbjörg elst , þá Hansína Elínborg , Kristín Jónína , María , Guðmundur Óskar og Lárus .
Þau María og Guðmundur lifa nú systur sína .
Þorbjörg giftist 9. des. 1939 Ingólfi Ingvarssyni , bónda í Neðra-Dal , V- Eyjafjöllum , f. 12. sept. 1904 í Selshjáleigu , d. 16. mars 1995 .
Börn þeirra eru ; 1 ) Eggert Ingvar , kvæntur Helgu Fjólu Guðnadóttur , 2 ) Guðbjörg Lilja , gift Viggó Pálssyni , 3 ) Svala , d. 11. jan. 1992 , gift Þórhalli Guðjónssyni , 4 ) andvana fædd dóttir , 5 ) Tryggvi , kvæntur Elísabetu Andrésdóttur .
Einnig ólu þau upp systurdóttur Ingólfs , Ástu Grétu Björnsdóttur , í sambúð með Kjell Arne Alvestad .
Barnabörnin eru 20 og barnabarnabörnin 35 .
Þorbjörg ólst upp hjá foreldrum sínum í Reykjavík utan áranna frá 3 til 10 ára er hún dvaldi hjá ættmennum í Rúfeyjum á Breiðafirði .
Hún lauk hefðbundinni barnaskólagöngu þess tíma .
Hún starfaði meðal annars á Saumastofunni Gullfossi og var í vist á heimilum í Reykjavík .
1940 hófu þau Þorbjörg og Ingólfur búskap í Neðri-Dal og bjuggu þar til 1973 er þau fluttu að Hvolsvegi 9 á Hvolsvelli .
Þar starfaði hún við saumastofuna Sunnu .
Þegar Ingólfur lést árið 1995 fór hún fljótlega að hugsa sér til hreyfings og flutti að dvalarheimilinu Kirkjuhvoli á Hvolsvelli og naut sín vel í návist samferðamanna og góðs starfsfólks .
Útför Þorbjargar fór fram frá Stóra-Dalskirkju , V-Eyjafjöllum , í gær , laugardaginn 25. júlí .
Þau mistök urðu við vinnslu blaðsins í gær að greinar um Þorbjörgu misfórust .
Eru ættingjar og vinir sem og lesendur beðnir atsökunar .
Þegar ég hugsa til tengdamóður minnar , Þorbjargar Eggertsdóttur , kemur fyrst upp í huga minn orðið hetja , því það var hún svo sannarlega og tókst á við lífið af jákvæði og æðruleysi alla tíð .
Örlögin höguðu því þannig að Þorbjörg dvaldi hjá ættfólki sínu í Rúfeyjum á Breiðafirði á sínum bernskuárum og minntist þess tíma ævinlega með hlýhug .
Tíu ára að aldri flutti hún aftur til foreldra sinna og systkina sem bjuggu í Reykjavík og ólst þar upp í kærleiksríkum faðmi fjölskyldunnar og þroskaðist til vits og ára .
Hún gekk í Miðbæjarskólann og starfaði síðan hjá saumastofunni Gullfossi og talaði oft um það hvað sá tími hafi verið henni lærdómsríkur .
Hún var einnig í vist á heimilum í Reykjavík og þar á meðal hjá Óskari Ingvarssyni og þar kynntist hún manni sínum Ingólfi .
Þau hófu búskap í Neðri-Dal árið 1940 , fyrst með foreldrum Ingólfs en tóku alveg við búinu árið 1945 , en tengdafaðir hennar dvaldist hjá þeim til dauðadags .
Um leið og Þorbjörg flutti undir Fjöllin tók hún ástfóstri við sveitina og þar var tekist á við önn og yndi daganna og áranna sem í hönd fóru .
Störfin voru ótalmörg , börnin fæddust eitt af öðru , ásamt því að sinna búi og uppbyggingu þess .
Það mæddi mikið á Þorbjörgu á þessum árum enda fór bóndinn til vers líkt og tíðkaðist á þessum tíma og þá hvíldi öll ábyrgð bús og barna á húsmóðurinni .
Þegar tengdamóðir mín leit til baka yfir farinn veg þá skynjaði maður fyrst og helst væntumþykju hennar til þessara dýrmætu ára sem hún átti í nágrenni góðra sveitunga og hún var í hjarta sínu mikill Eyfellingur .
Árið 1973 hættu þau hjónin búskap og fluttu að Hvolsvelli , en með sér fluttu þau heimilisbraginn frá Neðri-Dal þar sem gestrisni og hlýja tók á móti hverjum þeim sem að garði bar .
Ekki settist þó Þorbjörg í helgan stein heldur hóf störf við saumastofuna Sunnu og starfaði þar meðan heilsan leyfði .
Hún var alla tíð mikil kvenfélagskona og var heiðursfélagi kvenfélagsins Eyglóar sem var félagið hennar í sveitinni , en gekk einnig í kvenfélagið Einingu þegar hún flutti á Hvolsvöll .
Þorbjörg var mikil hannyrðakona og hafði mikla ánægju af að sinna því áhugamáli , og ófáar eru þær flíkurnar sem hún prjónaði á afkomendurna alla og hafa yljað þeim í gegnum árin .
Þorbjörg var sterk kona og glæsileg og fjölskyldan var henni allt og hana umvafði hún og styrkti í gegnum gleði og sorgir lífsins .
Minning um mæta og gegnheila konu mun ævinlega lifa í hjörtum ástvina hennar .
Helga Fjóla Guðnadóttir , Skarði .
Fyrstu minningarnar um hana ömmu tengjast Neðri-Dal .
Það var á búskaparárum ömmu og afa í sveitinni .
Þær minningar eru sveipaðar ævintýraljóma þar sem við barnabörnin lékum okkur og stunduðum búskap á okkar hátt , þótt ekki værum við há í loftinu .
Það var alltaf gaman að heimsækja ömmu og afa á Hvolsveginn eftir að þau fluttu þangað .
Það var vel tekið á móti okkur og amma lumaði alltaf á einverju góðu í búrinu .
Í minningunni var alltaf sunnudagsmatur í matinn hjá ömmu og ís og ávextir í eftirrétt .
Amma bjó yfir miklum dugnaði og seiglu .
Hún var aðeins tvítug þegar hún giftist afa sem var 15 árum eldri og fluttist frá Reykjavík austur undir Eyjafjöll .
Það var fyrir síðasta ættarmót sem haldið var á Goðalandi fyrir tveimur árum sem við fengum ömmu til þess að rifja upp söguna þegar amma og afi kynntust .
Það var skemmtilegt að heyra ömmu segja söguna af því þegar hún var í vist hjá bróður afa í Reykjavík og afi kom í heimsókn til bróður síns og um leið náði greinilega að töfra ömmu til þess að flytja með sér í sveitina .
Minningin ljóslifandi næstum 70 árum síðar .
Amma fæddist við Breiðafjörðinn og bjó þar sín fyrstu ár .
Eitt af mörgum skemmtilegum ættarmótum var haldið í Stykkishólmi fyrir fáum árum þar sem við fylgdum fótsporum ömmu .
Amma hafði gaman af handavinnu og föndri og bjó til mörg listaverk .
Hún var alltaf að vinna eitthvað í höndunum , prjónaði , heklaði , saumaði , bjó til listaverk úr skeljum og kuðungum og alltaf að prófa eitthvað nýtt .
Hún heklaði falleg föt á dúkkurnar okkar og saumaði sængurver í dúkkuvagnana .
Amma var mjög félagslynd og hafði gaman af að ferðast .
Eftir að hún flutti á Kirkjuhvol tók hún virkan þátt í því starfi sem bauðst .
Amma hafði gott minni og fylgdist vel með afkomendunum fram undir það síðasta .
Það er ómetanlegt að amma skyldi geta fagnað níræðisafmælinu sínu með okkur öllum í vor .
Hún bar aldurinn með mikilli reisn þrátt fyrir veikindi .
Þannig var amma , sterk kona sem tók áföllum sínum í lífinu af stillingu .
Við minnumst afa og Svölu og vitum að þau hafa tekið vel á móti þér .
Guð geymi þig , elsku amma .
Jóhanna og Fjóla Viggósdætur .
Amma kær , ert horfin okkur hér , en hlýjar bjartar minningar streyma um hjörtu þau er heitast unnu þér , og hafa mest að þakka , muna og geyma .
Þú varst amma yndisleg og góð , og allt hið besta gafst þú hverju sinni , þinn trausti faðmur okkur opinn stóð , og ungar sálir vafðir elsku þinni .
Þú gættir okkar , glöð við undum hjá , þær góðu stundir blessun , amma kæra .
Nú hinstu kveðju hjörtu okkar tjá í hljóðri sorg og ástarþakkir færa .
( Ingibjörg Sigurðardóttir ) Minningarnar streyma um hugann og söknuðurinn er mikill og með þessum fátæklegu orðum viljum við kveðja ömmu Þorbjörgu í hinsta sinn .
Amma var hlý og yndisleg kona sem breiddi sig út yfir fjölskylduna .
Þrátt fyrir mikinn fjölda afkomenda kom það aldrei fyrir að amma gleymdi afmælum eða öðrum merkisatburðum í lífi þeirra , öll áttum við sérstakan stað í hennar stóra hjarta .
Amma var einstaklega gestrisin og góð heim að sækja .
Fátt þótti henni skemmtilegra en að taka á móti gestum og veita þeim vel í mat og drykk , að ógleymdu konfektinu sem amma átti ævinlega til á vísum stað .
Fyrir yngstu kynslóðina lumaði amma Þorbjörg á forláta dótakassa sem gat fangað athygli barna svo tímunum skipti .
Það var ávallt glatt á hjalla í þessum heimsóknum .
Jákvæðni var ömmu í blóð borin .
Hún átti auðvelt með að sjá hinar bjartari hliðar lífsins og kvartaði sjaldan þótt hún hefði upplifað ýmsa erfiðleika og áföll á langri ævi .
Hún var ákveðin og hreinskilin en jafnframt hjálpsöm og hjartahlý .
Elsku amma , margar ljúfar minningar eru tengdar þér , jafnt úr barnæsku sem á síðari árum .
Skemmst er þó að minnast þegar öll fjölskyldan kom saman nú í vor og við héldum upp á 90 ára afmælið þitt þér til heiðurs , sem lukkaðist svo vel og þú varst hrókur alls fagnaðar .
En nú er komið að kveðjustund .
Viljum við þakka þér samfylgdina og biðjum góðan Guð að geyma þig og varðveita .
Við fjölskyldan kveðjum þig með fallega ljóðinu frá Eyjum , " Góða nótt " .
Dagurinn kveður , mánans bjarta brá blikar í skýja sundi .
Lokkar í blænum , leiftur augum frá , loforð um endurfundi .
Góða nótt , góða nótt , gamanið líður fljótt , brosin þín bíða mín , er birtan úr austri skín .
Dreymi þig sólskin og sumarfrið , syngjandi fugla og lækjarnið .
Allt er hljótt , allt er hljótt ástin mín , góða nótt .
( Ási í Bæ ) Hvíldu í friði og takk fyrir allt sem þú gafst okkur með nærveru þinni .
Minning þín verður ætíð ljós í lífi okkar .
Svandís , Fjölnir , Birkir , Aron og Sindri .
Elskuleg amma mín , hún Þorbjörg , er látin .
Það eru ótalmargar minningar sem leita á hugann þegar ég lít til baka og hugsa um stundir mínar með ömmu .
Ég var svo heppin að alast upp með ömmu og afa í nánast næsta húsi á Hvolsvelli .
Það var því ósjaldan kíkt í heimsókn til ömmu og afa , þar sem mér fannst alltaf gott að koma .
Hjá þeim tók ég í spil við afa , fékk að greiða ömmu og svo var alltaf eitthvað gott að borða .
Mér finnst það forréttindi að hafa fengið að alast upp í svo mikilli nálægð við ömmu og afa .
Amma var mikil kjarnakona sem hafði mikla reynslu í farteskinu og núna í seinni tíð spjölluðum við oft og mikið um hennar reynslu .
Hún sagði mér frá því eftir að pabbi slasaðist að hún hefði fengið lömunarveikina á sínum tíma , hún hafði því kannski betri innsýn á stöðu sonar síns en ella .
Amma var sterk kona og var ekki mikið fyrir að sýna sorg sínar , eftir að hafa misst bæði eiginmann og dóttur .
En amma sýndi gleði sína og hún var svo ákaflega stolt af afkomendum sínum og þegar ég kom í heimsókn til hennar á Kirkjuhvol hafði hún alltaf einhverjar skemmtilegar fréttir að segja af ættingjunum sem fékk stoltið hennar til að skína .
Hún hafði einstaklega gaman af öllu ungviðinu sem er að vaxa úr grasi og var ákaflega stolt af því .
Þegar ég heyrði í henni á 90 ára afmælisdaginn hennar var hún mjög ánægð með daginn , en hún hlakkaði miklu meira til að hitta allt fólkið sitt helgina eftir , þegar við komum öll saman í litla salnum í Hvoli og héldum upp á afmælið hennar .
Það var stórkostlegur dagur og brosið fór ekki af ömmu þar sem hún var umvafin fjölskyldu sinni , slíkar stundir voru í uppáhaldi hjá henni .
Daginn eftir afmælið fór ég til ömmu og kíkti á gjafirnar og gestabókina .
En amma og afi höfðu alla tíð verið dugleg að fá fólk til að skrifa í gestabók .
Þegar ég fletti í gegnum gestabókina þá sá ég að fyrsti atburður bókarinnar var 90 ára afmæli afa , sem var fyrir um 15 árum , og gestabókin endaði á 90 ára afmæli ömmu .
Ömmu og afa kallaði ég ömmu og afa í Neðró á mínum yngri árum í daglegu tali , núna í seinni tíð hefur hún verið kölluð " amma lang " vegna tilkomu langömmubarnanna og bar hún langömmutitilinn með mikilli reisn .
Elsku amma , takk fyrir allan stuðninginn í gegnum árin , takk fyrir alla vettlingana og fallega föndrið sem þú hefur gefið mér og syni mínum , takk fyrir allt góða spjallið sem við höfum átt og gaf mér svo mikið .
Takk fyrir allar skemmtilegu stundirnar í bíltúrunum , útilegunum , sunnudagsmáltíðunum og okkar mörgu sólarkaffistundum .
Ég sakna þín mjög mikið en finnst gott til þess að vita að þú hefur nú sameinast afa og Svölu dóttur þinni sem dó svo langt fyrir aldur fram .
Minning þín lifir í afkomendum þínum og ekki síst í nöfnum þínum .
Hjartans þakki fyrir allt og allt .
Berglind Elva Tryggvadóttir .
Á einum sólríkasta degi sumarsins hneig lífssól vinkonu minnar , Þorbjargar Eggertsdóttur frá Neðra-Dal , til viðar , eftir að hafa verið á lofti í liðlega 90 ár .
Í gegnum árin hafa afar sterk vináttubönd verið milli fjölskyldu minnar og fjölskyldu Þorbjargar frá Neðra-Dal og eiginmanns hennar Ingólfs heitins Ingvarssonar .
Grunnur þessa trausta sambands var sá að faðir minn , Pálmi Eyjólfsson , ólst upp að stórum hluta hjá foreldrum Ingólfs , tengdaforeldrum Þorbjargar , þeim Ingvari Ingvarssyni og Guðbjörgu Ólafsdóttur í Neðra-Dal .
Bernskuminningarnar hrannast upp og efst í huga verður þakklæti , tryggð og væntumþykja .
Oft var farið í heimsókn að Neðra-Dal á gljáfægðum Opel Caravan , sem gárungarnir kölluðu bónus , af því faðir minn var svo duglegur að pússa hann .
Á Markarfljótsaurunum var gefið í , hraðamælirinn sýndi uppundir 60 og haft var á orði að hér væri lengsti beini vegur á Íslandi , það var hugur í pabba að komast á bernskuslóðirnar .
Gott var að koma í heimsókn í Neðra-Dal .
Húsfreyjan réð ríkjum á heimilinu enda matselja góð en bóndinn þegar að bústörfum laut .
Börn þeirra hjálpuðu við bústörfin , þau Ingvar , Svala , Lilja , Tryggvi og uppeldisdóttirin Ásta Gréta Björnsdóttir .
Sem lítill drengur fékk ég oft að fara einn að vori og hausti að Neðra-Dal , þegar Dalshverfið var smalað , og fékk að kynnast því merkilega og trausta samfélagi sem þar var og því góða fólki sem þar bjó .
Ég var stoltur strákur og fjáreigandi því Þorbjörg og Ingólfur gáfu mér ævinlega lamb .
Þá voru merkilegar íþróttakeppnir unga fólksins í Dals- og Merkurhverfinu .
Þorbjörg var ættuð úr Breiðafirðinum en kom úr Reykjavík að Neðra-Dal .
Það hlýtur að hafa verið mikil breyting á högum hennar , Reykjavíkurstúlkunnar , að fara að búa í sveitinni .
Á þeim tíma voru sveitir landsins ekki rafvæddar og engin nútímaþægindi fyrir hendi .
Ingólfur hennar Þorbjargar hefur greinilega haft meira aðdráttarafl en raforkan og þægindin í borginni , það kemur okkur sem þekktum Ingólf ekki á óvart .
Ingólfur og Þorbjörg bjuggu góðu búi í Neðra-Dal frá árinu 1940 til ársins 1973 en þá fluttu þau á Hvolsvöll .
Við fráfall Ingólfs árið 1995 flutti Þorbjörg á Dvalarheimilið Kirkjuhvol .
Það var ævinlega notalegt að heimsækja þau hjón og Þorbjörgu eftir að hún varð ekkja , hún var einstaklega trygg við mig og fjölskyldu mína og færði okkur margar fallegar gjafir í gegnum tíðina .
Á lífsleiðinni reyndi oft mjög á Þorbjörgu en hún bar harm sinn í hljóði og stóð sem klettur í hafi og lét aldrei bugast .
Á kveðjustund stendur minningin um góða , trausta og gjafmilda konu .
Við kveðjum vin í kirkjunni í dag .
Kertin brenna og minna á sólarlag .
Samstillt áhrif liggja lofti í .
Lofsöngvarnir hljóma enn á ný .
Með þessum ljóðlínum eftir föður minn kveð ég og fjölskylda mín Þorbjörgu Eggertsdóttur og votta fjölskyldu hennar samúð okkar .
Ísólfur Gylfi Pálmason .
Hinsta kveðja Hafðu hjartans þökk mér horfin stund er kær .
Í minni mínu , klökk er minning hrein og skær .
Þú gengur um gleðilönd , Þér glampar sólin heið og við herrans hönd þú heldur fram á leið .
( Páll Janus Þórðarson .
) Hvíldu í friði , elsku amma .
Gísli Fannar og Hrafnhildur Kristín .
