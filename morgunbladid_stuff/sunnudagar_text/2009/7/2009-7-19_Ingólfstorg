Á SÍÐASTLIÐNU ári voru kynntar tillögur um mikla skerðingu Ingólfstorgs sem er aðaltorg Reykjavíkur .
Margir urðu til að mótmæla .
Núna eru komnar fram endurskoðaðar tillögur en skerðing torgsins skal vera hin sama .
Í aðdraganda búsáhaldabyltingar hlaut Austurvöllur að vera aðalsamkomustaður mótmælenda enda beint fyrir framan Alþingishúsið .
En svæðið hentar engan veginn til mikils samkomuhalds vegna viðkvæms gróðurs að sumri og svörður var traðkaður niður á stórum köflum á sl. vetri og myndaðist forað .
Ingólfstorg er hið sjálfsagða aðaltorg í Miðbænum en gamla Lækjartorg virðist úr leik .
Í greinargerð segja tillöguhöfundar m.a. um Ingólfstorg : " Útisamkomur eru þar ævinlega vinsælar " .
Samt er lagt til að tvö hús við Vallarstræti séu flutt inn á torgið og möguleikar til athafna þannig skertir að miklum mun .
Að auki skal salurinn Nasa í gamla Sjálfstæðishúsinu rifinn og þar sem þessi hús stóðu skal reisa enn eitt hótelið , fimm hæða , og er ekki sýnt að umhverfið þoli svo mikla byggingu með tilheyrandi umferð .
Heyrst hefur að samþykkja verði hina miklu hótelbyggingu til að vernda gömlu húsin sem flytja skal inn á torgið .
Auðvitað ber borgaryfirvöldum að vernda húsin á sínum gamla stað , ótengt áhuga einhverra á að reisa stórhótel á besta stað í Miðbænum .
Á Ingólfstorgi hefur þróast sérstakt mannlíf bifhjólamanna , krakka á hjólabrettum og fólks sem nýtur útivistar og veitinga .
Svona mannlíf verður ekki búið til með skipulagi og yfirvöldum ber að hlúa að því .
En það eru einkaaðilar sem standa fyrir tillögugerðinni sem lýst hefur verið .
Fyrir þeim vakir að hagnast á hótelbyggingu og fá að byggja sem mest .
Í því skyni skerða þeir athafnarými á torginu og þrengja að hinu sjálfsprottna mannlífi .
Verði tillögurnar samþykktar er viðbúið að aðrir fari af stað og vilji færa til gömul hús við torgið og reisa ný að baki þeirra .
Borgaryfirvöldum ber að tryggja borgarbúum samkomutorg við hæfi í Miðbænum og vernda mannlíf við Ingólfstorg .
Einsýnt er þá að leyfa ekki hina miklu röskun sem stefnt er að með tillögunum .
Í staðinn ber að finna leiðir til að treysta og bæta þá gömlu og upprunalegu umgjörð timburhúsa sem er enn við torgið .
Það er hlutverk kjörinna fulltrúa að marka ákveðna stefnu um tilvist og hlutverk Ingólfstorgs .
Þeir hafa enga stefnu um þetta .
Því virðist að enn og aftur fái peningaöfl að móta borgina eftir sínum vilja og þörfum .
Höfundur er sagnfræðingur .
