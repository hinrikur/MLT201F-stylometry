Víkverji er einlægur aðdáandi barna .
Hann dáir hreinskilni þeirra , heiðarleika , forvitni , hugmyndaríki og visku .
Víkverji hefur átt gáfulegri og innilegri samtöl við börn en flesta fullorðna .
En það er náttúrlega vegna þess að í eðli sínu er Víkverji ekkert óskaplega hrifinn af fullorðnu fólki .
Lífið hefur spillt því of mikið , alveg eins og lífið hefur spillt Víkverja .
En við því er ekkert að gera , svona hræðilegur er nú einu sinni gangur lífsins .
Með tímanum verðum við einhvern veginn allt öðru vísi en við ættum að vera .
Í svo til hvert sinn sem Víkverji á langt samtal við barn horfir Vikverji á litla barnið , sem hann elskar einlæglega , og hugsar : " Mikið er það hræðilega sorglegt , elsku barnið mitt , að þú skulir eiga eftir að verða fullorðið .
" En þetta segir Víkverji ekki upphátt því hann veit að hvert og eitt barn lætur sig dreyma um að verða fullorðið því það heldur að þá geti það gert allt sem það langi til : borðað súkkulaði á hverjum degi og farið út í heim og hitt sjóræningja eða dansað í konungshöllum .
Já , ef framtíð barna væri nú bara þannig , þá væri nú fjör í tilverunni .
Víkverja finnst fullorðið fólk gera allt of mikið í því að gera börn sín veraldarvön .
Um leið eru börn rænd ævintýrinu .
Og um leið og maður hættir að trúa á ævintýrið er maður í þeirri stórhættu að verða fullorðinn og ábyrgur .
Það hefur farið illa með margan manninn .
Víkverji mælir með því að þeir fullorðnu horfi á börn sem eftirsóknarverðar fyrirmyndir .
Það er eina leiðin fyrir þá fullorðnu til að verða aðeins skárri einstaklingar en þeir eru .
En þeir fullorðnu munu aldrei ná þeirri fullkomnun sem börn hafa , hversu mikið sem þeir reyna .
Fullorðið fólk er alltaf pínulítið óekta af því það hefur svo oft þurft að kasta frá sér sakleysi og hreinskilni .
Það er hins vegar ekkert óekta við börn .
Þau eru bara eðlileg og dásamleg 