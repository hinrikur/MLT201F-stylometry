" ÉG ætla að fara tvær ferðir út á sjó að skoða hvali , en sleppi þriðju ferðinni , " segir Ásdís Eir Símonardóttir , sem fyllir aldarfjórðunginn í dag .
Hún fer að jafnaði í þrjár hvalaskoðunarferðir á dag og hefur gert síðustu sumur , enda skipverji á Eldingu .
Hún segist þó aldrei fá nóg af hvölunum .
Gestirnir á bátnum eru þverskurður af samfélaginu , sumir tilfinningasamari en aðrir .
Sá eftirminnilegasti er að hennar sögn þýskur ellilífeyrisþegi sem stóð uppi á dekki og hágrét .
Þegar Ásdís spurði hvort ekki væri allt í lagi sagði maðurinn með kökk í hálsi og tár á hvarmi : " Það hefur verið draumur lífs míns að sjá hvali .
Nú sé ég þá .
" Í kvöld ætlar Ásdís Eir út að borða á Fiskmarkaðinn í Austurstræti með kærastanum sínum , en um næstu helgi slær hún upp heljarinnar grillveislu í Heiðmörk , ásamt vinkonu sinni , samkvæmt hefð .
Ásdís á sér einnig æskuminningu um eftirminnilegt afmæli í Danmörku .
Þá var hefðin að fara í tívolí með foreldrunum og var engin undantekning gerð á því árið 1993 .
Þó svo móðir Ásdísar myndi eignast son tveimur dögum síðar fóru þær saman í rennibrautir og rússíbana og skemmtu sér konunglega .
onundur@mbl.is 