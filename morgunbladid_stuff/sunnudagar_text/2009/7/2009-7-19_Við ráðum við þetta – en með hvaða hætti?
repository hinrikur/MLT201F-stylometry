Smátt og smátt er að koma fram með hvaða hætti mun þrengja að almenningi á næstu árum .
Kaupmáttur rýrnar jafnt og þétt .
Almenningur hefur þurft að taka á sig launalækkanir .
Verðhækkanir og hækkanir á gjöldum og sköttum fara beint inn í vísitöluna og valda því að afborganir af innlendum lánum hækka .
Fall krónunnar veldur því að afborganir af erlendum lánum eru orðnar mörgum óviðráðanlegar .
Verst er ástandið hjá þeim , sem hafa misst vinnuna , eða spenntu bogann of hátt í lántökum .
En enginn er undanskilinn áhrifum kreppunnar .
Neyslumynstrið er að gerbreytast .
Þetta kemur best fram á bílamarkaði – það verða ekki margir bílar af árgerðinni 2009 á götum hér á landi – en sést einnig víða annars staðar .
Engan veginn óbærilegar byrðar ? Um þessar mundir eru tölur bruddar í gríð og erg .
Hvað skulda Íslendingar ? Hvað mun Icesave kosta íslenska ríkið ? Í hverju eru aðrar skuldbindingar ríkisins fólgnar ? Hvað þarf að leggja mikið fé til bankanna ? Hvernig á að standa undir greiðslu atvinnuleysisbóta ? Hvernig á að borga rekstur heilbrigðiskerfis og skóla ? Hafa Íslendingar efni á að reka félagslega kerfið í núverandi mynd ? Hvernig á að halda öllum þessum boltum á lofti samtímis ? Í minnisblaðinu , sem Seðlabanki Íslands gerði um Icesave-samningana og greiðslubyrði af erlendum lánum fyrir fjárlaganefnd Alþingis og kynnt var á miðvikudag , er reiknað út að erlendar skuldir hins opinbera 2009 séu 1.520 milljarðar króna .
Þar af er skuldin vegna Icesave 575 milljarðar króna , erlendar skuldir vegna gjaldeyrisforða 584 milljarðar króna og svo framvegis .
Skuldir opinberra fyrirtækja og einkaaðila eru 1.312 milljarðar króna .
Erlendar skuldir eru alls 2.832 milljarðar króna .
Hrein skuld umfram erlendar eignir er 1.207 milljarðar króna .
Höfundar minnisblaðsins segja að matið á greiðslubyrðinni vegna Icesave byggist á tvennu : annars vegar getu ríkissjóðs til að afla tekna og draga úr útgjöldum til að standa undir vaxtabyrðinni af samningnum og hins vegar getu þjóðarbúsins til að flytja meira út en flutt er inn , hvort sem um er að ræða vörur eða þjónustu , þannig að hægt verði að borga vexti og afborganir án þess að umtalsverð lækkun verði á gengi krónunnar .
Niðurstaða Seðlabankans er sú að íslenskt þjóðfélag ráði við þessar skuldir .
Gylfi Magnússon viðskiptaráðherra talar á svipaða lund í grein , sem birtist í Morgunblaðinu 1. júlí : " Vissulega er ekkert fagnaðarefni að íslenska ríkið hafi lent í þessari stöðu og rétt og eðlilegt að hafa áhyggjur af henni .
Því fer þó fjarri að byrðarnar fyrir ríkið eða þjóðarbúið verði slíkar að ekki verði hægt að standa undir þeim .
Byrðarnar verða engan veginn óbærilegar fyrir þjóðarbúið , þótt vissulega hefði verið mun betra að vera án þeirra .
" Hækkanir láta ekki á sér standa Í minnisblaði Seðlabankans er sett fram greining á því hversu mikið þyrfti að hækka virðisaukaskatta til að fjármagna skuldbindingarnar vegna Icesave út frá ákveðnum forsendum Seðlabankans ( tekið er fram að ekki sé mælt með þessari leið af hálfu bankans , einungis sé um dæmi að ræða ) .
Kemst bankinn að því að yrði virðisaukaskattur annars vegar hækkaður úr 7% í 7,88% og hins vegar úr 24,5% í 27,57% og ágóðinn ávaxtaður á 6% vöxtum væri niðurstaðan sú að " uppsafnaðar tekjur af hækkun skattsins yrðu jafnar Icesave-skuldinni " .
Þarna verður íslenskt þjóðfélag eins og vél .
Stillingin á vélinni ræður því hvað út úr henni kemur .
Þegar bætast við skuldir er vélin stillt upp á nýtt og viti menn , þá breytist gangur hennar og skuldirnar hverfa .
Þetta hljómar einfalt , en er það ekki .
Allir vita að það eru takmörk fyrir því hvað hægt er að kreista mikinn safa úr sítrónu .
Greiðsluþol er tæknilegt orð , en snýst um það hversu miklar byrðar er hægt að leggja á einstaklinga af holdi og blóði .
Steingrímur J. Sigfússon fjármálaráðherra hefur mikið talað um skattahækkanir .
Indriði H. Þorláksson , ráðuneytisstjóri í fjármálaráðuneytinu , talar sömuleiðis um að óhjákvæmilegt sé að hækka skatta .
Og hækkanirnar láta ekki á sér standa .
Skattkerfið á Íslandi hefur verið meingallað að því leyti að í því hefur verið gert upp á milli fólks eftir því með hvaða hætti það hefur aflað sér peninga .
Það hefur þótt sanngjarnt að menn borguðu hærri skatta ef þeir öfluðu sér tekna með vinnuafli sínu , en með því að láta peningana sína vinna .
Þessa gagnrýni ber ekki endilega að skilja sem svo að hækka eigi fjármagnstekjuskatt , alveg eins má lækka tekjuskatt .
Hún snýst um sanngirni , að ekki sé gert upp á milli skattborgaranna .
Síðan er önnur saga hversu mikið fé hefur farið fram hjá skatti á undanförnum árum .
Stefán Ólafsson , prófessor í félagsfræði , hefur reiknað út að hámark skattbyrði á hjón sé um 34% hjá þeim sem hefðu um átta milljónir króna í árstekjur , en ef sú tala væri komin yfir þrjátíu milljónir væri skattbyrðin um 26% , enda hærra hlutfall tekna þá fjármagnstekjur .
Í frásögn Morgunblaðsins af fyrirlestri sem Stefán hélt í mars kom fram " að árið 1993 hefði tekjuhæsta prósent íslenskra hjóna haft 4,2% af heildartekjum allra hjóna .
Það hlutfall hafi hins vegar verið 19,8% árið 2007 .
Sú stígandi hefði því verið gríðarlega hröð .
Ríkustu tíu prósentin hafi farið úr því að hafa rúm 20% samanlagðra heildartekna allra , í að hafa tæp 40% þeirra .
Á sama tíma hafi því allir aðrir , hin níutíu prósentin , farið úr því að hafa 78,2% af heildartekjunum í að hafa 60,6% .
Ríkasta prósentið ( hjón ) hafi á árinu 2007 haft að jafnaði 18,2 milljónir í tekjur á mánuði .
Það séu 615 fjölskyldur og því sé mikilvægt að muna að það hafi ekki aðeins verið um þrjátíu menn sem höfðu ofurlaun hér á landi .
" Misskiptingin jókst Það er kannski ekki að furða að í hruninu hafi komið fram hugmyndir um hátekjuskatt .
Sá skattstofn , sem Stefán Ólafsson talaði um í mars , hefur hins vegar óhjákvæmilega breyst þótt ekki liggi enn fyrir hvað sú breyting er mikil – hvort við séum aftur komin til ársins 1993 – og hrunið hafi verið full róttæk leið til launajöfnunar í þjóðfélaginu .
Hátekjuskatturinn hefur nú verið lagður á .
Frá og með 1. júlí leggst 8% hátekjuskattur á allar tekjuskattskyldar tekjur um fram 700 þúsund krónur .
Eins og iðulega gerist hefur skatturinn afleiðingar , sem ekki var ráð fyrir gert .
Nú kvarta þeir sáran , sem taka háar eingreiðslur úr viðbótarlífeyrissjóðum sínum , yfir ósanngirni þess að lenda í hátekjuskattinum .
En hátekjuskatturinn er ekki eina dæmið um auknar álögur , heldur eitt af mörgum .
Sykurskatturinn , sem upphaflega átti að leggja á til að bæta heilsufar þjóðarinnar , breyttist í matarskatt .
Ef ætlunin með sykurskattinum var að fá fólk til að hætta að neyta sykurs hlýtur matarskattinum að vera ætlað að fá fólk til að hætta að borða .
Til þess að komast út úr kreppunni þarf íslenskt efnahagslíf að komast upp úr frystikistunni .
Það verður ekki gert með auknum álögum .
Með þeim er þrengt að atvinnulífinu .
Hins vegar virðast skattarnir og gjöldin vera þær aðgerðir ríkisstjórnarinnar , sem strax eru framkvæmdar .
Mörg fyrirtæki eru á heljarþröm .
Ástæðan er ekki sú að þau séu illa rekin heldur ástandið í þjóðfélaginu .
Aðgangur að lánsfé er takmarkaður og vextir svimandi háir .
Þrengt að fjölskyldum Þetta á ekki bara við um fyrirtæki , heldur einnig almenning .
Allir hafa minna á milli handanna .
Við hverja álögu verður minna aflögu og heimilisreksturinn erfiðari .
Enginn einstaklingur er eyland í efnahagslífinu .
Vandi eins hefur keðjuverkandi áhrif á aðra .
Ógreiddur reikningur er skuld þess , sem keypti , en tekjumissir þess sem seldi .
Sá sem ekki getur innheimt reikningana sína lendir í vandræðum með að borga reikningana , sem hann skuldar .
Þeim fer fjölgandi , sem eiga erfitt með að láta enda ná saman , og með hverri klípu magnast vandinn .
Hér er ekki um að ræða tannhjól í vél eða sítrónu , sem alltaf má kreista úr fleiri dropa .
Hér er um að ræða fjölskyldur og einstaklinga , sem eru að reyna að halda sér uppréttum eftir hrun íslensks efnahagslífs , koma börnum sínum á legg og hugsa um foreldra sína , afa og ömmur .
Og lifa mannsæmandi lífi .
Almenningur ber ekki ábyrgð á því að íslenskt efnahagslíf hrundi , þótt það kunni að henta sumum að draga upp þá mynd að ástæðan sé sú að þjóðin missti stjórn á sér .
Almenningur situr hins vegar uppi með reikninginn af afdrifaríkri fjármálastarfsemi nokkurra einstaklinga og hann á það skilið að allt sé gert til þess að tryggja að hann verði sem lægstur .
Röðin kemur að Icesave Nú hefur umsóknin um aðild að Evrópusambandinu verið afgreidd og röðin komin að Icesave .
Fyrir Alþingi liggur nú frumvarp um samningana við Breta og Hollendinga vegna Icesave .
Margt hefur komið í ljós frá því að samningurinn var undirritaður og hann hefur verið gagnrýndur harkalega .
Í grein í Morgunblaðinu í vikunni færði Einar Sigurðsson bankastarfsmaður rök að því að það að gera kröfur Breta og Hollendinga jafnstæðar kröfum tryggingasjóðs innstæðueigenda vegna Icesave , gæti orðið til þess að íslenska ríkið og þar með skattborgarar þyrftu að greiða 300 milljarða króna að óþörfu .
Í minnisblaði Seðlabankans til fjárlaganefndar kemur fram hörð gagnrýni í samninginn í mörgum liðum .
Efasemdir um samningana virðast fara vaxandi á þingi og ná inn í stjórnarflokkana þótt þær séu meira á yfirborðinu meðal Vinstri grænna .
Í röðum samfylkingarmanna heyrist meðal annars að það hafi verið vonbrigði að ekki skyldi nýttur grundvöllur hinna svokölluðu Brussel-viðmiða , sem samið var um í nóvember og áttu að tryggja jafnvægi milli Íslendinga , Breta og Hollendinga .
Þar var meðal annars kveðið á um að taka ætti " tillit til hinna erfiðu og fordæmislausu aðstæðna sem Ísland er í og knýjandi nauðsynjar þess að ákveða ráðstafanir sem gera Íslandi kleift að endurreisa fjármála- og efnahagskerfi sitt " og " stofnanir Evrópusambandsins og Evrópska efnahagssvæðisins [ myndu ] taka áframhaldandi þátt í þessu ferli sem fer fram í samráði við þær " .
Í fréttaskýringu eftir Agnesi Bragadóttur í Morgunblaðinu í dag , laugardag , kemur fram að engin vissa sé fyrir meirihluta fyrir Icesave , en mikill þrýstingur er af hálfu stjórnarforustunnar , Jóhönnu Sigurðardóttur forsætisráðherra og Steingríms , að koma málinu í gegnum þingið .
Það getur verið hættulegt að hafna Icesave-samningnum að því leyti að þá verður ekki aðeins samið að nýju um þá þætti , sem Íslendingar eru óánægðir með , heldur málið allt .
Þá gæti kergja hlaupið í viðsemjendurna og dyr lokast , sem mikilvægt er að haldist opnar .
Á hinn bóginn væri það mikil óbilgirni af rótgrónum lýðræðisríkjum að átta sig ekki á því að þjóðþing er ekki stimpill , sem framkvæmdavaldið getur notað að vild , heldur stofnun , sem tekur sjálfstæðar ákvarðanir .
1.718 Erlendar skuldir hins opinbera í milljörðum .
575 Skuldir vegna Icesave í milljörðum .
1.312 Erlendar skuldir opinberra fyrirtækja og einkaaðila í milljörðum .
Tölurnar eru úr minnisblaði Seðlabanka Íslands til fjárlaganefndar Alþingis og eiga við um árið 2009 .
