Eftir Birgi Örn Steinarsson biggi@mbl.is ENDURGERÐ af Sigur Rósar-laginu Hoppípolla er í sjöunda sæti breska vinsældalistans .
Þar heitir lagið Poppiholla og er flutt af bresku dansteknósveitinni Chicane .
Um allt aðra nálgun er að ræða en aðdáendur Sigur Rósar eru vanir og nær eingöngu er stuðst við píanóstefið sem einkennir lagið .
Undir því dynur svo vélrænt bít og hljómborðsstraumur er einkennir dansgólf skemmtistaða Ibiza .
" Mér finnst þetta bara frábært , það er alltaf gaman að svona , " segir Orri Páll Dýrason , trommuleikari sveitarinnar , en sveitin gaf góðfúslegt leyfi sitt fyrir endurgerðinni þó svo að slíkt sé ekki nauðsynlegt í tónlistarheiminum .
" Það má hver sem er taka kóver af lögunum þínum ef þeir vilja .
" Orri heyrði lagið fyrir skemmstu og hlær þegar blaðamaður spyr hver fyrstu viðbrögð hans hafi verið .
Sveitin lítur þó alls ekki á það þannig að verið sé að skemma frumgerðina .
" Þetta var bara fyndið og skemmtilegt .
Þetta er náttúrlega allt öðruvísi en við gerum það .
" Hærra en frumgerðin Sjálf hefur Sigur Rós aldrei náð svo hátt upp á breska vinsældalistann þó svo að breiðskífur sveitarinnar hafi selst mjög vel þar í landi .
Orri segir það bara fyndið að endurgerðin ætli að ná lengra en frumgerðin og kippir sér lítið upp við það .
Myndbandið við lagið er líka afar ólíkt myndböndum Sigur Rósar en það er að finna á YouTube .
