Eftir Árna Matthíasson arnim@mbl.is Aðfaranótt 28. júní 1969 ruddist lögregla inn í óhrjálega búllu í Greenwich Village í New York í leit að samkynhneigðum .
Viðstaddir , um 200 manns , þurftu að sýna skilríki og karlar sem voru of kvenlegir voru handteknir og eins konur sem ekki voru nógu kvenlega klæddar .
Álíka aðgerðir lögreglu voru alsiða á þessum tíma , en að þessu sinni gerðist það sem menn áttu ekki von á – hinir handteknu streittust á móti og fólk sem safnast hafði að til að fylgjast með fór líka að skipta sér af því sem fram fór .
Áður en varði voru lögreglumennirnir innikróaðir á barnum og sérsveit á leiðinni til að frelsa þá , en sú sveit þurfti að glíma við íbúa hverfisins , samkynhneigða og aðra , fram eftir nóttu .
Þessi atburður hefur verið kallaður Stonewall-uppþotin eftir heiti staðarins og í kjölfar hans komst mannréttindabarátta samkynhneigðra í sviðsljósið vestanhafs og síðar um allan heim .
Á þeim tíma sem Stonewall-uppþotin hófust var samkynhneigð talin geðsjúkdómur vestanhafs , alríkislögreglan hélt skrá yfir samkynhneigða , póstþjónustan skráði nöfn þeirra sem fengu sendar bækur og blöð sem fjölluðu um samkynhneigð og nöfn þeirra sem sóttu krár samkynhneigðra voru birt í blöðum .
Einnig var algengt að menn sem grunaðir voru um samkynhneigð væru reknir úr starfi og hjá opinberum stofnunum var það fortakslaus brottrekstrarsök .
Þrátt fyrir þessar þrengingar voru starfandi í Bandaríkjunum samtök sem börðust fyrir réttindum samkynhneigðra , þeirra helst Mattachine-samtökin og Dætur Bilitis , sem voru samtök lesbía og stofnuð upp úr Mattachine-samtökunum að hluta .
Mattachine-samtökin voru hommasamtök og skipulögð eins og neðanjarðarhreyfing , enda skipti miklu fyrir félagsmenn að ekki yrði ljóstrað upp um kynhneigð þeirra , en samtökin áttu sér líka rætur í hreyfingu kommúnista sem áttu einnig undir högg að sækja vestanhafs á þeim tíma .
Í kjölfar Stonewall-uppþotanna reis ágreiningur milli nýrrar kynslóðar homma og lesbía og þeirra eldri kynslóða sem höfðu starfað að því árum saman innan Mattachine-samtakanna að auka réttindi samkynhneigðra en miðað hægt .
Mattachine-kynslóðin lagði mikla áherslu á að hommar og lesbíur væru eins og fólk er flest og ættu því að njóta sömu réttinda .
Í mótmælaaðgerðum samtakanna máttu menn til að mynda ekki haldast í hendur eða klæða sig kvenlega og bannað var að pör héldust í hendur .
Unga fólkið vildi aftur á móti fá að vera eins og því sýndist og klæðast eins og það kaus sjálft og sökuðu forsvarsmenn Mattachine-samtakanna um linkind gagnvart yfirvöldum .
Fyrir vikið spratt upp ný hreyfing , háværari , ágengari og árangursríkari og barst um allan heim .
Baráttunni fráleitt lokið Páll Óskar Hjálmtýsson segir að þótt Stonewall-uppþotin séu merkileg og marki ákveðið upphaf jafnréttisbaráttu samkynhneigðra á okkar dögum megi menn ekki gleyma því að samkynhneigðir hafi staðið í ströngu öldum saman og þannig hafi samkynhneigðir í Þýskalandi verið komnir langt í sinni baráttu áratugum á undan Ameríku .
" Ég er svo heppinn að vera af kynslóð sem naut meira frelsis hér á landi en nokkur önnur fram að því .
Eftir að ég kom út úr skápnum varð ég aldrei fyrir mismunun , var aldrei laminn eða rekinn úr íbúð eða vinnu fyrir það eitt að vera hommi .
Ég þekki samt fólk persónulega sem lenti í þessu öllu saman .
Það er meðal annars fyrir tilstilli baráttufólks eins og stofnenda Samtakanna 78 að allt breyttist .
Þessi barátta kostaði suma lífið og aðrir misstu geðheilsuna .
Við hin , sem á eftir komum , megum aldrei gleyma því .
" Gleðigangan sem gengin verður 8. ágúst næstkomandi , er einn helsti viðburður ársins á Íslandi , enda fyllist þá miðborg Reykjavíkur af fólki .
Fyrsta gleðigangan var einmitt farin í kjölfar Stonewall-uppþotsins , því ári síðar var farin sérstök frelsisganga í hverfinu og sú hefð hefur breiðst út um heiminn .
Fyrsta gleðigangan hér var farin árið 2000 , en 1999 var haldin hátíð á Ingólfstorgi til að minnast afmælis uppþotanna .
" Ég gleymi því aldrei hvernig mér leið þegar við gengum frá Hlemmi í fyrstu gleðigöngunni og beygðum inn á Laugaveg og sáum mannfjöldann sem stillt hafði sér upp meðfram götunni .
Það var ótrúlegt að sjá hve margir höfðu komið og við áttum alls ekki von á svo góðum viðtökum .
Þessi gleðiganga var staðfesting á árangrinum sem við höfðum náð .
" Páll Óskar bendir á að þó vel hafi miðað í baráttunni , þá sé henni fráleitt lokið .
" Við erum ekki að berjast fyrir sérréttindum , viljum bara hafa sömu réttindi og aðrir , en þó við séum búnir að ná ákveðnu frelsi sýnir sagan okkur að það er ekkert mál að taka það frá okkur aftur og getur gerst skyndilega .
Þess vegna verðum við alltaf að vera á vakt .
Amma vinkonu minnar orðaði þetta svo vel þegar hún frétti að það hefði verið hávaði í pabba þegar ég kom út úr skápnum : " Ósköp væri huggulegt að búa í heimi þar sem það skiptir engu máli hverjum maður væri skotinn í .
" Gleði Umdeild regnbogapílagrímsganga 40 ára afmæli Stonewall-uppþotanna var fagnað víða um heim í síðustu viku og þar á meðal í New York þar sem borgaryfirvöld hrintu af stað mikilli herferð sem hvetja á samkynhneigða ferðamenn til að bregða sér til New York og fara í " regnboga-pílagrímsgöngu " um hverfið .
Á sama tíma eru mörg baráttumál samkynhneigðra þar í borg , og víða vestan hafs , áþekk og fyrir fjörutíu árum eins og samtök samkynhneigðra hafa bent á .
Þau segja þannig að enn séu samkynhneigðir beittir tilefnislausu ofbeldi af lögreglumönnum , enda sé grunnt á fordómunum og eins sýni yfirvöld lítinn áhuga á að liðsinna samkynhneigðum ungmennum sem búi á götunni .
Sérstaklega eigi transgender blökkufólk erfitt uppdráttar , ekki síst í fangelsum borgarinnar , þar sem það sé beitt harkalegu ofbeldi af föngum og fangavörðum .
Því til viðbótar segja þau að borgaryfirvöld í New York hafi sett af stað sérstakt átak til að fækka skemmtistöðum og krám samkynhneigðra sem sé óneitanlega ankannalegt í ljósi þess að þau freisti þess að laða að fleiri samkynhneigða ferðamenn .
" Spáðu ekkert í það " Ein af þeim , sem þátt tóku í Stonewall uppþotunum og voru síðar áberandi í transgendersamstökum var Marsha P. Johnson .
Hún varð fræg fyrir vasklega framgöngu í uppþotunum og fleygt varð svar hennar við spurningu dómara um fyrir hvað P-ið í nafninu stæði : " Pay it No Mind " eða " spáðu ekkert í það " .
Lík Johnson fannst í Hudson fljóti í New York skömmu eftir gleðigöngu þar í borg 1992 og leikur grunur á að hún hafi verið myrt , en lögregluyfirvöld í New York töldu ekki ástæðu til rannsóknar .
Enski tónlistarmaðurinn Antony Hegarty , sem hefur þrívegis komið fram á tónleikum hér á landi , tvisvar með hljómsveit sinni og einu sinni með Björk Guðmundsdóttur , nefndi hljómsveit sína The Johnsons til heiðurs Marsha P. Johnson .
Dauðarefsing við samkynhneigð Það þótti frétt um allan heim þegar réttur á Indlandi kvað upp þann úrskurð að bann við samkynhneigð stangaðist á við almenn mannréttindi .
Enn er samkynhneigð þó bönnuð víða ; í um 80 löndum er samkynhneigð bönnuð með lagasetningu og sumstaðar að viðlagri dauðarefsingu .
Alla jafna eru fordómar mestir í Miðausturlöndum og Asíu , en einnig í mörgum löndum Afríku .
Samkynhneigðir njóta mestra réttinda í Kanada , á Spáni , í Benelux-löndunum , Suður-Afríku og á Norðurlöndununum , að Íslandi og Finnlandi frátöldum .
