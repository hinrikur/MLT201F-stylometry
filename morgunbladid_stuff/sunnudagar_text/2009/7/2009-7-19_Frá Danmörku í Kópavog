" ÉG verð heima á afmælinu , en skrepp kannski eitthvað út úr bænum til að hrella vini mína í sveitinni , " segir Hafsteinn Austmann , myndlistarmaður , sem á 75 ára afmæli í dag .
Hann segir það ekki koma til greina að ferðast til útlanda þegar íslenska sumarið er í hámarki , eins og núna .
Frekar vill hann vera heima , en hann býr í Reykjavík ásamt eiginkonu sinni , Guðrúnu Þ. Stephensen leikkonu .
Saman eiga þau tvær dætur og sex barnabörn .
Ýmislegt er á döfinni hjá Hafsteini , en 12. júlí síðastliðinn opnaði sýning í Dronninglund Kunstcenter á Jótlandi , í nágrenni Álaborgar , á verkum 32 virtra vatnslitamálara frá Norðurlöndunum .
Hafsteinn er eini þátttakandinn frá Íslandi , en sýningin stendur til 30. ágúst .
Hann þekkir marga af þeim sem sýna í Dronninglund og hefur sýnt með nokkrum þeirra áður .
Þá bauð menningarmálaráð Kópavogs Hafsteini nýlega að sýna í Listasafni Kópavogs næsta vor .
" Þá ætla ég að halda eitthvað upp á afmælið .
Þar verða myndir frá því að ég sýndi hérna heima fyrst , líklega frá 1956 .
Þetta verður einhvers konar yfirlitssýning , það skásta sem ég held ég hafi gert , " segir hann og hlær .
onundur@mbl.is 