HVERS eigum við borgarbúar og Sunnlendingar að gjalda ? Eftir að hafa eytt lunganum úr fallegum sunnudegi í bílaröð frá Ingólfsfjalli og í bæinn þá velti ég því fyrir mér .
Í sífellu heyrðust í útvarpinu tilkynningar þess efnis að umferð væri hæg , bílstjórar yrðu að vera þolinmóðir , sýna skilning , taka tillit til annarra bílstjóra og forðast framúrakstur .
Á meðan ég sat í bílnum þá gafst mér mjög góður tími til að hugsa um niðurskurð í ríkisfjármálum , gjaldþrot heimilanna , gengi krónunnar og síðast en ekki síst slaka ríkisstjórn sem nú situr á Alþingi og virðist engan dug eða skilning bera í brjósti sér til að taka virkilega á vandamálum íslensku þjóðarinnar .
Þá kemur í fréttum viðtal við ráðherrann , Kristján Möller .
Hann telur að því miður séu Vaðlaheiðagöng líklega komin það langt á teikniborðinu að þau hafi forgang á tvöföldun Suðurlandsvegar .
Það lá við að ég keyrði útaf , sem er erfitt á 35 km hraða .
Ég velti því fyrir mér hvort maðurinn sé ekki alveg í lagi , nýbúinn að keyra framhjá fjölda hvítra krossa til minningar um þá sem hafa látist í umferðinni á margfrægum einnar akreinar vegi sem liggur frá Hvolsvelli til Reykjavíkur í gegnum Hellu , Selfoss og Hveragerði .
Hvað þurfa margir að látast í umferðinni til þess að ráðherra vakni ? Sefur hann kannski bara í heimahéraði , sem er að verða eins og svissneskur ostur , allt kjördæmið meira og minna útborað og svo á að bora meira ? Það er mál að linni ! Við Reykvíkingar ásamt öllum Sunnlendingum verðum að fá að njóta einhvers af því veggjaldi sem á okkur er lagt , ekki bara Norðlendingar eða Austfirðingar , með fullri virðingu fyrir þeim .
Það er kominn tími til að við rísum upp og látum í okkur heyra ! Það er ekki okkur , sem keyrum þennan veg mörgum sinnum í viku , bjóðandi að láta einn mann , þótt ráðherra , sé , ítrekað tala um hvað mikið sé lagt til vegamála án þess að fá einhverjar breytingar í gegn .
Meirihluti skattatekna kemur af þessu svæði , þ.e. Reykjavík og Suðurlandi .
Af hverju fáum við ekki notið þeirra í formi tvöföldunar á margumræddum vegakafla ? Er ráðherra kannski svo upptekinn við að standa við kosningaloforð í sínu heimahéraði að ekkert annað kemst að ? Það tók Keflvíkinga mörg ár að fá tvöföldun á Keflavíkurvegi í gegn .
Sú framkvæmd hefur nú heldur betur sannað gildi sitt .
Alvarlegum slysum hefur fækkað sem auðvitað ber að fagna .
Þvílíkur munur er að keyra eftir veginum í dag , ljós að kveldi og bílstjórar afslappaðir því hægt að keyra á sínum hraða og svo þeim hraða sem vegurinn býður upp á .
Ég legg það til að við fáum að njóta sannmælis og að áhersla verði lögð á tvöföldun Suðurlandsvegar .
Núna strax en ekki eftir tvö ár eða þegar einhver vegaáætlun verður endurskoðuð .
Notum peningana okkar úr lífeyrissjóðunum til þessa verkefnis , við eigum heimtingu á því .
Það liggur ekki lífið á Vaðlaheiðagöngunum , það er verið að klára Héðinsfjarðargöng sem kosta nú ófáar krónurnar .
Því skora ég á ráðherra samgöngumála , sem eflaust hefur fengið fréttir af mikilli umferð um helgina á umræddum vegi , að taka þetta stórmál strax upp og setja í algjöran forgang .
Við eigum það skilið að tvöföldun Suðurlandsvegar verði kláruð innan tveggja ára með góðum styrk okkar lífeyrissjóða .
Að lokum langar mig að minna á mikilvægi þess að hanna íslenska vegakerfið fyrir hjólreiðar .
Alþingismenn standa í pontu og lofa vistvænum farartækjum , minni mengun og meiri grænum kostum .
En hvað með efndir ? Eitthvað virðist vanta þar upp á ! Það er ekki vegasamgöngum að þakka að ekki hafi farið verr fyrir hjólreiðamönnum á þjóðvegum okkar ylhýra lands , heldur tillitssemi bílsjóra og heppni .
Höfundur er framkvæmdastjóri .
