FYRIR nokkrum árum var mikið talað um að við Íslendingar ættum að gjörbreyta atvinnustefnu okkar .
Hætta við virkjanir og stóriðjuuppbyggingu og leggja minna upp úr auðlindanýtingu til lands og sjávar .
Við ættum þess í stað að fara hina svo kölluðu " finnsku leið " .
Í kjölfarið át hver þessa skyndilausn upp eftir öðrum .
" Finnska leiðin " átti að hafa verið efnahagsundur með áherslu á menntun og nýsköpun sem ætti engan sinn líka .
" Finnska leiðin " var líka innganga í ESB og upptaka evru .
Sérstaklega varð þessi " lausn " hugleikin Samfylkingunni .
Svo mjög , að haldin var sérstök ráðstefna á vegum Samfylkingarinnar um finnsku leiðina og framtíð Íslands .
Þegar menn fóru síðan að skoða hvað fólst í þessari svokölluðu finnsku leið runnu á menn grímur .
Jafnvel fleiri en tvær eða þrjár .
Finnska leiðin Á fjármálaráðstefnu sveitarfélaga sem haldin var síðastliðið haust , í skugga efnahagshrunsins , hélt Sigurbjörg Árnadóttir erindi um finnsku leiðina en hún hafði búið í hálfan annan áratug í Finnlandi .
Einmitt á þeim árum sem Finnland varð fyrir sinni bankakreppu og efnahagslægð í kjölfarið .
Í máli hennar og fleiri sem fylgdu á eftir , kom fram allt önnur og verri mynd af " finnsku leiðinni " .
Í ljós kom að fyrst hefðu stjórnvöld orðið máttvana .
Ríkisvaldið hefði bæði orðið áberandi aðgerðar- og getulaust til að takast á við kreppuna .
Í kjölfarið fylgdi óstöðugt stjórnarfar .
Síðan komu aðhaldsaðgerðir , skattahækkanir , frekari samdráttur og vítahringurinn varð fullkomnaður .
Atvinnuleysi fór í allt að 30% og á einstaka svæðum enn hærra , sífellt fleiri urðu gjaldþrota og misstu eignir sínar .
Afleiðingin varð sú að kreppan dýpkaði .
Atvinnuleysi varð viðvarandi , félagsleg vandamál óviðráðanleg og fátækt og vímuefnanotkun algeng .
Þetta er ekki lýsing á Íslandi 2009-2010 þó svo að ískyggilega margt hafi samhljóm .
Þetta er " finnska leiðin " sem var svo rómuð þegar í tísku var að tala niður atvinnusköpun sem byggðist á nýtingu auðlinda lands og sjávar .
Við þessa afhjúpun urðu flestir sammála um að við ættum að læra af frændum okkar og vinum , Finnum og fara ekki þeirra leið .
Lærdómur okkar Höfum við gengið götuna til góðs ? Lærðum við af sögunni og reynslu nágranna okkar ? Sannarlega höfum við lært .
Því miður ekki þó að forðast " finnsku leiðina " .
Nei , – við höfum tekið hvert einasta skref .
Í þeim kjallaratröppum höfum við stigið hratt en örugglega á hvert þrep á leiðinni niður .
Niður í dýpri kreppu en við þyrftum .
Með hliðsjón af " finnsku leiðinni " verða líklega nokkur ár í að augu ríkisstjórnarinnar opnist fyrir þeirri staðreynd að auka þurfi neysluna í samfélaginu .
Í stað þess að stefna á samdrátt , niðurskurð og skattahækkanir ætti ríkisstjórnin að gera allt sem hún getur til að auka atvinnu , – auka neysluna .
Og þá er öll vinna jafn rétthá .
Við eigum einmitt að nýta allar okkar auðlindir , jafnt orku , lands- og sjávargæði en ekki síst mannauðinn , þekkinguna .
Við eigum að stefna á að á Íslandi sé fjölbreytt atvinnulíf sem byggist á sérstöðu landsins , menningu og krafti fólksins .
Allar vinnufúsar hendur eiga rétt á að láta til sín taka .
Verkefni ríkisvaldsins er að skapa aðstæður til að örva atvinnulífið , efla nýsköpun og stuðla að erlendri fjárfestingu .
Til þess þarf að forðast " finnsku leiðina " .
Framtíðin En hvað skal gera ? Í fyrsta lagi verðum við að hafna Icesave-samningnum .
Sá samningur sem fyrir liggur er algjörlega óásættanlegur fyrir land og þjóð .
Í öðru lagi verðum við að endurreisa bankakerfið og koma á trúverðugum aðgerðum í ríkisfjármálum .
Í þriðja lagi verðum við að fara í uppbyggjandi aðgerðir í atvinnumálum .
Með þessum aðgerðum skapast aðstæður sem gera atvinnulífinu kleift að vaxa .
Vextir munu lækka og gengi styrkist .
Í íslenskri þjóð býr kraftur og dugnaður .
Þjóðin er tilbúin til að bera byrðar saman í gegnum erfiða tíma en verður að njóta sanngirni .
Ósanngjarnar kröfur , eins og Icesave eða mismunun landsmanna eftir því hvort þeir eru húseigendur / skuldarar eða fjármagnseigendur , munu aldrei þjappa þjóðinni saman .
Við þurfum ríkisstjórn samstöðu , áræðis og skynsemi .
Við þurfum nýja ríkisstjórn .
Höfundur er alþingismaður Framsóknarflokksins í Suðurkjördæmi .
