Eftir Steinþór Guðbjartsson steinthor@mbl.is Jóhanna : " Bragi er að mörgu leyti flókinn og samsettur persónuleiki .
Hann er dulari en margir halda .
Hann hefur alltaf verið ákaflega fróðleiksfús og sem krakki var hann mikill safnari , hann safnaði frímerkjum en ég leikaramyndum .
Svo var hann alltaf að grúska og því hefur hann haldið áfram alla tíð .
Hann er seintekinn .
Menn halda að hann sé ákaflega léttur og kátur og opinn – og víst er hann það á sinn hátt – og hann hefur mjög gaman af því að kynnast fólki .
En hann á sér hliðar sem hann kærir sig ekki um að deila með mjög mörgum .
Að því leyti er hann samsettur .
" Stjórnsamur verndari " Þegar við vorum krakkar léku börn sér saman en voru ekki límd við tölvur .
Bragi var í stöðugum rannsóknum , oft leynilegum , og ég vissi náttúrlega sjaldnast hvað hann var að rannsaka með vinum sínum .
Ég veit því ekki hvort rannsóknirnar voru vísindalegar eða merkilegar .
Bragi átti miklu auðveldara með að eignast vini en ég á barnsárunum og ég öfundaði hann dálítið af því .
Við vorum saman í dansæfingum og vorum í sýningarflokki en við vorum aldrei látin dansa saman því Rigmor danskennari Hansson sagði að við værum bæði of stjórnsöm .
Í Landakotsskóla vorum við gjarnan látin keppa hvort á móti öðru í boðhlaupi sem var mjög vinsælt í frímínútum .
Hann vann mig alltaf og það fór dálítið í taugarnar á mér .
Mér fannst ég stöðugt vera í keppni við hann og yfirleitt hafði hann betur .
Það skildi samt ekki eftir stór sár á sálinni .
Um tíma spilaði hann handbolta , líklega með KR , og var í marki .
Ég fór á alla leiki í Hálogalandi og hef alla tíð haft áhuga á íþróttum þótt ég hafi aldrei keppt í neinu .
Ég hafði áhyggjur af því þegar hans lið tapaði því þá óttaðist ég að hann yrði í vondu skapi þegar hann kæmi heim og mér fannst líka leiðinlegt þegar hann gat ekki varið .
Stundum hef ég furðað mig á því hvað Bragi var þolinmóður að dröslast með mig og hafa mig með í öllu þegar við vorum krakkar .
Hann stjórnaði mér en staðhæfir að ég hafi líka verið stjórnsöm sem er ábyggilega á misskilningi byggt .
En hann var forystusauðurinn .
Þegar við vorum fjögurra til sex ára gömul átti hann vin sem hafði nokkuð greiðan aðgang að Gamla bíói og við fórum oft í bíó og venjulega nokkrum sinnum á sömu myndina .
Þegar eitthvað svakalegt var í þann veginn að gerast – og hann líklega búinn að sjá myndina – varaði hann mig við í tíma og sagði : " Nú skaltu beygja þig .
" Þá var eitthvað framundan sem hann hélt að ég gæti orðið hrædd við .
Hann verndaði mig því dálítið .
Mér fannst hann uppátektasamur og stundum stríddi hann mér .
Ég var mjög spéhrædd og hann gerði at í mér .
Eitt sinn þegar við vorum á fyrrnefndum aldri spurði hann mig hvort hann ætti að gefa mér kinnhest .
Mér þótti það spennandi enda setti ég það í samband við rugguhest eða eitthvað svoleiðis og varð ansi brjáluð þegar ég komst að því hvað kinnhestur var .
Ég hef greinilega ekki unnið mig út úr þessu fyrst ég man þetta enn ! Á sinn hátt vorum við samt oftast samrýnd fram á unglingsár en ég fór mjög ung að heiman og þá tognaði á sambandinu .
Eftir að hann kvæntist Nínu Björk hófst sambandið á ný en það var kannski stundum stormasamt því við erum bæði dálítið skapmikil og kannski stjórnsöm , þó líklega á ólíkan hátt .
En svo höfum við tengst virkilega á fullorðinsárunum .
Ég er ekki dómbær á það hvort við séum lík en við eigum trúlega ýmislegt sameiginlegt þegar kemur að lífsreynslu okkar og skiljum hvort annað án þess að þurfa alltaf að vera að blaðra um það .
" Á réttri hillu " Bragi fékk snemma mikinn áhuga á bókum .
Ég held að það hafi byrjað með kynnum hans af Helga Þorlákssyni en er ekki viss .
Ég hugsa að hann hafi alltaf viljað fást við það sem sneri að bókum en mér hefur á hinn bóginn fundist afleitt að hann skyldi ekki hafa skrifað meira um dagana því hann er alveg einstaklega vel ritfær og á mjög auðvelt með að orða flókna hluti á einfaldan hátt .
Þetta má sjá af því litla sem hann hefur skrifað og því er skaði að hann skuli ekki hafa gert meira af því , því þar er hann vissulega á heimavelli .
Ég býst við að pabbi hafi eflaust stutt hann líka töluvert í þessu bókagrúski en hafa ber í huga að við ólumst upp við að fólk las bækur og það var ýtt undir áhuga okkar á því strax í Landakotsskólanum .
Ég er líka á því að hann hafi lent á réttri hillu með þessa fornbókasölu og þetta passar við hans persónuleika .
En hann er ekki bara afskaplega fróður um bækur , heldur ótalmargt annað .
Hann hefur kynnst furðufuglum og ekki furðufuglum og myndað ákveðin tengsl við þetta fólk .
Bragi hefur lagt mikið upp úr því að draga fram og kynna menn sem hafa ekki endilega verið samferða samfélaginu og séð í þeim ýmislegt sem aðrir hafa kannski gert lítið úr .
Hann hefur komið víða við í því og vina- og kunningjahópurinn er afskaplega marglitur .
Mér finnst Bragi hafa einstakan húmor og segja skemmtilega frá .
Hann hefur sérstakt lag á því að orða hugsanir sínar – stundum ansi beittar – en alltaf ósköp glaðlega .
Bragi er hlý manneskja og stundum er eins og hann kæri sig ekki um að fólk viti hvað hann er hlýr .
Hann sýnir hlýjuna ekki endilega með því að koma og vefja mann örmum og að því leyti minnir hann mig á pabba .
Þegar hann hefur grunað að eitthvað væri að eða mér liðið illa hefur hann komið og þá hefur ekki endilega verið þörf á faðmlögum .
Þessi fjölskylda hefur enda aldrei legið í stanslausum faðmlögum .
Það hefur aldrei verið mikið um slíkt en viðmót Braga er það sem skiptir máli og svo er húmorinn kominn á vettvang áður en við er litið .
Við tölum saman og stundum tölum við ekki saman í langan tíma .
En það gerir ekkert til .
Við erum dálítið skrítin en við erum vinir .
Við vitum hvar við höfum hvort annað .
Það er mikils virði .
" Fyrirmynd " Ég er ekki viss um að við höfum gert mikið af því að hæla hvort öðru hér áður fyrr en við bárum samt lúmskt virðingu hvort fyrir öðru .
Þegar við vorum börn og unglingar var hann mér ábyggilega fyrirmynd .
Þá fannst bekkjarsystrum mínum Bragi ákaflega sætur og myndarlegur og ég var dálítið montin af honum .
Ég var líka montin af því hvað honum gekk vel í skóla á þessum árum og þegar hann varð ræðukóngur í Versló .
Ég var oft montin af Braga en kærði mig ekki endilega um að segja honum frá því vegna þess að þá færi hann að grobba sig .
Það var því ákveðin togstreita í gangi milli okkar eins og gengur með systkini , einkum þegar er svona skammt á milli eins og hjá okkur .
Við rifumst oft á unglingsárunum og mér finnst ég alltaf hafa beðið lægri hlut .
Hann talaði mig alltaf í kaf með orðheppni sinni .
Einu sinni grýtti ég í hann símaskrá þegar ég hafði engin rök í rifrildinu og þóttist góð með mig en hann bara hló að mér og svo fékk ég skammir fyrir að eyðileggja símaskrána .
Nú er ég náttúrlega montin af því hvað hann hefur komið öllu vel og skemmtilega til skila í sjónvarpsþættinum Kiljunni og hvað hann er flottur þar .
Bragi hefur reynst krökkunum mínum drengilega og sýnt þeim umhyggju og það kann ég vel að meta .
Það segir ýmislegt um manneskjuna .
Hann getur vissulega verið hæðinn og það komast ekki allir upp með að segja margt sem hann lætur út úr sér , en hann gerir það á mjög spes hátt .
Mér finnst Bragi skemmtilegur og það eru ekki margir honum líkir .
Merkilegur maður , ofboðslega þrjóskur og hafi hann tekið eitthvað í sig er ekki svo glatt hægt að breyta því .
En það gerir ekkert til .
Það er gaman að Bragi hefur plumað sig vel og nú hefur hann eignast nýjan aðdáendahóp bæði hjá ungu og eldra fólki .
" Bragi Kristjónsson Hann fæddist í Reykjavík 17. júlí 1938 .
Hann gekk í Landakotsskóla og Gagnfræðaskólann við Hringbraut og tók stúdentspróf frá Verslunarskóla Íslands 1958 .
Hann lagði stund á rekstrarhagfræði við Viðskiptaháskólann í Kaupmannahöfn 1973-1976 .
Hann var kennari og blaðamaður í Reykjavík og á Eyrarbakka 1959-1967 , gjaldkeri hjá Ísal í Straumsvík 1968-1973 , upplýsingafulltrúi norska sendiráðsins 1976-2008 og hefur verið fornbókasali frá 1976 .
Eiginkona hans var Nína Björk Árnadóttir rithöfundur en hún lést árið 2000 .
Þau eiga þrjá syni og fjögur barnabörn .
Síðan var hann í fjarbúð með Jónínu Benediktsdóttur , sem lést 2005 .
Alltaf eitthvað að úðra Bragi : " Ég reyndi að vernda Jóhönnu og stjórnaði henni þar til hún var svona 10 til 12 ára .
Hún tók því bara ágætlega .
Við fórum oft í bíó og vorum ágætis systkini , sváfum saman í herbergi í mörg ár og það gekk mjög vel .
En stjórnsemin kom fljótt í ljós hjá henni .
Hún hefur samt alltaf verið sanngjörn og sýnt dæmalausa elju samanber þegar hún hætti á Mogganum eftir tæplega þriggja áratuga starf og fór út í óvissuna .
Fór að læra arabísku í nokkur ár .
Það var ótrúlegur kraftur og seigla .
Síðan hefur hún skipulagt ferðir til arabalanda og ég ætlaði að fara í ferð með henni til Sýrlands fyrir skömmu en ferðin var felld niður .
Kannski fer ég með henni til Egyptalands í haust .
" Á flótta undan norninni " Ég er hálfu öðru ári eldri en Jóhanna og það fyrsta , sem ég man eftir henni , var þegar hún var þriggja ára og ég á fimmta ári .
Við áttum heima á Bjargarstíg í Þingholtunum og við strákarnir vorum að leika okkur með miklum hávaða í grunninum sem var verið að taka fyrir gamla Hólaprent í Þingholtsstræti 27 .
Slakkinn niður brekkuna frá Grundarstígnum er bara klöpp og það var verið að sprengja hana .
Í húsinu númer 29 , þar sem núna er Stofnun Sigurðar Nordals , átti heima Páll Pálmason , ráðuneytisstjóri í atvinnumálaráðuneytinu í áratugi .
Pabbi hans hét Pálmi Pálsson , menntaskólakennari .
Fjölskyldan hafði búið í húsinu frá 1920 og hjá þeim var vinnukona .
Þessi gamla kona var orðin kreppt af þrældómi , en okkur krökkunum var sagt að það væri norn í húsinu .
Við höfðum samt aldrei séð nornina en þegar við vorum að leika okkur í grunninum var allt í einu kallað á okkur .
Þá stóð þessi gamla kona á grunnbarminum og sagði okkur að hypja okkur í burtu .
Þetta var nornin og það leyndi sér ekki því hún var kýtt í herðum , bogin með krangalegt andlit og stórt nef .
Við vissum að nornin myndi taka okkur ef við forðuðum okkur ekki .
Ég hljóp heim , allt að því með kúkinn í buxunum , um 30 til 40 metra upp götuna og upp á loft .
Á ganginum í íbúðinni var kommóða .
Ég dró út neðstu skúffuna þar sem voru vettlingar , peysur og fleira og skreið undir peysurnar og vettlingana .
Að því loknu sagði ég við Jóhönnu sem stóð álengdar : " Ýttu , ýttu , ýttu .
" Hún reyndi að ýta en gat auðvitað ekki ýtt mér , en við sluppum með skrekkinn því nornin kom ekki .
Árið 1946 fluttum við vestur á Reynimel og bjuggum þar þangað við fluttum að heiman .
Frá barnsaldri var Jóhanna alltaf að og var mjög iðjusöm .
Hún safnaði leikaramyndum og límdi þær inn í risastórar bækur .
Hún bjó til sögur , gaf út blöð , handskrifaði þau og dreifði í húsin í kring .
Hún safnaði eiginhandaráritunum og fór niður á Alþingi þar sem hún fékk alla alþingismennina til að skrifa í einhverja bók .
Við vorum saman í sveit eitt sumar en annars var hún í nokkur sumur í sveit í Hjarðarholti í Dölum .
" Erfiðir tímar " Jóhanna varð mjög fljótt fullorðin , kynntist Jökli Jakobssyni snemma og hún var í menntaskóla þegar þau eignuðust sitt fyrsta barn .
Hún var líka innan við tvítugt þegar hún gaf út bókina " Ást á rauðu ljósi " sem er ágætis reyfari og nutu þau góðs af því .
Bókin seldist vel og létti þeim róðurinn .
Jökull var sjarmerandi og yndislegur drengur en vímugjafar léku hann grátt og það markaði þeirra hjónaband alla tíð .
Það var oft þröngt í búi hjá þeim og Jóhanna gekk í gegnum óheyrilega erfiða tíma í hjónabandinu .
Hún lokaði ástandið inni hjá sjálfri sér og talaði ekki mikið um það .
Við erum ekki lík og höfum í raun ekki verið mjög náin nema undanfarin 20 ár , en Nína Björk og hún voru miklar vinkonur og reyndust hvor annarri vel .
Hún hefur unnið mjög skipulega úr sínum hlutum .
Hún er raungóð kona , hún Jóhanna , en flíkar því ekki .
" Vinmargur einfari " Jóhanna er mjög lík ömmu okkar í föðurætt , Sigríði Bergsteinsdóttur frá Útey við Laugarvatn .
Þótt Jóhanna hafi verið vinmörg er hún að mörgu leyti einfari .
Hún er sjálfri sér næg og henni finnst ágætt að vera ein og hafa það huggulegt með sjálfri sér .
Hún er mjög jákvæð og skemmtileg , stundum jafnvel léttari en hún í rauninni er , en á ekki mjög auðvelt með það að vera einlæg , þótt hún sé það stundum .
Hún hefur aldrei verið gráðug eða ágjörn fyrir sig sjálfa .
Hún er mjög samviskusöm og heiðarleg og hefur aldrei gengið yfir aðra .
Hún er góðgjörn og alltaf eitthvað að úðra enda gert alveg ótrúlega hluti .
Átak hennar í Jemen til þess að hjálpa ómenntuðum börnum að mennta sig er gott dæmi um það .
Þar hefur hún áorkað miklu .
Hún á enda auðvelt með að fá fólk með sér í verkefni , hefur svona yfirvegaðan og sefjandi sannfæringarkraft sem hún notar þegar á þarf að halda .
Ég hef verið gamaldags íhald alla tíð en aldrei tekið þátt í flokksstarfi .
Það næsta sem ég hef komist því var þegar ég var 10 ára .
Þá vann ég á kosningaskrifstofu fyrir íhaldið niðri í Oddfellowhúsi við það að fara með kók á milli borða .
Ég hef ekki komist nær pólitíkinni en það og ekki fékk ég Jóhönnu með mér .
En mér hefur alltaf litist vel á það sem Jóhanna hefur gert og vitað að hún myndi seiglast í gegnum það sem hún tekur sér fyrir hendur .
Samanber að skömmu eftir að hún hafði lært að skrifa fór hún að gefa út blöð .
Sem krakkar vorum við oft með skemmtanir í bílskúrnum og þá útbjó hún heilu leiksýningarnar .
Þá var hún vönduð og ærleg og er það enn .
Ég hef alltaf strítt Jóhönnu mikið og geri það enn .
Þegar hún var unglingur stríddi ég henni á því hvað hún væri feit og hún tók því illa enda var hún ekkert feit .
En hún er ekki stríðin manneskja .
Hún er mjög ýtin og ákveðin , eiginlega frek , en ekki frek á neikvæðan hátt .
En hún hefur aldrei gert neitt á minn hlut , aldrei gert mér grikk sem ég man eftir .
" Góður rithöfundur " Rithöfundur situr og skrifar með blýanti , penna eða á tölvu .
Skáld er hins vegar einstaklingur sem myndi rista sig til blóðs og skrifa með blóðinu hefði hann hvorki penna né tölvu .
Jóhanna hefur lifað fjölbreyttu lífi .
Hún skynjar umhverfi sitt með mjög næmum og raunsæjum hætti og hefur hryllilega skemmtilegan húmor .
Hún er mjög ritfær og ferðabækur hennar eru til dæmis mjög skemmtilegar og fræðandi .
Hún er góður rithöfundur .
" Jóhanna Kristjónsdóttir Hún fæddist í Reykjavík 14. febrúar 1940 .
Hún gekk í Landakotsskóla og Kvennaskólann í Reykjavík og varð stúdent frá Menntaskólanum í Reykjavík 1959 .
Hún stundaði nám við guðfræðideild Háskóla Íslands 1961-1964 .
Hún var í námi í arabísku í Egyptalandi 1995-1996 , í Sýrlandi 1998-2000 og í Jemen 2000-2001 .
Hún var blaðamaður frá 1958-1995 og þar af á Morgunblaðinu frá 1967 .
Undanfarin ár hefur hún kynnt menningu Mið-Austurlanda á Íslandi og farið með hópa héðan til Mið-Austurlanda .
Hún var formaður Félags einstæðra foreldra 1969-1987 .
Hún hefur skrifað 11 bækur .
Hún var sæmd riddarakrossi Hinnar íslensku fálkaorðu 1979 og Dom Nenrique-orðunni í Portúgal 1980 .
Hún hlaut heiðursverðlaun Samfélagsverðlauna Fréttablaðsins 2008 fyrir hjálparstarf sitt í Jemen og tímaritið Nýtt Líf útnefndi hana Konu ársins 2008 fyrir mannúðarstörf sín .
Eiginmaður hennar var Jökull Jakobsson rithöfundur sem lést 1978 en þau skildu 1969 .
Þau eiga þrjú börn .
Sambýlismaður hennar 1971-1977 var Höskuldur Skarphéðinsson skipherra og eiga þau eina dóttur .
Barnabörnin eru alls 10 og barnabarnabörnin fimm .
