Eftir Birgi Örn Steinarsson biggi@mbl.is SKYNVILLANDI sveppir , pípureykjandi lirfur , gegnsær köttur og teboð þar sem allir tala í gátum .
Nei , hér er ekki verið að lýsa hippapartíi um borð í rútu Kens Keyses og The Merry Pranksters heldur koma þessir hlutir allir fyrir í barnasögu Lewis Carroll sem Íslendingar þekkja undir heitinu Lísa í Undralandi .
Bókin heitir á frummálinu Alice ' s Adventures in Wonderland og kom fyrst út árið 1865 .
Höfundur hennar hét réttu nafni Charles Lutwidge Dodgson en hann kaus að gefa út bækur undir höfundarnafninu Lewis Carroll , líklegast vegna þess að hann var prestur og sagan var þónokkuð út fyrir ramma þess er fer fram innan veggja kirkjunnar .
Hugmyndin að sögunni um Lísu í Undralandi kviknaði þremur árum fyrr í bátsferð er Dodgson fór upp Thames-ána ásamt öðrum presti og þremur ungum stúlkum .
Ferðin var löng og til að stytta stúlkunum stundir skáldaði presturinn söguna upp á staðnum en það fylgir sögunni að ein stúlkan um borð í bátnum hafi heitið Alice .
Stúlkurnar urðu yfir sig hrifnar og félagi Dodgson í Guði hvatti hann til þess að skrifa söguna niður sem hann gerði tveimur árum síðar .
Bókin sló strax í gegn og á meðal þeirra sem lásu söguna fyrst voru Viktoría Englandsdrottning og Oscar Wilde sem þá var ungur maður .
Síðan þá hefur útgefandi sögunnar ávallt séð til þess að hún sé fáanleg og hefur hún nú verið þýdd á yfir 125 tungumál .
Sex árum síðar gaf Dodgson svo út framhaldsbók sem heitir á frummálinu Through the Lookin Glass , and What Alice Found There .
Sagan segir aftur frá hinni ungu Lísu sem einn daginn gengur ásamt systur sinni fram á hvíta kanínu .
Lísa eltir kanínuna niður í holu og ratar þá inn í undraveröld þar sem lögmál raunveruleikans eiga ekki við .
Forvitni Lísu og óþreyja koma henni í ýmiss konar vandræði í Undralandi en með barnslegri hreinskilni sinni og andvaraleysi móðgar hún nánast hvern þann sem hún hittir og kemst svo loks í hann krappan þegar Hjartadrottningin – sem er eins og beint upp úr spilastokknum – skipar svo fyrir að Lísa skuli hálshöggvin ( sem hún gerir reyndar við nánast alla í sögunni ) .
Sagan endar á því að systir Lísu vekur hana upp frá draumi sínum og liggur hún þá enn við árbakkann .
Lísa stendur upp og gengur af stað engu nær um þýðingu draumsins – né hvort um draum hafi verið að ræða .
" Niður kanínuholuna " TILVÍSANIR í ævintýri Lísu í Undralandi má finna víða .
Í kvikmyndum , tölvuleikjum og í heimi eiturlyfja .
Augljósasta dæmið úr bíómyndunum er úr fyrstu Matrix -myndinni frá árinu 1999 sem er hlaðin tilvísunum í verk Lewis Carrolls .
Þær koma iðulega frá hinum dularfulla Morpheus sem notar tilvísanir í ævintýrið til þess að reyna útskýra þá stafrænu draumaveröld sem vélarnar hafa hneppt mannskepnuna í .
Fyrst sendir hann Neo ( Keanu Reeves ) þau skilaboð að elta Hvítu kanínuna vilji hann komast í samband við sig .
Þegar tölvuhakkari bankar svo upp á hjá honum sér hann húðflúr á öxl kærustu hans af hvítri kanínu sem verður til þess að hann ákveður að fara með þeim á næturklúbb þar sem hann hittir hina mögnuðu Trinity .
Næsta tilvísun í myndinni kemur eftir að Neo hittir Morpheus í vöruhúsi .
Fyrstu orð Morpheusar til Neos eru þessi : " Þér líður eflaust eins og Lísu , hmm ? Að hrapa niður kanínuholuna .
" Myndlíking þessi er líka oft notuð í daglegu tali um nýjar upplýsingar er gjörbreyta skynjun manna á umhverfi sínu .
Myndlíkingin að fara " niður kanínuholuna " hefur einnig fest rætur í heimi tölvuleikja og eiturlyfja .
Tölvuforritarar þekkja líkinguna sem tilvísun í þann öngul er lokkar spilarann að leik þeirra en dópistar nota hana sem dulmál yfir að taka ofskynjunarlyf .
Hvort sú myndlíking hafi fest vegna sögunnar um Lísu eða sögusagna um meinta lyfjanotkun höfundarins er ekki vitað .
Það er ekki einu sinni vitað fyrir víst hvort Carroll hafi nokkurn tíma notað eiturlyf .
Það sem þó er vitað er að hann þjáðist af tegund mígrenis er kallast micropsia ( hefur verið nefnd Lísu í Undralandi-heilkenni ) , taugafræðilegum sjúkdómi sem truflar sjónina þannig að hlutir í fókuslínu hins þjáða geta virst minni en þeir eru í raun .
Þannig getur körfubolti virst vera á stærð við mús þegar þolandinn fær kast því heilinn les rangt úr þeim upplýsingum frá augunum .
Þar gæti verið komin skýringin á þeirri hugmynd Carroll að láta Lísu taka sífelldum stakkaskiptum í sögunni , hún stækkar og minnkar á víxl og neyðist til að upplifa Undraland í nýjum hlutföllum .
Þrívíddarmynd Tims Burton SÉRVITRINGURINN Tim Burton hefur nú lokið tökum á kvikmyndaútfærslu sinni á ævintýrum Lísu í Undralandi .
Þetta verður fyrsta þrívíddarmyndin sem hann gerir sérstaklega fyrir hvíta tjaldið en áður hefur verið gerð sérstök þrívíddar-útgáfa af brúðumynd hans Nightmare Before Christmas .
Af ljósmyndum að dæma er allt yfirbragð myndarinnar á mörkum teiknimyndar og hefðbundinnar , leikinnar kvikmyndar .
Með aðalhlutverkið fer ung áströlsk stúlka að nafni Mia Wasikowska .
Einhverjir muna kannski eftir henni úr spennumyndinni Defiance frá því í fyrra er skartaði Daniel Craig í aðalhlutverki .
Annars er myndin hlaðin stórleikurum .
Þar má nefna Johnny Depp sem hinn vitskerta hattagerðarmann er Lísa hittir í teboðinu , Anne Hathaway sem Hvítu drottninguna , Helenu Bonham-Carter sem Rauðu drottninguna , Stephen Fry sem glottandi köttinn , Alan Rickman sem lirfuna , Matt Lucas ( úr Little Britain ) sem Tweedledee og Tweedledum , Christopher Lee sem Jabberwock og Michael Sheen sem hvítu kanínuna .
Nú vinnur Burton hörðum höndum að eftirvinnslunni og því má búast við myndinni í bíó á næsta ári .
Algengur misskilningur ÞAÐ er algengur misskilningur að persónurnar Humpty Dumpty ( egg-maðurinn sem situr á veggnum ) , Tweedle-dum og Tweedledee séu í sögunni um Lísu í Undralandi .
Helsta ástæða þess er að í teiknimyndaútfærslum sögunnar er bókunum tveimur um Lísu iðulega blandað saman .
Þessar persónur birtast nefnilega í framhaldssögunni Through the Looking Glass .
Annar algengur ruglingur er sá að gera tvær persónur að einni þegar sagan hefur verið færð upp á hvíta tjaldið , tvær drottingar að einni .
Þetta eru Hjartadrottningin úr fyrri bókinni og svo Rauða drottningin úr seinni bókinni .
Þær urðu að einni í frægustu teiknimyndaútgáfu sögunnar sem fyrirtæki Walts Disney gerði árið 1951 og þetta virðist líka vera tilfellið í væntanlegri útfærslu Tims Burton á ævintýrinu sem kemur í kvikmyndahús á næsta ári .
Þetta er kannski ekki svo undarlegt í ljósi þess að báðar persónurnar eru nokkuð keimlíkar í bókunum .
Þjáðist Carroll af barnagirnd ? EINS og Michael Jackson var Lewis Carroll sakaður um barnagirnd á sínum tíma , þrátt fyrir að hann hafi aldrei verið ákærður eða sakaður um ofbeldi gegn börnum .
Ástæður þess eru myndir , bæði ljósmyndir og teiknaðar , sem hann gerði á ævi sinni .
Carroll var þekktur fyrir að vingast við ungar stúlkur en sýndi kvenfólki á sínum aldri engan kynferðislegan áhuga .
Í bók sinni Lewis Carroll : A Biography frá árinu 1995 , heldur Morton N. Cohen því fram að Carroll hafi náð að sannfæra vini sína um að áhugi hans á ungum , nöktum stúlkum væri alls ekki af erótískum toga .
Líkt og Jackson sagði hann áhuga sinn einungis vera á æskunni og fegurð hennar .
Myndir hans væru því af hreinum listrænum toga en ekki kynferðislegum .
