Eftir Helga Snæ Sigurðsson helgisnaer@mbl.is Vefsíða vikunnar er kvikindisleg í garð Japana , það verður að segjast .
En hún er samt drepfyndin ! Við verðum bara að vona að Japanarnir nái að hefna sín á þeim sem eru sleipari í ensku , t.d. þeim sem halda að þeir kunni japönsku en kunna hana engan veginn .
Vefsíðan er helguð ýmsum þeim misritunum eða mismælum sem finna má í Japan á enskri tungu en eins og alkunna er þá eiga Japanar það til að ruglast á r-um og l-um og þaðan er " engrish " komið , þ.e. english eða enska .
Á vefsíðunni má skoða ógrynni slíkra mistaka og eru þau flokkuð eftir efni , t.d. í bækur , byggingar , tölvur , drykki , matseðla og skilti .
Sem dæmi um það síðastnefnda má sjá mynd af skilti fyrir sjávarréttastað sem á stendur : Main Hall of Seafool Restaurant , eða Aðalsalur sjávarfíflaveitingastaðar .
Oft verður misskilningurinn , eða öllu heldur hin misheppnaða þýðing , til þess að merk ljóð líta dagsins ljós , t.d. þetta fengið úr rjómaísauglýsingu : " Taste smooth / [ Aoyagi ' s soft ice cream ] / and soft is the feature .
If it stuffs into its mouth , substance and a taste will spread / to the limit of a mouth. / It is infatuation once it eats ! " .
Kirkja fyrir ávexti Öllu styttri en ekki síður skemmtileg skilaboð má t.d. finna í flokki farartækja , t.d. leigubíl sem á stendur : " For rent dead body freezer box " , þ.e. " frystikista fyrir lík til leigu " eða " church of fruits " , þ.e. " kirkja fyrir ávexti " .
Vefsíðu þessari hefur verið haldið úti í ein 13 ár og því ættu áhugasamir að geta hangið á henni dögum saman .
Þá má lesa blogg áhugasamra um " engrish " og kaupa ýmsan varning með þessu skemmtilega tungumáli , m.a. drykkjarkönnur og nærboli .
