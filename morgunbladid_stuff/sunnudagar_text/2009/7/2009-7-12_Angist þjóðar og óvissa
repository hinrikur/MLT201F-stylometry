Það sem gerir mannlega tilveru erfiða viðureignar en jafnframt það sem gerir hana áhugaverða og spennandi er að hún er háð óvissu á öllum sviðum .
Óvissuþáttinn , eins ráðandi og hann nú er , reynum við hins vegar yfirleitt að forðast að hugsa um enda er hann áminning um að við höfum takmarkað vald yfir lífi okkar og framvindu þess .
Vissulega getum við reynt að hafa áhrif á í hvaða farveg við viljum beina jarðvist okkar en gangur veruleikans er okkur á hinn bóginn hulinn og ekkert annað stendur til boða en að krossa fingur og vona það besta dag hvern .
Óvissan í daglegu lífi er hins vegar sjaldan yfirþyrmandi ( sem betur fer ) , það t.d. skiptir mig ekki öllu máli hvort einhver býður mér óvænt í hádegisverð á morgun eða hvort bók sem mig langar í verði uppseld eða ekki .
Stærri fyrirbrigði geta á hinn bóginn verið öllu óþægilegri .
Ég á mér t.d. ýmsa drauma en hvort þeir rætast að lokum er háð fullkominni óvissu – ég ræð því ekki þó að ég reyni að sjálfsögðu að hafa á það áhrif .
Sennilega er það manninum áskapað að leiða hugann að öðru en óvissu veruleikans .
Því miður gerumst við í kjölfarið iðulega sek um að sýna þessu grundvallaratriði , óvissunni , algjört virðingarleysi .
Sagan sýnir að stórir og ófyrirsjáanlegir atburðir gerast og þeir breyta heiminum .
Alltof oft gerumst við sek um að látast vita hitt eða þetta sem við höfum ekki og getum ekki haft minnstu hugmynd um .
Slíkt getur haft skelfilegar afleiðingar .
Í bók sinni The Black Swan fjallar Nicholas Nassim Taleb um óvissu og stórbrotin áhrif hins ófyrirséða .
Hann beinir máli sínu m.a. að hinum ýmsu sérfræðingum sem stöðugt komu fram í fjölmiðlum og fullyrtu að áhættugreiningar þeirra sýndu að engin hætta væri á að bankakerfi Vesturlanda riðaði til falls .
Og það vissu þeir .
Það sama á að einhverju leyti við um íslenska sérfræðinga og stjórnendur í bönkum – að minnsta kosti staðhæfðu þeir einatt í fjölmiðlum að allt væri hér í himnalagi þegar efasemdir um íslenska bankakerfið fóru vaxandi erlendis .
Þeir vissu hins vegar ekkert hvað átti eftir að gerast .
Alþingi Íslendinga stendur nú frammi fyrir að taka risa-ákvörðun um mál sem háð er algjörri óvissu á nánast öllum sviðum .
Því dýpra sem kafað er í Icesave-málið því vandasamara er að komast að niðurstöðu .
Fyrir liggur að vextirnir verða fastir 5,5% .
Bókstaflega allt annað er háð þvílíkri óvissu að hverjum hugsandi manni sundlar við tilhugsunina um mögulegar afleiðingar fyrir framtíð þjóðarinnar .
Því miður er það svo að fyrrnefnd bók Talebs eykur mönnum hvorki trú né bjartsýni í þessum efnum .
Hvernig er komið fyrir þjóð sem siðlausir og óhæfir peninga- og stjórnmálamenn hafa dæmt slíka stöðu og stendur frammi fyrir valkostum hinnar algjöru óvissu ? haa@mbl.is Halldór Armand 