GUÐRÍÐUR Arnardóttir , oddviti Samfylkingarinnar í Kópavogi , telur sig þess umkomna , að segja öðrum til í siðferðislegum efnum vegna málefna Lífeyrissjóðs starfsmannafélags Kópavogs , þótt þeir séu ekki einu sinni í sama stjórnmálaflokki og hún .
Þegar kemur að samflokksmönnum hennar , gildir hinsvegar tvöfalt siðgæði .
Dómgreind eða dómgreindarbrestir Jóns Júlíussonar , bæjarfulltrúa Samfylkingarinnar , sem á sæti í stjórn lífeyrissjóðsins sem nú sætir lögreglurannsókn , kemur Guðríði ekki við , því að Jón er í lífeyrissjóðnum í umboði starfsmanna , ekki flokksins .
Það fer eftir því , á hvorri öxlinni hann ber kápuna , hvort hún vill kannast við kauða eða ekki .
Hún getur ekki með sama hætti afsalað sér ábyrgð á Flosa Eiríkssyni , sem er hinn bæjarfulltrúi Samfylkingarinnar í stjórn lífeyrissjóðsins , því að hann er þar í umboði flokksins .
Þá veifar hún frekar röngu tré en öngu .
Í Morgunblaðsgrein segir hún , að bréfi til Fjármálaeftirlitsins hafi verið breytt í grundvallaratriðum án vitneskju annarra stjórnarmanna sjóðsins en mín .
Það er út af fyrir sig alveg rétt hjá henni , að drögin að bréfinu fóru ekki óbreytt frá lífeyrissjóðnum .
Fyrst var tekið tillit til allra athugasemda Flosa um málfar og efni og þeirri einu setningu bætt við , að fjárfestingar á árinu 2008 hafi verið í samræmi við lög .
Sú breyting á bréfinu skiptir engu máli , hvað þá öllu máli , eins og Guðríður vill vera láta .
Auk þess var bréfið lagt fyrir á stjórnarfundi síðar , án þess , að nokkrar athugasemdir kæmu fram .
Þar sem Guðríður lætur undir höfuð leggjast að verja bæjarfulltrúa sína með sómasamlegum hætti , skal ég taka að mér að árétta , að lánveitingar úr sjóðnum til bæjarsjóðs voru ákveðnar með hagsmuni sjóðsfélaga að leiðarljósi .
Fjármálamarkaðurinn var hruninn , en bærinn vel rekinn og gat hvenær sem var , án fyrirvara , endurgreitt lánið .
Ég hef líkt þessu við að bjarga búslóð úr brennandi húsi .
Ég vék sæti sem bæjarstjóri og bæjarfulltrúi , því að mér þótti það rétt siðferðileg ákvörðun meðan á lögreglurannsókn stendur .
Ég vék ekki sæti út af neinu öðru .
Hinir bæjarfulltrúarnir þrír , sem störfuðu með mér í stjórninni , verða að eiga við sjálfa sig og samvisku sína , hvort þeim finnist að annar siðferðilegur mælikvarði eigi að gilda um þá en mig .
Höfundur var bæjarstjóri í Kópavogi .
