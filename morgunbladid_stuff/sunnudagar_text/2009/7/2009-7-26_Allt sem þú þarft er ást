Eftir Ingólf Margeirsson ingomar@simnet.is Ég elska hann svo ! " segir hún og hallar höfði sínu á öxl vinkonu sinnar .
" Ég líka , " bætir hin við .
" Hann er líf mitt .
" Svo faðmast þær og snökta í kór .
Við erum stödd á hljómleikum Pauls McCartneys í Commons-almenningsgarðinum í Halifax 18. júlí .
Það húmar hægt að kvöldi og hinstu sólargeislar hins heita dags fjara út í vestri og gylla himinhvelfinguna .
Stúlkurnar fyrir framan mig eru á sextugsaldri ; önnur með ljósan makka sem sennilega er grár í rótina en hin með rautt , slétt hár , nokkuð hæruskotið .
Brenda og Marla .
Þær hafa ekið frá Dortsmouth , bænum handan fjarðarins við Halifax , til að sjá æskugoð sitt , Paul McCartney .
" Þú verður að fyrirgefa ef ég sprauta tárum , " sagði Brenda kankvíslega við mig og bætir við : " Ég er samt með vatnsheldan augnháralit ! " " Hvaða lag mun græta þig mest ? " spyr ég .
" Hey Jude , " svarar hún að bragði .
Síðar um kvöldið flytur Paul þetta lag og Brenda veinar og grenjar eins og tugþúsundir annarra í garðinum .
Hún skálar við kókið mitt í einhverri áfengisblöndu í lítilli plastflösku .
" Þú skilur , " segir hún , " þeir selja bara bjór hér og ég er alltaf pissandi af bjór og það þýðir að ég missi af hálfum tónleikunum .
" Ég kinka skilningsríkur kolli .
Brenda og Marla eru báðar starfsmenn í banka en á kvöldin liggja þær yfir gömlum Bítlaplötum og nýlegum diskum með Paul eins og þegar þær voru í unglingaskóla .
Hún spyr hvaðan við séum .
" Íslandi ! " hrópar hún .
" Alla þessa leið ! " Ég útskýri að margir Íslendingar elski Paul og Bítlana .
Hún verður mjúk í framan : " Paul er elskaður um allan heim .
" Hópur Íslendinga í pílagrímsför til Pauls Við erum 32 Íslendingar komnir til Halifax á tónleika með Paul McCartney .
Það hafði komið flestum okkar á óvart að Flugleiðir buðu upp á takmarkaðan fjölda miða á þessa tónleika .
Við sem brugðumst snöggt við og hrepptum miða ásamt flugferð og hóteli teljum okkur heppin og ánægjan átti eftir að aukast .
Tónleikarnir voru miklu betri en við þorðum að vona .
Auk þess er borgin Halifax mun skemmtilegri og hlýrri en ég hélt .
Á sumrin er menningarlífið mikið í borginni og til að mynda var alþjóðleg djasshátíð í gangi þá vikuna sem við dvöldum þar .
Mikið er um frábæra veitingastaði og knæpur og því nóg að gera .
Ferðin var því góð einnig fyrir þá sem hafa engan áhuga á Bítlunum en bera þann kross að vera í sambúð með Bítlaidjótum .
Eins og elsku konan mín .
Hún sýnir mér þá elsku og kærleik að dröslast með mér til N-Kanada til að hlusta á Paul McCartney , tónlistargoð mitt og andlegan uppeldisföður .
Við Brenda og Marla verðum ástfangin þegar við förum að tala um Bítlana og Paul .
Okkur finnst við öll vera systkini fjórmenninganna frá Liverpool , öll með æskuminningar sem tengjast þeim .
Innan tónleikagirðinganna í garðinum eru um 70 þúsund manns .
Við ólumst öll upp saman ; Bítlarnir og við .
Daginn eftir les ég í dagblöðunum að tónleikahaldarar hafi gefið upp að 50 þúsund manns hafi sótt tónleikana .
Það er hins vegar þeim í hag að gefa upp sem lægsta tölu .
Þegar ég læt augun renna yfir skarann þar sem ég stend efst í stúkunni er ég viss um að mannhafið sé ekki undir 60 til 70 þúsund manns .
Ég tek líka eftir því að fólk stendur uppi á bílþökum , húsasvölum og jafnvel húsþökum til að njóta ókeypis tónleika .
Þegar við komum að garðinum sáum við mikla hópa liggja á teppum í grasinu fyrir utan garðinn .
Blöðin sögðu að um tíu þúsund manns hefðu hlustað á tónleikana ókeypis .
Þá er heildarfjöldinn ef til vill um 80 þúsund .
Við sitjum ofarlega í ótraustri álstúku sem gengur í óhugnanlegum bylgjum þegar áhorfendur stappa í takt við tónlistina .
Allt í kringum mig er miðaldra fólk , flestir um sextugt og eldri en einnig börn þeirra og barnabörn .
Einn unglingurinn hrópar yfir hópinn : " Þetta er söguleg stund ! " Flestir geta tekið undir þau orð .
Margir unglingar af Ipod-kynslóðinni voru búnir að fletta upp staðreyndum um Paul á Google og fræða foreldra sína um lög og útgáfuár .
Goðsögnin heldur áfram að lifa .
Boðhlaupi Bítlanna er alls ekki lokið .
Þegar Paul æðir af stað með I saw her standing there fyllast börnin skelfingu þegar foreldrar þeirra rokka um grasið og taka samhljóða undir texta lagsins .
Hin miðaldra kynslóð kann sér þó meiri takmörk en áður .
Kona á sjötugsaldri í námunda við okkur segir : " Það er spennandi að vera hér , en ég mun þó hvorki rífa af mér hárið eða henda nærbuxunum mínum upp á svið eins og í gamla daga .
" Öll erum við komin til að horfa og hlusta á Paul McCartney .
Töframanninn sem hefur bundið saman kynslóðir , lönd og heimsálfur .
" Paul hefur tengt heiminn betur saman en páfinn , Bandaríkjaforseti eða framkvæmdastjóri Sameinuðu þjóðanna sem enginn man hvað heitir , " segir digur maður í gömlum Bítlabol frá yngri dögum en þrengist nú um maga hans .
Hann er með gráar krullur en í stuði þótt Paul sé enn ekki kominn á svið .
Tvö vond upphitunarbönd eru búin að ljúka sér af og það er kominn eftirvæntingarglampi í miðaldra augu áheyrenda sem bíða eftir almennilegri músík .
Þegar við göngum í gegnum bæinn og upp á Citadelhæðina , þar sem almenningsgarðurinn liggur , má heyra fólk á götunum syngja og humma lög eftir Paul .
Daginn eftir segir ung afgreiðslustúlka í bókabúð við mig : " Það lokaðist allt í gær .
Paul stal bænum okkar .
" Og bætir við : " Mamma fór í heimsókn til vinkonu sinnar sem býr í einni af stóru blokkunum við garðinn til að standa á svölunum og hlusta .
" Við sáum fjölda fólks á svölum háhýsanna við garðinn .
Þeir hugrökkustu voru komnir upp á þökin .
Franskættaður maður frá Quebec segir við sessunaut sinn og bendir í leiðinni á tvítuga dóttur sína : " Dóttir mín lærði ensku með því að læra Bítlatexta .
" Og svo framvegis .
Maður skal aldrei vanmeta afl og aðdráttarafl Bítils .
Brenda og Marla knúsast á ný og skála .
Það er bannað að taka með sér áfengi , hljóðritunartæki , ljósmyndavélar og vídeóvélar en flestir hafa þetta allt með sér í töskum og bakpokum .
Hinir fyrirhyggjusamari hafa tekið með sér tjaldstóla og skellt niður á grasið .
Nokkrir af ferðafélögum okkar hafa keypt slíka stóla fyrr um daginn .
Bítlaæðið ekki búið Nú gengur öskuralda yfir garðinn .
Inn hafa komið tveir gítarleikarar Pauls , þeir Rusty Anderson og Brian Ray .
Þá birtist hálfsköllóttur hljómborðsleikarinn Paul ( Wix ) Wickens og mikill fögnuður brýst út þegar hinn digri , þeldökki og hárlausi trommari Abe Labroiel jr .
sest við trommusettið efstur á fjögurra hæða sviðinu .
Og loks gengur goðsögnin inn á sviðið , klæddur dökkbláum bítlalegum jakkafötum með hinn sögufræga Höfner-bassa sinn í annarri hendinni sem hann hefur upp í loftið eins og veldissprota nokkrum sinnum í röð undir yfirgnæfandi öskrum .
" Bítlaæðið er ekki búið , " hugsa ég .
Golan rótar lítillega í brúnlituðu hári Pauls .
Hann er grannur og snöggur í hreyfingum og gefur fyrirheit um úthald en ég hafði óttast að ég væri tuttugu árum eða svo of seinn að sjá hjá Paul á sviði .
Tveimur tímum og 38 mínútum síðar eftir rafmagnaða sýningu kemst ég að því að kvíði minn var algerlega óþarfur .
Paul og félagar keyra strax af stað með Drive my car , góðum og gömlum Bítlasmelli .
Eftir lagið breytist garðurinn í öskrandi ljónagryfju .
Stúlka fyrir aftan mig hljóðar eftir fyrsta lagið : " Trúið þið þessum krafti ? ! " og maður hennar hrópar : " Þetta eru bestu tónleikar í sögu Halifax ! " Nú fara tónleikarnir í loftið .
Paul leikur og syngur til skiptis gömul og þekkt Bítlalög , lög frá ferli Wings svo og minna þekkt lög frá eigin ferli , einkum af hinum síðari diskum .
Öll tónlistin er þó hrein klassík .
Sígild tónlist .
Hafi Paul ekki hrifið með sér fólkið í fyrstu lögunum leggur hann Kanadamenn í grasið þegar hann heilsar : " We ' re gonna have a fantastic evening Yeah .
Good evening Halifax .
Good evening Nova Scotia .
Good evening Canada .
We ' re gonna have a fantastic enening , gonna have some fuuuuun tonight ! " Ný öskur .
Paul spilar hvað eftir annað á aldagömul tengsl og vináttu Bretlands og Kanada og sögu Skotlands í Nova Scotia ( Nýja Skotland á latínu ) .
Eftir rokklagið Mama only knows fer Paul úr jakkanum og stendur eftir í hvítri skyrtu og með rauð axlabönd .
Svo beint yfir í Let Me Roll It .
Rusty tekur gamla riffið hans Dannys Laines og Paul sýnir góða fingrafimi á sýruskreyttan gítar sinn og sýnir Jimi Hendrix virðingu með því að skjóta nokkrum gripum úr Foxy Lady eftir Hendrix inn í lagið .
Heather Mills Í heildina spilar Paul ekki bara tónlist sína , heldur segir hann sögur og brandara , spjallar við áhorfendur og virðist elska hverja sekúndu .
Hann gefur aðdáendum óendanlega af sér .
Engir stælar , engir yfirburðataktar .
Bara slétt og beint .
Alþýðulegt viðmót .
Vinalegt , hlýtt , heiðarlegt og hjartnæmt .
Það er eins og hann hafi þekkt hvert og eitt okkar árum saman .
Allt að því eins og við hann .
Og tónlistin yfirþyrmandi góð .
Í lok Long and Winding Road , þar sem Paul sest við flygilinn meðan svarthvítar myndir af þreytulegu landslagi renna yfir sjónvarpsskjá að baki listamönnunum , snýr Brenda sér að mér og segir : " Paul hefur bara gert góða hluti í lífi sínu .
" Til að stríða henni svara ég illkvittnislega : " Líka þegar hann giftist Heather Mills ? " Nú tala þær Brenda og Marla hvor í kapp við aðra : Heather var eitthvert versta kvendi mannkynssögunnar ; undirförul , fölsk og miskunnarlaus .
" Bag of shit " , eins og Brenda nefnir fyrrverandi eiginkonu Pauls .
" Hún náði honum þegar hann var enn í sárum eftir Lindu og gat illa varist , " segir Marla .
Það var greinilegt að hann hafði misstigið sig í lífinu .
Þær samþykkja en Brenda bætti við : " Það hafa allir leyfi til að gera ein mistök á ævinni en bara ein .
" Svo hefst næsta lag , My Love ( frá Wings-tímabilinu ) .
Þær vinkonur fallast grátandi í faðma .
Þær eru búnar að skrúfa frá vasapela með gini og snafsa sig inn á milli skjálftakastanna .
Eftir Blackbird , sem Paul tileinkar kynþáttabaráttunni , sérlega í Ameríku , syngur Paul mér algjörlega að óvörum Here Today af Tug of War-plötunni ( Reiptog ) sem kom út í ársbyrjun 1981 , aðeins nokkrum vikum eftir morðið á Lennon , og er eins konar ástarjátning og hylling til Lennons eftir áralöng átök og vináttu þeirra Pauls í millum eftir upplausn The Beatles .
Ég man að þegar ég heyrði þetta lag úr grammófóni vinkonu minnar Andreu Jónsdóttur ( sem var frábær fararstjóri í ferðinni ) á heimili hennar brynnti ég músum .
Nú verð ég að berjast við tárin og tilfinningarnar þegar ég heyri Paul sjálfan syngja þetta áhrifamikla lag þremur áratugum síðar .
Ósjálfrátt verður mér hugsað til þess hve stutt er síðan Martin Luther King var myrtur .
Og nú lifum við á tímum Obama , þeldökks forseta Bandaríkjanna .
Mynd af Obama átti eftir að birtast á sjónvarpsskjá síðar á tónleikunum .
Hvað gerir það að verkum að Paul og gömlu Bítlarnir höfðu og hafa þessi tök á okkur og afkomendum okkar einnig ? Svarið við þessari lykilspurningu er ekki einfalt .
Ótrúlegt úthald Það kemur mér mjög á óvart hve Paul fer auðveldlega með að syngja háu nóturnar í erfiðum rokklögum sínum .
Hann syngur léttilega hið þrískipta Band on The Run , Back in the USSR , Drive my car , Lady Madonna og I saw her standing there eins og í gamla daga .
Sum þessi erfiðu og hröðu sönglög syngur hann í röð án þess að svitna hið minnsta .
Stundum hallar hann sér fram á flygilinn til að ná andanum í nokkrar sekúndur , sussar á áhorfendur með blaktandi vísifingri líkt og rúðuþurrku og setur upp hvolpaaugun ; eitt af vörumerkjum hans .
Það vakti einnig undrun gesta , að Paul tekur sér ekkert hlé heldur keyrir tónleikana látlaust áfram .
Þeir sem ég ræði við eftir tónleikana voru flestir sammála um að hápunktur kvöldsins hefði verið þol og úthald hins 67 ára Bítils .
Tónleikarnir líða fram án mistaka .
Þó ber að nefna að í upphafi Paperback Writer hefur Paul lagið á hljóðfæraleik og þar að auki í G-dúr en ekki í A-dúr .
Paul brosir breitt og tekur mistökin öll á sig og biðst afsökunar .
Þá segir Rusty lágt í hljóðnemann : " It ' s all right , it ' s your tune Paul .
" Síðan byrjar lagið í A-dúr og aðeins sungið þríradda í upphafi án undirleiks .
Ég tek ekki eftir öðrum mistökum .
Ekki slæmt hjá 67 ára gömlum manni sem þrumar rokk á sviði látlaust í þrjá tíma ! Skosk arfleifð í Nova Scotia Öllum að óvörum syngur Paul lagið sitt Mull of Kintyre ; skoska lagið sitt sem varð smellur í Bretlandi og víðar .
Brenda segir mér réttilega að þetta lag leiki hann aðeins á tónleikum í Bretlandi og stundum í Kanada .
Það hentar vel á þessum tónleikum í Nova Scotia-sýslu þar sem rætur Skota standa djúpt .
Ekki þurrt auga Kanadamanna í garðinum .
Paul leikur einn undir sönginn á kassagítar og hljómborðsleikarinn Wix aðstoðar með lítilli harmonikku .
En svo gerist hin óvænta uppákoma : Inn á sviðið marserar heil sekkjapípublásarasveit með sekkjapípum , bassatrommum og blásturshljóðfærum og gefur laginu sömu áferð og í upprunalegum flutningi Pauls : Heimasekkjapípuhljómsveit frá Nova Scotia .
Samtímis birtist á stórum sjónvarpsskjá mynd af skotaefni með hinu stórköflótta mynstri Nova Scotia í bláu og grænu .
Undir beljandi sekkjapípum er þetta mörgum skoskættuðum Halifaxbúum um megn .
Margir gráta og hrópa .
Sumir verða að setjast í grasið .
Paul kann ekki bara að spila á hljóðfæri heldur einnig á tilfinningar fólks .
Þessi uppákoma gerist í uppkallinu .
Og svo hlaupa þeir félagar út ungir eins og folöld .
Alla vega Paul .
Hringt heim til Íslands En látunum linnir ekki .
Aftur koma þeir inn .
Paul þakkar fólkinu sem þakkar honum með dynjandi lófaklappi og blístrum .
Og Paul heldur áfram á braut tilfinninganna : Yesterday á kassagítarinn einn .
Svo Helter Skelter ! " Hefur gamli maðurinn rödd í þetta lag ? ! spyr krullaði gráhærði karlinn áður en hann sprettur á fætur og fer að rokka við aldraða húsfrú sér við hlið .
Og Paul heldur áfram : Beint yfir í Get back ! Nú renna tvær grímur á flesta .
Paul hlýtur að fá hjartaáfall ...
En Paul lifir þetta af .
Nú eru miðaldra íslensk hjón sem sitja tveimur röðum fyrir framan okkur staðin upp og skekja sig í takt við lagið .
Maðurinn tekur upp farsímann sinn , tekur myndir og hringir svo í syni sína á Íslandi og leyfir þeim að hlusta á herlegheitin .
Áfram fjara tónleikarnir út : Paul og félagar spila eins konar syrpu af A Day in the Life , Give Peace a Chance og Let it Be .
Og alveg óvænt : Live and Let Die úr samnefndri Bond-mynd .
Í miðkaflanum gjósa upp eldsúlur við svið og flugeldum er skotið á loft .
Þetta er sama sýning og Paul notaði á tónleikum með Wings .
En þessi flugeldasýning slær öllu við í bleksvartri nóttinni .
Og loksins : Sgt .
Pepper blandað snilldarlega saman við The End sem lokar tónleikunum með orðunum : THE LOVE YOU TAKE – IS EQUAL TO THE LOVE YOU MAKE .
Þarf að segja meira ? Loksins er mönnum ljóst að þessum löngu tónleikum er lokið .
Ókunnugt fólk faðmast og kyssist um allan garð .
Galdramaðurinn Paul McCartney enn einu sinni búinn að byggja brú kærleika og gleði milli fólks .
Þetta hafa örfáir aðrir getað gert í tónlistarsögunni : Mozart , Beethoven , kannski Bach .
En fyrst og fremst Paul McCartney .
Á leiðinni út rekst ég á vélstjóra á enskum kafbáti .
Hann er hálfsextugur og flaug ásamt syni sínum frá Bretlandi einungis á þessa tónleika .
" Þetta var þess sannarlega virði .
" Kannski vildi hann heyra Yellow Submarine ? Ég veit það ekki .
En hann er alla vega glaður .
Annar maður sem ég tek tali sagði við mig : " Það fer enginn af svona tónleikum nema geislandi af mannúð og kærleika .
Maður vill bara gera öllum gott .
Hver getur hatast út í nokkurn mann eftir slíka uppákomu ? " Ég er sammála .
Ég kveð Brendu og Mörlu með kossum og knúsi .
All you need is love ! Okkur og tugþúsundum annarra hefur tekist ætlunarverk okkar : Að sjá Paul McCartney .
Fyrir tæpum tvö þúsund árum flykktust menn í Gyðingalandi um Jesú Krist til að heyra hann tala um kærleikann .
Við erum búin að fljúga alla leið frá Íslandi til Halifax að hlusta á Paul flytja sama boðskap á nútímamáli .
Og það var þess virði .
Við , þessir 32 Íslendingar , erum öll sammála um að þessi ferð hafi verið þess virði að fara hana .
Verður maður ekki að trúa á ástina og kærleikann ? Á Bítlana og Paul McCartney ? Come Together ! Right now ! Höfundur er rithöfundur og einn helsti Bítlasérfræðingur þjóðarinnar .
Paul McCartney Hann heitir fullu nafni James Paul McCartney og fæddist 18. júní 1942 í Liverpool .
Móðir hans , Mary , var hjúkrunarkona og ljósmóðir en faðir hans , Jim , var bómullarsölumaður og píanisti og hljómsveitarstjóri í djasshljómsveitinni Jim ' s Mac Band í Liverpool .
Paul fékk frjálslegt uppeldi í samhentri fjölskyldu .
Hann átti góða æsku og uppvöxt með yngri bróður sínum , Michael .
Hann var einn besti nemandi síns barnaskóla og var löngum með afbragðseinkunnir .
Líf Pauls tók afgerandi stefnu þegar hann hitti John Lennon á sumarhátíð í borg þeirra Liverpol .
Lennon varð hrifinn af söngrödd Pauls og færni hans á gítar .
John bauð Paul að ganga í strákahljómsveit sína The Quarrymen .
Sú hljómsveit fékk síðar nafnið The Beatles .
Nokkrir heltust úr lestinni en inn í hljómsveitina komu þeir George Harrison og Pete Best .
Það var George Martin sem fékk þá félaga til að reka Pete Best úr hljómsveitinni en þeir réðu Ringo Starr í hans stað .
Árið 1962 gáfu The Beatles út sínar fyrstu plötur og sex ára sigurganga The Beatles hófst .
Þeir Paul og John voru höfundar flestra laga og nefndu sig í sameiningu Lennon / McCartney og urðu eitt þekktasta og vinsælasta tónlistartvíeyki sögunnar .
Paul naut þeirra forréttinda að vera mun betur menntaður í tónlist en John .
Paul hafði lært bæði á píanó og gítar í æsku , sem gerði hann bæði betri og dýpri lagasmið , en John þykir vera betri textahöfundur .
Á 7. áratugnum lögðu The Beatles undir sig heiminn og urðu meira en popphljómsveit ; þeir urðu einnig boðberar mikilla félagslegra umbreytinga og breytts lífsstíls unga fólksins .
Paul , sem aðallega lék á bassa , gítar , hljómborð og píanó og var liðtækur trommari , var einnig með gífurlega góða söngrödd .
Talið er að hann geti leikið á um 40 hljóðfæri .
Það er ekki síst þessum hæfileikum að þakka að hann er eins gott tónskáld og útsetjari og raun ber vitni .
The Beatles höfðu gífurleg áhrif á heiminn ; ekki aðeins breyttu fjórmenningarnir tónlist samtímans heldur endurnýjuðu listir og menningu og voru leiðtogar nýrrar kynslóðar sem gerði félagslega og menningarlega byltingu .
Breytingarnar sem urðu í heiminum á tímum Bítlanna á 7. áratugnum eru sennilega þær mestu á 20. öldinni .
Paul McCartney samdi flest af vinsælustu lögum The Beatles .
Lagið Yesterday er talið vinsælast allra laga í tónlistarsögunni og ekkert annað lag hefur verið leikið jafn oft af öðrum hljómsveitum og hljómlistarmönnum .
The Beatles sömdu 240 lög og hljóðrituðu fjölda LP- og minni ( 45 ) platna .
Þeir gerðu einnig fjórar kvikmyndir í fullri lengd og fjölda sjónvarpsmynda og útvarpsþátta .
Allt sem þeir snertu varð að gulli .
Þegar Epstein lést , árið 1967 , tók Paul McCartney við forystu The Beatles .
Í kjölfarið og með persónulegri þróun hvers og eins tók að hrikta í stoðum hljómsveitarinnar .
Ekki síst urðu deilur milli Johns og Pauls , einkum um nýjan umboðsmann .
Árið 1969 leystist hljómsveitin endanlega upp .
Paul McCartney og eiginkona hans , Linda , fluttu til Skotlands þar sem hann hóf sjálfstæðan feril sem tónlistarmaður og tónskáld .
Í fyrstu gaf hann út tvær sólóplötur , McCartney og Ram .
Þær urðu báðar vinsælar .
Fljótlega stofnaði hann hljómsveitina Wings sem naut alþjóðlegrar hylli og hélt hljómleika um heim allan .
Wings skipti um áhöfn þrisvar sinnum en foringinn Paul og kona hans Linda stóðu í brúnni allan tímann .
Wings snerist mikið um persónu Pauls ; hann samdi flestöll lög hljómsveitarinnar og var listrænn stjórnandi hennar og andlit út á við .
Eftir að Wings leystist endanlega upp hóf Paul sólóferil sinn að nýju .
Hann gerði langt hlé á hljómleikaferðum eftir að John Lennon var myrtur 1980 , af ótta við að verða skotinn .
Af Bítlunum var Paul McCartney sá sem náði lengst á tónlistarbrautinni hvað varðar frægð og vinsældir .
Árið 1998 lést hin heittelskaða eiginkona Pauls , Linda , úr brjóstakrabba .
Paul féll í alvarlegt þunglyndi og átti við hjartatruflanir að stríða .
Árið 2000 hitti hann fyrrverandi fyrirsætuna Heather Mills og giftist henni síðar .
Þau skildu .
Paul hefur lifað síðan sem piparsveinn , sennilega eftirsóttasti og vinsælasti ekkill í heimi , en er ennþá laus og liðugur .
Paul og Ringo eru einu Bítlarnir sem enn eru á lífi .
Líkt og Bítlarnir hefur Paul McCartney haldið á lofti í lögum sínum og lífi baráttu gegn hinu illa í heiminum – kynþáttafordómum , stríði – og barist fyrir friði og kærleik .
Þessir straumar einkenna hann meira en annað og tónlist hans og persóna draga dám af þeim straumum .
Paul er ekki síst elskaður af aðdáendum sínum fyrir þessar áherslur .
Líkt og eiginkona hans Linda er hann grænmetisæta og berst gegn drápum á felddýrum .
Paul hefur margsinnis farið í hljómleikaferðir um heiminn ; sem meðlimur í The Beatles og Wings en einnig sem einstaklingur .
Hann er ríkasti maður í Bretlandi í dag .
Hann á fimm börn ; þrjú með Lindu og eina stjúpdóttur sem Linda átti frá fyrra hjónabandi og dótturina Beatrice með Heather Mills .
Tónleikarnir í Halifax í júlí sl. eru upphafið að sumartónleikaferð Pauls um N-Ameríku .
Margir telja það verða hinstu tónleikaferð Pauls McCartneys um N-Ameríku .
Kannski þá hinstu yfirleitt .
Paul er nú 67 ára .
Það skyldi þó enginn vanmeta gamlan Bítil .
Kannski hann eigi eftir einhver ár á sviðinu .
Tónleikarnir í Halifax bentu til þess .
