Eftir Ingvar Örn Ingvarsson ingvarorn@mbl.is Í yfir þrjátíu ár stóð yfir barátta tveggja afla , stanslaus og þráhyggjukennt valdatafl án sigurvegara , því orrustur voru unnar reglulega en stríðið var aldrei unnið .
Baráttan var kómísk útgáfa af kalda stríðinu enda voru það svarti njósnarinn og hvíti njósnarinn sem börðust í seríunni Spy vs Spy , gerðir út af sendiráðum starfandi undir stefnu heimsyfirráða .
Teiknimyndaserían á rætur sínar að rekja til kúbanska flóttamannsins Antonio Prohías sem flúði til Bandaríkjanna en Prohías var orðinn landsþekktur á Kúbu fyrir pólitískar teiknimyndir sínar sem birtar voru í kúbanska blaðinu El Mundo .
Árið 1960 tók stjórn Fidels Castro yfir ritstjórn El Mundo og þá flúði Prohías til New York .
Í New York þróaði Prohías Spy vs Spy og var hinni orðlausu teiknimyndaseríu ætlað að vera ádeila á vopnakapphlaup kalda stríðsins alveg frá því hún birtist fyrst 1961 .
Teiknimyndaserían náði strax mikilli útbreiðslu í hinu truflaða tímariti MAD sem framan af var góð söluvara á Íslandi og fannst á flestum íslenskum heimilum langt fram á níunda áratuginn .
Endurtekur sagan sig ? Þrátt fyrir að kalda stríðið hafi fyrir löngu vikið fyrir dópstríði , hryðjuverkastríði og menningarlegum átökum þá eru Spy vs Spy ennþá í fullu fjöri og leggja þeir gildrur hvor fyrir annan sem aldrei fyrr .
Það skyldi þó samt ekki vera að Spy vs Spy fái gamla hlutverkið sitt á ný ? Einhverjum væri fyrirgefið að draga þá ályktun enda hefur tortryggni á milli stórvelda aukist mikið eftir frostavetur í hagkerfi heimsins .
Breska leyniþjónustan MI5 hefur þannig beðið um aukið rekstrarfé til að fylgjast með Rússum og Kínverjum og Rússar leka eftirlitsmyndum af breskum diplómötum í fjölmiðla eins og James Hudson , sendiráðsmaður í Moskvu , fékk að reyna á dögunum eftir að hann var myndaður í félagsskap vændiskvenna .
Það er því enn líf í njósnaþjónustum austurs og vesturs og kannski meira líf en margur kynni að halda .
Ástæðan gæti verið sáraeinföld .
Í staðinn fyrir vopnakapphlaupið í kalda stríðinu er annars konar kapphlaup hafið sem er viðskiptalegs eðlis .
Rússarnir hafa fullreynt vopnakapphlaupið og tapað , það er því spurning hvort viðkvæðið nú sé einfaldlega " banks not tanks " eða bankar í stað skriðdreka .
Ef svo er munu Spy vs Spy lifa áfram enn um sinn þó óvíst sé að þeir sjálfir muni grípa til efnahagslegra aðgerða fremur en vopna eins og venjan er í teiknimyndaseríunni kaldhæðnu .
Gildrur munu því verða lagðar enn um sinn , bæði í teiknimyndaseríunni og á vettvangi alþjóðaviðskipta og stjórnmála .
