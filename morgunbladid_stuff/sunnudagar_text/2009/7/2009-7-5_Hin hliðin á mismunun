Eftir Baldur Arnarson baldura@mbl.is Þingið leitaðist við að stuðla að jöfnun tækifæra á borði , en ekki aðeins í orði .
Þessi ákvörðun hefur valdið þessu markmiði ósegjanlega miklum skaða , " sagði hæstaréttardómarinn Ruth Bader Ginsburg þegar úrskurður réttarins í máli slökkviliðsmanna í New Haven , Connecticut , lá fyrir á mánudag .
Fimm dómarar af níu stóðu að baki úrskurðinum í máli ( Frank ) Ricci gegn ( John ) DeStefano og komust þar með að þeirri niðurstöðu að borgaryfirvöld í New Haven – þar sem DeStefano var borgarstjóri – hefðu brotið gegn borgararéttindum hvítra þegar þau virtu ráðningarpróf þeirra að vettugi , þótt þeir hefðu staðist allar hæfniskröfur og komið betur út en fulltrúar annarra hópa .
Með útkomuna í huga kusu borgaryfirvöld að ráða ekki í stöðurnar 15 af ótta við að brjóta þar með hugsanlega í bága við 8. ákvæði bandarísku borgararéttindalaganna , með því að skerða hlutfall minnihlutahópa .
Færðu borgaryfirvöld jafnframt rök fyrir því að áhersla á utanbókarlærdóm í skriflega hluta prófsins , hundrað liða krossaprófi , kæmi minnihlutahópum illa .
Með því að láta munnlega hlutann vega þyngra ykjust möguleikar blökkumanna .
Eins og rakið er hér til hliðar hefur jákvæð mismunun – þegar minnihlutahópar eru teknir fram yfir meirihlutann , hvíta – verið hluti bandarísks lagaumhverfis í um hálfa öld .
Þvert á þessa rótgrónu hefð þykir úrskurðurinn valda því að hér eftir verði erfiðara að sniðganga úrslit ráðningarprófa þótt þau komi niður á tilteknum minnihlutahópum , að því er fram kemur í fréttaskýringu New York Times .
Vísaði til 8. ákvæðis laganna Í rökstuðningi fyrir úrskurðinum vísaði hæstaréttardómarinn Anthony M. Kennedy til 8. ákvæðisins , með þeim orðum að það bannaði mismunun gegn einstaklingum á grundvelli kynþáttar .
Flest bendir til að brotið hafi verið gegn hvítum umsækjendum .
Þannig lögðu 20 hvítir umsækjendur sem sóttu málið – einn þeirra var af rómönskum uppruna – á sig mikið erfiði , þar með talið hinn lesblindi Frank Ricci , sem málið er kennt við , en hann fór í æfingarviðtöl og réð til sín aðstoðarmann til að lesa kennsluefnið inn á band .
Ricci væntir þess að fá starf í slökkviliðinu á næstu sex mánuðum en hann fullyrðir að þrír blökkumenn og tveir umsækjendur af rómönskum uppruna hafi verið ráðnir en yfirvöld í New Haven leynt því .
Málið snýst um inntökupróf í slökkvilið Gengið var framhjá hvítum umsækjendum Þeir kærðu borgarstjóra New Haven Málið varðar grunnréttindi þegnanna Álitinn stór áfangi í réttindabaráttunni UM HÁLFU ári áður en John F. Kennedy var myrtur , um mitt ár 1963 , mælti hann fyrir lagasetningu til að rétta hlut blökkumanna í bandarísku samfélagi .
Árið eftir tóku bandarísku borgararéttindalögin – Civil Rights Act – gildi , að honum látnum , og þóttu þau marka þáttaskil í réttindabaráttu blökkumanna , sem fram að því höfðu átt mun minni möguleika en hvítir á bandaríska vinnumarkaðnum .
Það var 8. ákvæði þessara laga sem saksóknin vísaði til í málinu gegn borgarstjóra New Haven , ásamt því að halda því fram að framganga hans hefði brotið gegn ákvæðum 14. viðauka stjórnarskrárinnar um jafnan rétt þegnanna fyrir lögunum .
Janet Bond Arterton , dómari við alríkisdómstól í Connecticut , dæmdi borginni í vil , niðurstaða sem staðfest var af áfrýjunarrétti sem Sonia Sotomayor , nýskipaður hæstaréttardómari af Barack Obama forseta , átti sæti í .
Líkt og í hæstarétti voru uppi ólík sjónarmið í áfrýjunarréttinum og eftir að þrír dómarar höfðu skilað áliti fóru nokkrir samdómarar fram á að það yrði tekið upp á meðal alls 13 dómara .
Meirihlutinn , sjö dómarar gegn sex , úrskurðaði hins vegar gegn því og lauk málinu því á þann veg að nokkrir dómarar gáfu út sameiginlegt álit og komust þar með hjá því að gefa upp afstöðu einstakra dómara í málinu .
Lýstu dómararnir þar yfir samúð með umsækjandanum Frank Ricci en töldu um leið að borgaryfirvöld í New Haven hefðu farið eftir 8. ákvæði borgararéttindalaganna með því að hika við að skerða hlut minnihlutahópa .
José Cabranes og Dennis Jacobs , dómarar við áfrýjunarréttinn , mótmæltu málalyktum og lögðu til að málinu yrði skotið til hæstaréttar til umsagnar .
Þar sneru dómararnir Anthony M. Kennedy , John G. Roberts , Antonin Scalia , Samuel Alito og blökkumaðurinn Clarence Thomas áliti áfrýjunarréttar við .
Minnihlutinn , Stephen Breyer , Ruth Bader Ginsburg , John Paul Stevens og David Souter , sem Sotomayor leysir af hólmi , lagðist hins vegar gegn þeirri túlkun .
Fyrir utan að varða grundvallarreglur bandarísks samfélags er málið eldfimt og ekki verður það til að draga úr umræðunni að Sotomayor , sem fyrsti blökkumaður í forsetaembætti Bandaríkjanna skipaði , stóð með New Haven .
Samþykkt á umbrotatíma BANDARÍSKU borgararéttindalögin voru samin á einhverju róstusamasta skeiði bandarískrar sögu þegar kröfur um aukin réttindi blökkumanna , kvenna og annarra minnihlutahópa brutust fram með miklu afli .
Í odda skarst á milli þeirra sem vildu engu breyta og hinna sem voru tilbúnir til að leggja sjálfa sig í hættu í baráttunni fyrir auknum réttindum .
Hafði Kennedy þá áður innleitt hugtakið " jákvæð mismunun " með tilskipun um að fulltrúar minnihlutahópa skyldu ráðnir við mönnun opinberra verkefna .
Sjö árum áður , árið 1954 , vísaði hæstiréttur til 14. viðauka stjórnarskrárinnar þegar hann úrskurðaði í máli Brown v .
Board of Education að aðskildir skólar fyrir svarta og hvíta brytu í bága við ákvæði hennar um jöfn tækifæri .
Bitust um 15 stöður INNTÖKUPRÓFIN fóru fram í nóvember og desember 2003 og gilti skriflegi hlutinn 60% en munnlegi hlutinn 40% og var þröskuldurinn settur við 70% samanlagt .
15 stöður voru í boði , 7 stöður yfirmanns og 8 stöður undirmanns .
16 af 25 hvítum umsækjendum ( 64% ) uppfylltu hæfniskröfur fyrir yfirmannsstöðuna , en 3 af blökkumönnunum 8 sem sóttu um ( 38% ) , sama hlutfall jafn margra umsækjenda af rómönskum uppruna .
Hvítir komu einnig best út í prófum fyrir undirmannsstöðuna .
Af 43 hvítum umsækjendum stóðust 25 prófið ( 58% ) , 6 af 19 blökkumönnum ( 32% ) og 3 af 15 umsækjendum af rómönskum uppruna ( 20% ) .
Tíu hæstu umsækjendurnir í undirmannsprófinu voru allir hvítir .
Alls þreyttu 118 prófið og náðu hlutfallslega helmingi færri blökkumenn prófinu en hvítir .
