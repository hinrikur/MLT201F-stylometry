Sigríður Eyja fæddist í Kaupmannahöfn 20. október 1923 .
Hún lést í Flórída í Bandaríkunum 8. maí 2009 .
Foreldrar hennar voru Sigríður G. Eyjólfsdóttir húsmóðir , f. 15. ágúst 1895 , d. 13. desember 1993 og Þorvaldur Óskar Jónsson járnsmíðameistari , f. 10. september 1892 , d. 25. apríl 1970 .
Systkini Sigríðar Eyju eru Lárus Óskar , f. 15. júní 1926 , d. 9. desember 2004 , Margrét Ágústa , f. 14. apríl 1929 og Ólöf , f. 10. janúar 1934 .
Sigríður Eyja ólst upp í Reykjavík .
Árið 1944 giftist hún Frank Henderson frá Flórída , sem látinn er fyrir nokkrum árum .
Börn þeirra eru Anne Marie , f. 1944 , Frank Wilson , f. 1946 og Bruce Steven , f. 1951 , hann er látinn .
Þau fluttu búferlum til Flórída 1945 og síðan til New York 1951 , þar sem þau störfuðu við viðskipti og verslun í eigin fyrirtæki .
Útför Sigríðar Eyju fór fram ytra .
Móðursystir mín , Eyja , er látin eftir erfið veikindi .
Þessi forkur sem hikaði ekki við að taka erfiðar ákvarðanir , stjórna því sem þurfti að stjórna og byggja upp fyrirtæki í Bandaríkjunum .
Líf hennar er að mörgu leyti merkilegt .
Ung að árum kynnist hún eiginmanni sínum , Frank Henderson , sem var hér við herþjónustu á stríðsárunum .
Hún flyst með honum út til Bandaríkjanna , fyrst til Flórída og síðan byggðu þau sér heimili í New York .
Í New York byrja tengsl þeirra hjóna við Lofleiðir og sjá þau um hluta innkaupa félagsins í Bandaríkjunum .
Loftleiðir höfðu á þeim tíma ekki mikla fjármuni milli handanna og því mikilvægt að ná sem bestum viðskiptasamböndum .
Þar voru Eyja og Frank á heimavelli og tókst með þeim viðskiptasamband sem stóð í áratugi .
Jafnframt áttu áhafnarmeðlimir Loftleiða og ekki síður skipafélaganna Eimskips og Sambandsins greiðan aðgang að þessum góðu viðskiptasamböndum þeirra hjóna .
Enn þann dag í dag hittir maður fólk sem , þegar upp kemst um ættartengsl okkar , segir : Ég keypti þetta og þetta og síðan að Eyja frænka hafi verið frábær .
Sem frænkan í Ameríkunni var hún á mínum uppvaxtarárum einstök .
Í minningunni spyr maður hver átti t.d. tyggjó í bunkum á árunum 1950 til 1965 , auk svo margra hluta sem sjálfsagðir voru í Bandaríkjunum en ekki til hér .
Þetta kom hún með og naut þess að láta mann hafa enda gjafmildin endalaus .
Vegna tengslanna við Loftleiðir var hún oft hér sem varð til að við kynntumst vel .
Það var mikill samgangur fjölskyldnanna á þessu árum og börn Eyju komu reglulega til Íslands , Annie , Wilson og Bruce .
Bruce er látinn , Annie býr í Kaliforníu og vinur minn Wilson á Long Island NY .
Eftir að dóttir mín flutti til NY hefur verið mikill samgangur milli okkar fjölskyldu og Wilsons og er farið í sameiginlegar skemmtiferðir bæði í Bandaríkjunum og hér á Íslandi .
1970 , 19 ára , fór ég til Bandaríkjanna til að kanna heiminn .
Flutti að sjálfsögðu inn til Eyju frænku og var þar með annan fótinn næstu mánuði .
Kannaði heiminn þess á milli og kom svo til baka og hafði alltaf á tilfinningunni að ég hefði aldrei farið .
" Kemurðu bara ekki með okkur út á völl ( Kennedy ) , við þurfum að láta passa bílinn .
" Að passa bílinn fólst í því að þekkja allar löggurnar á svæðinu og vera með smá pakka fyrir börnin eða barnabörnin þeirra .
Annars var ekki lagt á þessum stað enda einstakt , enginn annar komst upp með þetta .
Þessi tími í NY gaf mér mikið , sem ég er ævarandi þakklátur fyrir .
Fjölskyldutengslin í gegnum árin hafa verið sterk .
Systkinin héldu vel saman þó búið væri á ýmsum stöðum .
Eyja í Bandaríkjunum , mamma Margrét hér heima ásamt Lárusi og Óla , fyrst í Bandaríkunum og síðar í Noregi .
Elsku frænka , hvíl í friði .
Þorvaldur K. Þorsteinsson .
