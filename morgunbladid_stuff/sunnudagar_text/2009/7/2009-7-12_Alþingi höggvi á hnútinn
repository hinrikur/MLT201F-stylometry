Það er ósköp skiljanlegt að Ósvaldur Knudsen , talsmaður fyrrverandi starfsmanna SPRON , trúi því ekki að ráðamenn ætli að sitja með hendur í skauti og hafast ekki að , á meðan starfsmennirnir fá ekki laun sín greidd á uppsagnarfresti og sitja þar með ekki við sama borð og aðrir fyrrverandi bankastarfsmenn sem fá sínar launagreiðslur á uppsagnarfresti .
Ósvaldur sagði hér í Morgunblaðinu í gær að slitastjórn SPRON hefði komið fram af nokkurri hörku og túlkað flest vafaatriði starfsmönnum í óhag .
En fyrir liggja yfirlýsingar frá Gylfa Magnússyni viðskiptaráðherra og Álfheiði Ingadóttur , formanni viðskiptanefndar , í þá veru að þessir fyrrverandi starfsmenn eigi að fá launagreiðslur út uppsagnarfrestinn eins og aðrir .
Það ættu því að vera hæg heimantökin hjá ráðherranum og þingmanninum að drífa þá lagabreytingu í gegnum Alþingi , sem þarf til , a.m.k. að mati slitanefndarinnar , til þess að hægt sé að greiða starfsmönnunum launin sín .
Raunar er það svo lítið mál , að það sætir furðu að ekki skuli þegar hafa verið drifið í slíkri breytingu .
Erfitt er að sjá það gerast , að um slíkt smámál , sem jafnframt er mikið réttlætismál fyrir viðkomandi starfsmenn , yrði hart tekizt á þingi .
Alþingi á að höggva á þennan vandræðalega hnút og gera það fljótt og vel og í þverpólitískri samstöðu .
