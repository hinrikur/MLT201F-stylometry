Eftir Birtu Björnsdóttur birta@mbl.is ÞAÐ eru kannski ekki allir sem sjá bein tengsl á milli legókubba og Biblíunnar .
Það gerir þó séra Brendan Powell Smith , sem heldur úti heimasíðunni Thebricktestament.com .
Þar hefur presturinn eytt , að því er virðist , óhemjumiklum tíma í að setja á svið hina ýmsu atburði í Biblíunni með hjálp legókubba .
Alls telur síðan 412 sögur úr bæði nýja og gamla testamentinu sagðar í 4.453 myndum .
Og á síðunni er loforð um að meira sé á leiðinni .
Legókubbar eru efniviðurinn að öllu leyti , fyrir utan spjöld sem Smith notast við í bakgrunn myndanna .
Hann viðurkennir þó að notast við hníf eða tússlit til að breyta svipbrigðum á legókörlunum á mörgum myndanna , enda vita þeir sem séð hafa slíka plastkalla að andlitsdrættir þeirra eru upp til hópa fremur einsleitir .
Legókubba má oftar en ekki finna í leikherbergjum barna og því bregður sérann á það ráð að merkja hverja sögu með tilliti til hugsanlega ungra síðuskoðara .
Þá er varað sérstaklega við nekt , kynferðislegum tilvísunum , ofbeldi og blótsyrðum með viðeigandi bókstöfum .
Séra Smith hóf að birta legóuppfærslur sínar úr Biblíunni á vefnum árið 2001 .
Þá hafa myndirnar hans einnig komið út á bók .
Sjálfur segir hann á heimasíðunni að tilgangurinn með uppátækinu sé að fræða almenning um innihald Biblíunnar á skemmtilegan og aðgengilegan hátt .
Á vefsíðunni má einnig finna verslun þar sem hægt er að festa kaup á ýmsum fígúrum úr Biblíunni í legókarlalíki .
Meðal annarra Adam og Evu í aldingarðinum Eden , Móse vopnaðan boðorðunum 10 og Maríu , Jósef og jesúbarnið ásamt öllum viðstöddum í Betlehem eftir fæðingu Jesú .
