Jæja .
Nú hefur verið " pönkast " á Davíð Oddssyni í tæpa viku , svo leitað sé í hinn " smekklega " orðaforða Litla ritsóðans á DV , fyrir margt af því sem Davíð sagði í viðtali við mig hér í Mogganum um Icesave-samninginn síðasta sunnudag .
Er það ekki merkilegt , hversu margir ætla beinlínis að ganga af göflunum í hvert sinn sem Davíð Oddsson segir eitthvað ? Steingrímur J. Sigfússon fjármálaráðherra taldi að fæst væri svo sem svaravert í orðum Davíðs , en honum var greinilega misboðið að Davíð leyfði sér að hafa skoðanir á málinu , því hann hélt að Davíð væri hættur í pólitík .
Er þetta ekki fullmikið af því góða ? Á fjármálaráðherra að ráða því hver má tjá sig og hver ekki ? Vissulega á Steingrímur mikla og djúpa samúð skilda í þessu skelfilega Icesave-klúðri .
Hann er stjórnmálamaður sem aldrei verður sakaður um að bera ábyrgð á tilurð Icesave , en situr uppi með það , að berjast með kjafti og klóm fyrir því að Alþingi samþykki ríkisábyrgð á Icesave-lánaskuldbindingunum og verði samningurinn samþykktur situr fjármálaráðherrann uppi með ábyrgðina á því að hafa komið óskapnaðinum í gegnum þingið .
Líkast til liggur pólitískt líf hans við .
Það er með ólíkindum hversu einn Steingrímur hefur verið í þessu máli .
Ekki heyrist múkk frá samstarfsflokki VG í ríkisstjórn , Samfylkingunni .
Þau eru bara öll stikkfrí – Jóhanna Sigurðardóttir , Björgvin G. Sigurðsson , Össur Skarphéðinsson og Ingibjörg Sólrún Gísladóttir .
Það er staðreynd að Icesave varð að skrímsli á vakt Samfylkingarinnar og Sjálfstæðisflokksins .
Að vísu eru báðir formenn stjórnarflokkanna , sem voru , hættir í pólitík , en það breytir engu um það , að Björgvin G. Sigurðsson var bankaráðherra í ríkisstjórn Sjálfstæðisflokks og Samfylkingar .
Hann er bara mállaus um þessar mundir – ekki múkk frá honum um það hvers vegna undirstofnun hans , Fjármálaeftirlitið , steinsvaf á verðinum og skrímslið stækkaði bara og stækkaði á hans vakt , allt á kostnað íslensks almennings .
Hvar er Jóhanna ? Ekkert heyrist frá henni , annað en að hún vill ólm komast til Brussel þann 27. júlí , með aðildarumsókn í vasanum .
Samfylkingarþingmenn vilja fyrir alla muni djöfla aðildarumsókninni að Evrópusambandinu í gegn á methraða , en þeir sjá ekki sóma sinn í því að veita fjármálaráðherranum , sem virðist að niðurlotum kominn , eins og agnarlítinn stuðning í hinu erfiða Icesave-máli .
Þar fyrir utan djöflast þau á þingmönnum VG lon og don eins og þau sé um það bil að verða stórsvikarar .
Það var kannski engin furða að Guðfríður Lilja Grétarsdóttir , formaður þingflokks VG , reyndi örlítið að streða á fundi utanríkismálanefndar á miðvikudagskvöldið , þegar hún hleypti Samfylkingunni í þvílíkt tilfinningalegt uppnám , með því einu að óska eftir frekari upplýsingum um kostnað sem myndi falla á ríkissjóð vegna aðildarumsóknar .
Samfylkingin ætlaði að hrökkva hjörunum og Guðfríður Lilja var sökuð um það að ætla að brjóta gegn stjórnarsáttmála VG og Samfylkingar .
Getur Samfylkingin krafist þess að VG , yfirlýstir andstæðingar ESB-aðildar , setji sig í stellingar og beiti sér af krafti í ESB-aðildarumsókn , á sama tíma og Samfylkingin sefur Þyrnirósarsvefni í gegnum átökin um Icesave ? Að undanförnu finnst mér sem undiralda og reiði hafi magnast í samfélaginu og að mörgu leyti er það vel skiljanlegt .
En reiðin hefur því miður tekið á sig ýmsar og misljótar myndir .
Það er mannskemmandi að lesa í bloggheimum , þar sem mannorðsmorð og svívirðingar í skjóli nafnleyndar eru daglegt brauð .
Einhverjir hafa fengið útrás fyrir lágar hvatir , með því að ráðast að heimilum nafngreindra manna í skjóli nætur og ata hús þeirra málningu .
Aðrir hafa boðað að ef samið verði um skuldaniðurfellingu ákveðinna manna , brjótist hér út borgarastyrjöld .
Hvernig leyfa menn sér að tala með svo óábyrgum hætti ? Þeir eru beinlínis að hvetja til óeirða með slíku óábyrgu tali .
Vitanlega á að sækja þá fjármuni sem þjóðin hefur verið rænd .
Um það er krafan .
En sú sókn verður að fara fram innan ramma laga og reglu , í réttarríki .
Aðrir hafa gengið enn lengra í lágkúrunni og ráðist gegn nafngreindum einstaklingi með því að dreifa miðum með grófum ásökunum um kynferðisbrot .
Slíkum miðum hefur verið dreift í miðborg Reykjavíkur .
Það hef ég fengið staðfest .
Hér er ekki um neitt annað að ræða en mannorðsmorð í skjóli nafnleyndar heigulsins .
Viðkomandi einstaklingar sem ráðist er á , í skugga nætur , eiga fjölskyldur .
Þeir eiga líka börn , sem standa berskjölduð frammi fyrir rógburði sem þessum og geta í engu varist .
Hvað gengur mönnum til , sem haga sér svona ? Er það virkilega svona samfélag sem við viljum á Íslandi ? Samfélag þar sem rætnar tungur , Gróur á Leiti , skemmdarvargar , mannorðsmorðingjar og nafnlausir aumingjar taka völdin í sínar hendur , dómsvaldið líka .
Ætlum við að líða það að menn séu teknir af lífi án dóms og laga ? Ég segi nei .
Hvað segir þú lesandi góður ? agnes@mbl.is 