Á sólríkum sumardegi er við hæfi að heimsækja veitingahús og sitja utan dyra .
Þetta hefur Víkverji iðkað óspart síðustu vikur .
Þar sem Víkverji er matmaður fær hann sér hádegismat á þessum stöðum .
Víkverji hefur uppgötvað tvo nýja staði sem honum falla vel í geð .
Annar er Portið sem er á annarri hæð í Kringlunni og skartar góðu útivistarsvæði .
Þar smakkaði Víkverji gratinerað skinkubrauð og féll það svo vel að hann mætti aftur nokkrum dögum seinna til að geta pantað sama rétt .
Síðan hefur Víkverji smakkað beikonristina sem er ansi góð og brauð með avókadó sem kom á óvart .
En ekkert á matseðlinum slær enn út skinkubrauðið .
Annar góður veitingastaður er Pósthúsið í Pósthússtræti .
Þar sá Víkverji á dögunum eina þingkonu Sjálfstæðisflokksins háma í sig gratineraðan humar í flaguettebrauði .
Sælusvipurinn á þingkonunni var slíkur að Víkverji vissi að þennan rétt yrði hann að prófa .
Hann mætti því næsta dag .
Og þvílík dásemd ! Svo er verðið viðráðanlegt , sem er náttúrlega það besta .
Á neðstu hæð Iðuhússins í Lækjargötu er staður þar sem hægt er að borða fyrir þúsundkall .
Þar eru kjöt- og fiskréttir , súpur og eftirréttir og salatbar .
Stundum vill maður bara fá góðan og tilgerðarlausan heimilismat og hann fær maður þarna .
Svo er Jómfrúin í næsta húsi ef maður vill gera verulega vel við sig .
Sólríkir sumardagar geta haft sínar skuggahliðar .
Víkverji hitti um daginn kunningja sinn sem er með sjálfstæðan atvinnurekstur .
Hann bar sig illa : " Það hefur verið svo gott veður að ég mæti í vinnu klukkan hálfníu , er farinn út í sólina klukkan tíu og mæti aftur í vinnu hálffjögur og fer klukkan fimm .
Þetta góða veður dregur úr öllum afköstum mínum .
Ef veðrið fer ekki að versna fer ég á hausinn .
" 