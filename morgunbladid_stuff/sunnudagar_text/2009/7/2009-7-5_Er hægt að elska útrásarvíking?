Þegar Pálmi Matthíasson , prestur í Bústaðakirkju , sagði í útvarpsmessu að þjóðin ætti að fyrirgefa útrásarvíkingunum og meira að segja elska þá eins og náungann þá rötuðu orð hans í fréttatíma .
Sennilega vegna þess að þau hafa þótt óvenjuleg .
Og orðin hafa verið gagnrýnd , enda eru þetta ekki tímar fyrirgefningar .
Mánuðum saman hefur hver maðurinn á fætur öðrum krafist þess að eignir útrásarvíkinga séu frystar og auðmönnunum stungið í steininn .
Það á ekki að taka tíma í að rannsaka mál þeirra , sama hversu umfangsmikil þau eru , vegna þess að hið glæpsamlega athæfi þeirra er öllum ljóst .
Og það á ekki að láta þarna staðar numið heldur á einnig að leita uppi gestalista þessara manna til að kanna hvaða sóðalið hefur þegið af þeim boðsferðir með einkaþotunum .
Best væri auðvitað líka að komast að því hverjir mættu í einkasamkvæmi auðmannanna en sennilega er löngu búið að farga þeim boðslistum sem er náttúrlega ógurlega súrt .
Þeir sem þangað mættu eiga ekki að fá að losna við fordæmingu heiðarlegs fólks .
Og svo stígur fram prestur og segir að það eigi að fyrirgefa auðmönnum og meira að segja elska þá .
Veit hann ekki að þjóðin hefur ekki efni á því að fara í umfangsmikla fyrirgefningarstarfsemi ? Kristilegur þankagangur hentar vel í góðæri þar sem ekkert bjátar á og er líka einkar heppilegur á jólum .
Þá er hægt að daðra við Krist og kenningar hans og hafa bara gaman af því .
Um leið finnur maður svo greinilega hvað maður er nú ósköp góður í því að láta sér þykja vænt um náungann og elska hann eins og sjálfan sig .
Já , maður er bara ansi göfug manneskja .
En nú eru sérstakir tímar og þá eiga þessar sætu og krúttlegu kenningar Krists um kærleika og fyrirgefningu bara alls ekki við .
Útrásarvíkingarnir voru vissulega manneskjur fyrir ári þegar við vorum ekki búin að sjá í gegnum þá .
En núna eru þessir menn ómerkilegasti pappír sem til er .
Og við ætlum svo sannarlega að láta þá finna fyrir því og það er sko ekkert að því að subba húsin þeirra út í málningu .
Já , presturinn er furðulegur .
Hann heldur að kærleiksboðskapur Krists eigi við á öllum tímum og við allar aðstæður ! Er hann fullkomlega utangátta í íslensku samfélagi ? Hann sagði reyndar ekki í predikuninni að ekki ætti að rannsaka framferði auðmanna .
Hann sagði ekki heldur að ekki ætti að dæma þá fyrir dómstólum , hefðu þeir brotið af sér .
En það er alveg sama .
Hann sagði að við ættum ekki að hata útrásarvíkingana .
Hann talaði meira að segja um fórnandi kærleika .
Eins og við séum ekki nú þegar búin að færa nægar fórnir sem þjóð .
Heldur þessi furðulegi prestur virkilega að við séum siðað fólk sem sé fært um að sýna mannkærleika við ömurlegar aðstæður ? Það eru sannarlega takmörk fyrir því hvað hægt er að fara fram á .
kolbrun@mbl.is Kolbrún Bergþórsdóttir 