Kristín Sigurðardóttir fæddist á Þiðriksvöllum við Hólmavík 12. janúar 1912 .
Hún andaðist á Sjúkrahúsi Akraness 1. júlí sl. Útför Kristínar var gerð frá Borgarneskirkju 14. júlí síðastliðinn .
Samskipti við gott fólk gefa lífinu gildi .
Ég hef verið svo lánsöm að eiga yndislega ömmu mína að í 59 ár .
Amma Kristín var um margt sérstök kona og einstök fyrirmynd .
Ég hef alltaf verið mjög stolt af ömmu minni .
Það var fátt sem amma gat ekki gert .
Hún var greind , skemmtileg , handlagin og fann góða lausn á flestum vandamálum .
Þó að afi hafi verið myndarlegur og duglegur að sinna heimilinu þá var það ljóst að amma var handlagnari og hikaði ekki við smíðar og margskonar viðgerðir og viðhald .
Það má t.d. nefna þegar hún gerði við gluggana eða þegar hún lá á bakinu í skriðkjallaranum undir húsinu og skipti um kaldavatnslögnina inn á baðið .
Ég minnist hennar syngjandi eða raulandi við verkin , hvort sem það var við skyrgerð eða að strokka smjör í sveitinni eða bakstur og önnur störf í Borgarnesi .
Amma og afi kynntust góðu fólki hvar sem þau fóru .
Þau voru vinmörg og trygglynd .
Það hefur því alltaf verið mikill gestagangur á heimili ömmu og var það henni til ánægju og gleði .
Alltaf var komið hlaðið veisluborð áður en við var litið , þegar gesti bar að garði .
Enda var hún listakokkur og frábær í bakstrinum .
Amma var alltaf mjög glaðlynd og jákvæð manneskja .
Öllum vandamálum eða áföllum sem upp komu tók hún á jákvæðan hátt og vann vel úr þeim .
Þannig var hún alla tíð en það var ekki síður áberandi á efri árum þegar hún varð fyrir nokkrum heilsufarslegum áföllum sem hún vann sig frá á skömmum tíma með markvissum viðbrögðum og þjálfun .
Þegar sjónin fór að daprast síðustu ár þá hætti hún perlusaumi og vinnu við þá fallegu listmuni sem hún hafði áður unnið í nokkrum mæli en sneri sér að spilamennsku sem hún hafði mjög gaman af .
Hún hafði alltaf mjög gaman af ferðalögum .
Á fyrri árum ferðuðust þau afi mikið með foreldrum mínum en síðustu ár ferðaðist hún mikið með dætrum sínum , Önnu Maríu og Gullu .
Í vor og sumar var hún búin að fara í tvær ferðir til Hólmavíkur og vikuna áður en hún dó var hún í vikuferð um landið í húsbíl .
Þegar ég var barn var alltaf svo gott að koma til afa og ömmu .
Þar dvaldi ég um lengri og skemmri tíma .
Eftir að ég fullorðnaðist var áfram svo gott að koma til þeirra .
Það var alltaf svo gott að spjalla við ömmu enda var hún mjög minnug og skemmtileg .
Við áttum gott spjall mánudaginn 29. júní , hún gaf mér ráð sem ég nýtti og hafa þegar skilað árangri .
Það er sárt að kveðja ömmu en ég er þakklát fyrir hversu góða og langa ævi hún átti .
Kristín Sæunnar- og Sigurðardóttir .
Rösklegt fótatak heyrðist þegar knúið var dyra .
Lokið er upp og þar stendur amma mín , einstök lítil kona með stórt hjarta og langt nafn , Salóme Kristín Ingibjörg , alltaf kölluð Stína .
Nafnið lítillátt eins og hin æðrulausa , stálminnuga amma sem grét bæði í brúðkaupum og jarðarförum .
Þéttingsfast er knúsað og alltaf margir kossar , hvort sem heilsað var eða kvatt .
Litlir fætur höfðu trítlað niður að Skúlagötu 17 í Borgarnesi til að heimsækja ömmu og afa .
Ilminn af bestu kleinum í heimi leggur yfir fallegasta stað í plássinu þar sem voraði fyrr en annars staðar , kartöflum var potað snemma niður og ekki hreyfði vind , nema hann væri á vestan .
Fallegur garður sem meðal annars skartaði Bínugrasi , sem í raun heitir eitthvað annað , og auga mitt getur glaðst yfir í dag , í eigin garði .
Boðið er í eldhús , töfrað fram veisluborð á meðan amma er að baka flatkökur fyrir kaupfélagið , stjana við afa , vinna forða til vetrarins , sauma , föndra eða baka , segja sögur eða kenna eitthvað þarft , aldrei verklaus og oftast brosandi .
Síðdegið flýgur hjá , degi tekið að halla og amma þarf að rjúka , það bíða skúrningar í kaupfélaginu .
Snemma á lífsins gönguför kynnist þessi glögga kona , er hafði sitt fram með hægðinni , ástinni í lífi sínu , afa mínum Andrési Konráðssyni .
Saman gengu þau götuna þar til afi andaðist árið 1994 .
Nú hafa þau sameinast að nýju og skunda í gleði um nýja stíga .
Úr litlum efnum skóp parið sitt fyrsta hreiður og alltaf var rými fyrir þann er þurfti skjól .
Fjölgaði brátt í hreiðrinu , börnin orðin þrjú þegar amma var tvítug og alls urðu þau sjö .
Römm var taugin við Hólmavík þar sem lengi var búið .
Þar misstu þau son sinn , Ara Gísla , árið 1950 , á sama tíma og amma lá á sæng , að eiga yngsta barnið .
Sorgin nísti og mætur maður sagði að það hefði verið í eina skiptið sem hann sá ömmu verulega brugðið .
Sjálf sagði hún mér síðar að það hjálpaði í lífinu að geta grátið , " það losar um , " sagði hún .
Fleiri orð þurfti ekki .
Ljóð Samúels Jóns Samúelssonar lýsir vel þessu viðhorfi ömmu .
Þú sæla heimsins svalalind , ó , silfurtæra tár , allri svalar ýta-kind og ótal læknar sár .
Vorið 1952 flytur fjölskyldan í Jafnaskarð í Stafholtstungum .
Lífið var eins og gengur .
Mikil vinna , heyjað víða til að eiga nóg , langt að sækja , samgöngur erfiðar .
Aldrei var æðrast , alltaf tími fyrir hinn dillandi hlátur , hnyttin orð og umvefjandi væntumþykju .
Engin vandamál , aðeins verkefni til úrlausnar .
Sterk bönd bundust við jörð og granna .
Eins og ætíð unnu allir ömmu , annað var ekki hægt .
Heiðarjörðin er kvödd árið 1960 og flutt í Borgarnes .
Þar var samstiga göngu þeirra ömmu og afa framhaldið , göngu sem varði yfir sextíu ár .
Á Skúlagötunni bjuggu þau þar til afi kvaddi , þá flutti amma upp á Borgarbraut .
Þaðan hélt hún í sína hinstu ferð og beið með að kveðja þar til allir er gátu , höfðu heimsótt hana .
Amma mín , sem breytti flestu til betri vegar , unni ferðalögum og fylgdist með öllum sínum sjötíu og átta afkomendum , hefur kvatt , níutíu og sjö ára gömul .
Hélt góðri heilsu alla tíð , sótti mannfagnaði og fylgdist vel með í samfélaginu .
Hægt og hljótt , á sinn einkennandi hátt , fór hún til fundar við ástvin sinn .
Yndisleg kona er gengin sem ég hlakka til að hitta aftur .
Allt er geymt allt er á vísum stað engu gleymt , ekkert er fullþakkað .
( O.K .
) Birna G. Konráðsdóttir .
Við systurnar hefðum aldrei viljað missa af því að kynnast ömmu Stínu .
Stundum vorum við líka svo stoltar af því að eiga ömmu sem var næstum 100 ára en samt svo hress að hún fór stundum til útlanda eða í langa bíltúra .
Hún var svo góð og hjálpsöm og dugleg að útskýra hlutina fyrir okkur .
Hún hét líka svo skrítnu og löngu nafni og gerði stundum grín að því að hún héti Salóme Kristín Ingibjörg Sigurðar-Óla-dóttir .
Það var svo gott að koma til hennar því hún átti alltaf eitthvert spennandi nammi eða góðgæti handa okkur .
Hún leyfði okkur líka alltaf að leika okkur í skemmtilega þríhyrningaspilinu , spilunum með stóru stöfunum sem hún notaði í félagsvist , skeljunum og steinunum sem hún átti .
Hún átti það líka til að leika sér við okkur í teppaleik , setja rúllur í hárið eða segja okkur sögur frá því í gamla daga .
Hún átti líka skemmtilega dúkku , hana Rósu , sem Emilý Pála , litla systir , okkar lék sér oft við .
Við ætlum að hjálpa Emilý Pálu að muna eftir ömmu Stínu og geyma góðar minningar um frábæra langömmu í hjörtum okkar að eilífu .
Andrea Guðbjörg og Júlía Krista Það er sérstakt að andlát 97 ára gamallar konu komi að óvörum .
Lífshlaup ömmu Stínu , sem hét fullu nafni Salóme Kristín Ingibjörg , var þannig að mörg okkar trúðum því nánast að hún yrði eilíf .
Viðfangsefni ævi sinnar leysti hún jafnan þannig að hvorki aldur né erfiði verkefnis voru fyrirstaða .
Æðruleysi var henni í blóð borið .
Margt í sögu lands má lesa úr æviskeiði einstaklings sem lifað hefur nær heila öld .
Fædd í torfbæ , alin upp í sjávarplássi fyrir vestan , flutti 8 ára ásamt fullorðnum fósturforeldrum til Akureyrar , í tvílyft hús í fjörunni , þar sem bjuggu fjórar fjölskyldur fyrir í nánast jafn mörgum herbergjum .
Öll sumur í síld á Siglufirði , handfljót og rösk , sá vart upp fyrir tunnubrún .
Sextán ára í beitningu , aftur vestur á Drangsnes , snarari en flestir til verka .
Kynntist formanni á róðrabáti , afa Andrési og orðin þriggja barna móðir um tvítugt .
Þau heyjuðu túnskika hingað og þangað fyrir kú og nokkrar skjátur , aldrei úrræða vant fyrir stöðugt vaxandi heimili .
Kostgangarar var ein leið og söltun á síldarplani önnur , jafnvel gengin átta mánuði á leið með tvíburana .
Dugnaður hennar var annálaður og um hana sagt að hún héti þremur nöfnum og stæði undir þeim öllum .
Kannski eirðu þau ekki eftir að Ari Gísli dó 1950 , auk þess sem hugur stóð til búskapar og þau fluttu að Jafnaskarði inni á heiði ofan Hreðavatns .
Búskapur var á byrjunarreit – sauðféð fór ekki suður – og hátt í 80 slátur tekin .
Og engan skorti neitt þótt uppbygging búskapar í Jafnaskarði væri erfið .
Enn voru heimilis- og bústörf mikið unnin á hendi og hvorugt þeirra gaf sér það eftir .
Mynd af þeim hjónum frá þessum tíma ber þess merki .
Með barnsaugum leit þetta öðruvísi út , aðeins gleði og skemmtun .
Horfa á ömmu baka rúgbrauð í eldavélinni , strokka smjör og sitja seint um kvöld á borðstofuborðinu hjá henni meðan hún saumaði tjullkjóla á fjórar stelpur .
En búskapnum lauk og við tóku nýir tímar í Borgarnesi og lífið varð léttara – jafnt og þétt eftir því sem árin liðu .
Samstaða þeirra hjóna skilaði farsælu ævistarfi , en afi Andrés lést 1994 .
Kristín hafði á langri ævi þurft að ganga í öll verk , bæði úti og inni .
Hún skreið undir hús að gera við pípulögn og sitt hvað kunni hún fyrir sér í rafmagni .
Nútíminn kom með þægindi og hún tók öllu fagnandi .
Það skapaði svigrúm í tíma og rúmi fyrir hugðarefnin .
Amma las mikið , var fróðleiksfús og skapandi í höndum .
Hún hafði unun af að ferðast og þurfti yfirleitt ekki að hugsa sig um ef henni var boðið í ferðir .
" Það væri gaman , ég hef ekki komið þangað , " sagði hún níræð þegar henni bauðst að fara til Lundúna .
Amma Stína tók lífinu opnum örmum , var félagslynd og naut þess að hitta fólk .
Hún hafði ríka kímnigáfu og sá hið skoplega í daglegu lífi en var ávallt grandvör og hlý .
Maður lifnaði við í návist hennar .
Hún tók svo fagnandi á móti okkur og var svo áhugasöm um líf okkar og vissi hvað allir voru að fást við .
Elsku amma Stína , lífsþróttur þinn , æðruleysi og kærleikur munu alltaf fylgja okkur og fyrir það erum við eilíflega þakklát .
Sigurveig ( Sívý ) , Björn og fjölskylda .
" Hún amma Stína var alltaf svo góð en ég ætla ekki að gráta mikið , " sagði Júlía Krista dóttir mín þegar ég tilkynnti dætrum mínum að langamma þeirra væri dáin og svo brosti hún litlu gervibrosi gegnum tárin .
En elsta dóttir mín , hún Andrea Guðbjörg , sagði að það væri allt í lagi að gráta smá því okkur þætti svo vænt um hana ömmu Stínu .
Vissulega var þetta rétt hjá þeim báðum .
Amma Stína var alltaf svo góð og gaf alltaf mikið af sér en ætlaðist aldrei til neins til baka .
Í síðasta skiptið sem ég kom við hjá ömmu kom ég með rúgbrauð sem ég hafði bakað .
Amma knúsaði mig og sagði að þetta hefði verið einmitt það sem hana vantaði með reykta rauðmaganum sem hún hafði komið með frá Hólmavík deginum áður .
Svona var amma , ævinlega þakklát fyrir allt sem gert var fyrir hana .
Amma fann alltaf leið til að brúa kynslóðabilið í gegnum leik eða sögur .
Þegar yngsta dóttir mín , hún Emilý Pála , var smeyk við þessa gömlu konu sagði hún : " Þetta er allt í lagi hún kemur þegar hún er tilbúin " .
Þannig var það líka iðulega , sú stutta var tilbúin að knúsa langömmu sína í bak og fyrir áður en heimsókninni lauk .
Amma Stína var vissulega góð kona og hafði í raun líka undirbúið dætur mínar og mig eins vel og henni var unnt undir þá staðreynd að fólk lifir ekki að eilífu .
Sem barn var ég svo lánsöm að fá að dvelja langdvölum á sumrin hjá ömmu og afa í Borgarnesi .
Þar var margt hægt að gera , meðal annars fara út á Tanga , dorga og leika sér í fjörunni , sem allt var mikið ævintýri fyrir borgarbarnið .
Dýrmætastar voru samt stundirnar með ömmu , að afa ólöstuðum .
Minnisstætt er þegar spiluð var langavitleysa , textinn lesinn fyrir afa í sjónvarpinu , dyttað að garðinum eða þvælst í kaupfélaginu þar sem amma var að skúra .
Amma breiddi sængina líka alltaf ofan á mann á sérstakan máta og í dag stend ég mig að því að breiða þannig ofan á dætur mínar .
Þegar ég hugsa til baka á ég ekkert nema góðar minningar um ömmu og oft hef ég dáðst að hugrekki hennar og dugnaði í gegnum árin .
Þegar afi dó fyrir 15 árum flutti amma í nýja íbúð við Borgarbraut .
Henni fannst ekki hægt að vera ein í stóra húsinu við Skúlagötu og vildi hafa það öryggi sem þjónustuíbúðir hafa upp á að bjóða .
Amma lét ekki þar við sitja heldur lagðist í ferðalög og kom meðal annars með mér og fjölskyldu minni í eftirminnilega ferð til Kanaríeyja , þá 88 ára gömul .
Ég hef í gegnum árin reynt að vera dugleg að koma við hjá ömmu þó ekki hafi stundum verið nema til að knúsa hana .
Nú er bara skrýtið að keyra fram hjá húsinu hennar og engin amma þar til að knúsa .
En dætur mínar munu fá að heyra margar minningar mínar um bestu ömmu í heimi .
Elín .
Það er dálítið sérstakt fyrir konu á fertugsaldri að eiga langömmu en ég naut þeirra forréttinda .
Langamma mín var líka sérstök , hún var ekki bara góð eins og ég held að öllum þyki sínar ömmur , heldur geislaði hún af lífsgleði .
Langamma mín var fólki nær og fjær innblástur og á ættarmótum heyrðist oft hve mikið við óskuðum okkur að verða alveg eins og amma Kristín , hún var lífsglöð og yndisleg kona .
Það var sönn ánægja að vera í návist við hana , ég tók eftir því að ef ég hafði einhverntímann sagt fólki frá langömmu þá fiskaði það eftir fleiri sögum .
Þegar amma mín , dóttir hennar , varð ekkja fyrir 6 árum spurði fólk eins og gengur hvernig amma hefði það og hvort hún væri ein , það var þá sérstakt , en samt svo sjálfsagt þekkjandi langömmu að segja : Mamma hennar er mikið hjá henni þessa dagana að passa upp á hana .
Börnin mín hafa notið þeirra forréttinda að fá að kynnast langalangaömmu sinni meira en flestir og hún kom í fermingu dóttur minnar í vor .
Þá varð mörgum að orði hve sérstakt það var að sjá ömmu fermingabarnsins fagna ömmu sinni og langömmuna gleðjast þegar mamma hennar mætti .
Langamma var alltaf á ferð og flugi , fór reglulega í utanlandsferðir og naut lífsins .
Hún lét ekkert stoppa sig .
Það má segja að það sé vegna þess hve langamma hefur verir hress , að maður leyfir sér að hlakka til eftirlaunaáranna , á þeim árum fékk amma bílprófið og ferðaðist mikið bæði innanlands og utan .
Amma var líka höfðingi heim að sækja og svona ein sú síðasta sem ég þekki af kynslóð þeirra kvenna sem eru ávallt tilbúnar með bakkelsi í frystinum fyrir gesti sem ber að garði og steikti bestu kleinur í heimi , hún kunni svo fjöldamörg ráð til að hita kleinurnar svo alltaf fannst manni að þær væru að koma beint upp úr pottinum , það eru æskuminningar mínar af ömmu í Borgarnesi eins og hún var oft kölluð heima hjá mér .
Langamma hélt líka góðu sambandi við afkomendur sína , það þýddi ekkert að ætla að bjóða henni upp á vikugamlar fréttir af mér , þær hafði hún þá þegar fengið með öðrum leiðum .
Hún var stálminnug skýrleikskona allt fram á síðasta dag .
Það er svo einkennandi fyrir hana að hún fór vikuna áður en hún lést í húsbíl um landið .
Svo hallaði hún undir flatt , hvíldi sig um stund , gaf okkur tækifæri til að kveðja og fór .
Ég tel mig hafa lært það af ömmu að halda ótrauð áfram með bros á vör og láta ekkert stoppa mig í að gera það sem mig langar til , ef maður er jákvæður og ákveðinn þá eru manni allir vegir færir .
Ég þakka ömma fyrir samfylgdina á þessari leið og óska henni góðrar ferðar í þessu nýja ævintýri út í óvissuna .
Iðunn Ólafsdóttir .
Amma í Borgarnesi , eins og hún Kristín Sigurðardóttir var jafnan kölluð á okkar heimili , kvaddi með friðsæld , eins og við var að búast af henni .
Hún var amma hans Ara míns og langamma barnanna okkar og reyndar talsvert meira en það , því hún var um leið einnig í raun önnur móðir hans vegna þess hversu mikið hann fékk að vera hjá henni og Andrési afa sínum á barns- og unglingsárum .
Fyrst sem smáhnokki , meðan þau stunduðu búskap við nokkuð erfiðar aðstæður í Jafnaskarði ofan við Hreðavatn og síðar á unglingsárunum eftir að þau fluttust í Borgarnes .
Yngsta móðursystir Ara , Arnheiður , sagði mér fljótlega eftir að við kynntumst að hún liti á Ara sem litla bróður sinn .
Seinna gerði ég mér grein fyrir að auk þessara tengsla var Kristínu eiginlegt að sýna okkur öllum í fjölskyldunni móðurlega hlýju og umhyggju .
Hún virtist alltaf aflögufær á því sviði og sannaði það að það er engin þörf á að deila ást sinni milli ástvinanna þegar hægt er að margfalda .
Þar með er ekki sagt að Kristín væri skoðanalaus eða skaplaus og oft laumaði hún meinfyndnum athugasemdum út úr sér um fólk og fyrirbæri .
Aldrei án hlýju en oft með þunga og ég held að hún hafi verið býsna góður mannþekkjari .
Kristín var alþýðuhetja .
Hún þurfti að hafa fyrir lífinu , virtist aldrei telja það eftir sér og lét aldrei á því bera ef hún var þreytt eða veik .
Það var alltaf tilhlökkun í ótal fjölskylduboðum að hitta hana .
Fyrir nokkrum árum var hún með okkur , nokkrum úr fjölskyldunni , á Kanaríeyjum , alltaf létt á fæti og fús að gera allt .
Samt var það veturinn þegar hún var að glíma við alvarleg veikindi sem hún sem betur fór yfirvann .
Kristín vann oft langan vinnudag og skilaði miklu æviverki , bæði í störfum inni á heimili og utan þess .
Þó held ég að það sjáist best á börnunum hennar og þeirra fjölskyldum hversu gott veganesti þau hlutu og þar var hlutur Kristínar ómetanlegur .
Sæunn tengdamóðir mín og systkini hennar eru einstakt fólk .
Við sem kynntust Kristínu og fengum að njóta nærveru hennar jafn lengi og raun ber vitni getum talið okkur gæfufólk .
Við Ari vorum tíðir gestir á heimili þeirra Andrésar , einkum í upphafi búskapar okkar .
Þá var sjaldan skotist í bæinn eftir heimsóknirnar heldur gist .
Seinna nutum við þess að húsið þeirra á Skúlagötu varð stórfjölskylduhús , Kristín flutti sig í íbúðir aldraðra í Borgarnesi og skildi eftir heila búslóð í húsinu sem minnti á margar góðar stundir .
Þakklæti til æðri máttar fyrir að hafa kynnst Kristínu og samhugur með öllum sem syrgja hana nú er mér efst í huga á þessum degi .
Anna .
