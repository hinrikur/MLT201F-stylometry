FÁIR eru sennilega betur að sér í fræðum austurþýsku leyniþjónustunnar STASI en Svavar Gestsson stúdent , fyrrum námsmaður í Austur-Þýskalandi .
Síðan Svavar var stúdent í Þýskalandi kommúnismans hefur hann að vísu gegnt mörgum störfum , eins og því að vera ritstjóri Þjóðviljans , málgagns Alþýðubandalagsins sáluga , þingmaður Alþýðubandalagsins , formaður Alþýðubandalagsins , ráðherra Alþýðubandalagsins og sendiherra Íslands , fyrst í Svíþjóð , svo í Danmörku .
Toppnum náði svo stúdentinn frá Austur-Þýskalandi , þegar eitt hans aðalegg gerði hann , hænuna , að formanni samninganefndar Íslands í því mikla hagsmunamáli Íslendinga , Icesave-deilunni .
Vitanlega er eggið Steingrímur J. Sigfússon , arftaki Svavars í vinstri pólitík á Íslandi og hugmyndafræðilega af sama meiði og guðfaðir hans í pólitík , Svavar Gestsson .
Svavar óð fram í morgunfréttum RÚV síðasta þriðjudag , engu búinn að gleyma af STASI-fræðum sínum , og sakaði embættismenn Seðlabankans um að vera " komin í pólitískan málflutning .
" Lögfræðingarnir , þau Sigríður Logadóttir , aðallögfræðingur Seðlabanka Íslands , og Sigurður Thoroddsen , höfðu gert utanríkismálanefnd munnlega grein fyrir mati lögfræðideildar Seðlabankans á Icesave-samningunum og afhent minnisblað í kjölfarið .
Áréttað var í tölvupósti til formanns utanríkismálanefndar , að um minnisblað væri að ræða .
Endanlegt álit yrði hluti af heildarskýrslu Seðlabankans sem kynnt yrði á miðvikudag .
Annar " vel upp alinn " arftaki á vinstri vængnum , Árni Þór Sigurðsson , formaður utanríkismálanefndar Alþingis , var ekki seinn á sér að fara í skítug skóför Svavars Gestssonar , því hálftíma eftir skítafýlubombu Svavars á embættismenn Seðlabankans var skósveinninn mættur á morgunvakt Rásar 2 , þar sem hann sagði að álit lögfræðinganna hefði ekki verið formleg skoðun Seðlabankans og því marklaust .
" Það dregur verulega úr trúverðugleika álitsins , ef það er ekki unnið fyrir hönd stofnunar , heldur aðeins persónulegt álit viðkomandi starfsmanns , " sagði Árni Þór orðrétt ! Hélt svo áfram : " Það er einfaldlega verið að blekkja þingnefndirnar með þessum hætti .
Ég velti fyrir mér hvort menn séu þarna á einhverju einkatrippi .
Mér virðist sem viðkomandi starfsmaður sé enn að vinna fyrir Davíð Oddsson .
" Árni Þór var á þriðjudag krafinn þess á Alþingi að hann bæði lögfræðingana afsökunar á ummælum sínum , en hann var vitaskuld ekki maður til þess .
Því var þess beðið með nokkurri eftirvæntingu á miðvikudag , að skýrsla Seðlabankans og þar með talið hinn lögfræðilegi hluti hennar yrði opinbert plagg .
Svein Harald Øygard seðlabankastjóri og lögfræðingar bankans sem unnu minnisblað sem lagt var fram á fundi utanríkismálanefndar vísuðu á blaðamannafundi í hádeginu á miðvikudag ásökunum Árna Þórs Sigurðssonar um að lögfræðingarnir hafi villt á sér heimildir algjörlega á bug .
Øygard sagði það einfaldlega tímasóun að ræða mál af þessu tagi .
Þar með voru formaður samninganefndar Íslands um Icesave og formaður utanríkismálanefndar Alþingis , þeir Svavar Gestsson og Árni Þór Sigurðsson , ómerkir orða sinna .
Árni Þór sagði að þessu tilefni í Morgunblaðinu á fimmtudag að teldu lögfræðingar Seðlabankans að hann hafi vegið að starfsheiðri þeirra , bæðist hann afsökunar .
Hann teldi þó að hann hafi ekki vegið að honum ! Gerist hún öllu aumari afsökunarbeiðnin ? ! Það verður ekki annað séð en heimilisböl hins örþreytta Steingríms J. Sigfússonar , fjármálaráðherra og formanns Vinstri grænna , vaxi frá degi til dags .
Hann er " bombarderaður " af sínum flokksmönnum úr eigin heimabyggð , þar sem hollustan við hann hefur hingað til náð út fyrir gröf og dauða .
Er það einhver furða að hann sé bæði þreyttur og niðurlútur ? Hann hefur þetta allt saman einn í fanginu og nú er hann að reyna að reisa sér " pólitískan bautastein " sem felst í því að sannfæra þjóðina um að hún verði að kokgleypa hinn hroðalega vonda Icesave-samning , sem pólitískur guðfaðir hans álpaðist , af stöku þekkingar- og reynsluleysi , til þess að samþykkja og telja fínan samning .
Hann situr uppi með það að hafa gengið til kosninga með þá yfirlýstu stefnu VG að leiðarljósi að hafna inngöngu í ESB ; hann situr uppi með það að hafa gengið til kosninga með þá yfirlýstu stefnu VG að hafna frekari virkjanaframkvæmdum og álverum ; hann situr uppi með það að hafa sagt fyrir jól að við skyldum aldrei borga Icesave-skuldbindingar einkabankans , Landsbankans , og hann situr uppi með það að VG höfðu þá yfirlýstu stefnu að engar uppsagnir yrðu í ríkisgeiranum .
Nema hvað ? Formaður BSRB er enn bara í leyfi sem slíkur , en hann heitir Ögmundur Jónasson og er heilbrigðisráðherra .
Steingrímur J. blessaður er því á útopnu frá því eldsnemma á morgnana þar til hann dettur út af seint , seint á kvöldin , að hrinda í framkvæmd öllum þeim málum sem VG ætluðu að berjast gegn , fyrir kosningar .
Nú vantar bara að hann bíti höfuðið af skömminni og leggi til við utanríkisráðherra og fyrrum flokksbróður sinn og Svavars , að hann geri Svavar nokkurn Gestsson að formanni samninganefndar í aðildarviðræðum við ESB ! agnes@mbl.is 