Eftir Helga Snæ Sigurðsson helgisnaer@mbl.is HINN heimskunni og margverðlaunaði rússneski leikstjóri , Aleksandr Sokurov , ætlar að taka upp hluta næstu kvikmyndar sinnar á Íslandi og mun sú byggjast á leikritinu Faust eftir Goethe .
Sigurður Skúlason hefur verið ráðinn í hlutverk í myndinni og fara tökur á myndinni fram í seinni hluta ágúst fram í byrjun nóvember en Sigurður verður við tökur í Prag í nokkra daga .
Myndin er að mestu tekin upp í Prag og nágrenni en seinustu tíu dagarnir í tökum , eða þar um bil , verða á Íslandi , að sögn Sigurðar .
Tveir aðalleikarar myndarinnar verða í þeim .
" Ég er mjög glaður yfir því að fá tækifæri til að hitta þennan mann .
Hann kom til Íslands að hitta leikara og skoða tökustaði og sendi mér svo bréf þar sem hann óskaði eftir því að hafa mig með í myndinni .
Í framhaldi af því var mér boðið til St .
Pétursborgar til æfinga og skoðunar á búningum og gervi .
Það er afskaplega gaman að tala við þennan mann , hann er ansi sérstakur eins og myndirnar hans , " segir Sigurður .
Undurfallegar og ljóðrænar Sigurður segir Rússnesku örkina , þekktasta verk Sokurov , ótrúlegt afrek .
Sú kvikmynd var gerð með einni , langri töku í Hermitage-safninu í St .
Pétursborg .
" Rússneskar listir eru allt annar menningarheimur , þetta eru allt öðruvísi verk en vestrænar bíómyndir , hægari tökur og ljóðrænni , " segir Sigurður um rússneska kvikmyndalist og nefnir kvikmynd Sokurovs , Móður og son .
Hún sé undurfalleg .
Sokurov var heiðursgestur Alþjóðlegrar kvikmyndahátíðar í Reykjavík , RIFF , árið 2006 og hlaut þar heiðursverðlaun fyrir ævistarfið .
Þá fór hann í dagsferð að skoða tökustaði með Saga Film og fékk áhuga á því að taka upp hér á landi .
Hrönn Marinósdóttir , stjórnandi RIFF , er hæstánægð með þetta og segir fyrirhugaðar tökur hér á landi sýna glögglega mikilvægi alþjóðlegra kvikmyndahátíða á borð við RIFF , að þær geti skilað beinum tekjum inn í þjóðarbúið .
Meistari Sokurov er einn af fremri kvikmyndaleikstjórum samtímans og hefur hlotið verðlaun á mörgum virtustu kvikmyndahátíðum heims , m.a. í Cannes , Toronto og Locarno .
Dagblaðið Guardian telur Sokurov einn af 30 bestu núlifandi kvikmyndaleikstjórum heims og hefur honum verið líkt við nokkra af helstu meisturum kvikmyndalistarinnar , þá Andrei Tarkovsky , Ingmar Bergman og Werner Herzog .
