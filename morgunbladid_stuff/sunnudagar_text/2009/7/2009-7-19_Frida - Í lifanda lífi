Hjónin Brynhildur Guðjónsdóttir og Atli Rafn Sigurðsson eru samstiga og samhent og um margt lík .
Sama átti ekki við um mexíkósku hjónin Fridu Kahlo og Diego Rivera , sem þó gátu ekki hvort án annars verið , en þau hafa átt hug Atla Rafns og Brynhildar undanfarið .
Enda er Frida Kahlo viðfangsefni þeirra í leikritinu Frida , viva la vida .
Brynhildur leikur Fridu og er jafnframt handritshöfundur verksins , sem Atli leikstýrir og verður sýnt í Þjóðleikhúsinu í september .
Þau sóttu sér innblástur í Mexíkó .
Eftir Ingvar Örn Ingvarsson ingvarorn@mbl.is Þau hafa staðið í ströngu við að mála hús og olíubera grindverk í garðinum heima hjá sér .
Það er sól og sumarblíða þegar mig ber að garði hjá Brynhildi Guðjónsdóttur og Atla Rafni Sigurðssyni .
Viðrar prýðilega til innhverfrar íhugunar hugsa ég og spyr hvort ég hitti ekki vel á þau .
Meiningin er síðan að spyrja þau út í rannsóknarleiðangur þeirra um slóðir Fridu Kahlo í Mexíkó .
" Mér finnst þetta vera eins og jóga .
Fyrir utan það að í jóga verður maður ekki stífur í herðunum , " segir Atli Rafn og vísar í vinnustundirnar utandyra .
Eins gott að þau skötuhjú eru í góðu formi því framundan er mikið verk , en þó af öðrum toga .
Þau eru potturinn og pannan í leikritinu Frida , viva la vida , sem verður á fjölum Þjóðleikhússins í haust .
Brynhildur skrifar handrit og fer með aðalhlutverkið í leikstjórn Atla Rafns .
Saman hafa þau svo pælt í sviðsmyndum , verk- og vinnulagi og öllu sem því tilheyrir að setja upp leikrit .
Hindrar að við sjáum ljósið " Byrja þú , " segir Brynhildur þegar þau eru spurð hvort ekki sé einhver samhljómur á milli þess sem er að gerast á Íslandi og æviskeiðs Fridu Kahlo .
" Alveg rosalega mikill , " segir Atli Rafn , " það er svolítið magnað .
Frida er af fyrstu kynslóð byltingarinnar í Mexíkó .
Það var sósíalistabylting í Mexíkó 1910 og hún stóð í tíu ár .
" " Hin tragísku tíu ár , " skýtur Brynhildur inn í áður en Atli Rafn heldur áfram : " Öllu sem kemur út úr þannig löguðu varðandi bæði efnahag þjóðar og hvernig þjóðin skynjar sjálfa sig í gegnum kúltúr svipar til okkar aðstæðna .
Þetta var svona góðæriskúltúr eins og okkar með gífurlegri stéttaskiptingu þar sem t.d. list var unnin í þágu herranna .
Pabbi Fridu Kahlo var t.d. ljósmyndari sem myndaði opinberar byggingar fyrir þáverandi einræðisherra , Porfirio Díaz , sem hafði látið reisa þær sér til heiðurs .
Síðan verður bylting eins og það varð bylting hérna , " segir Atli Rafn og hlær .
" Höfðatorgið mun þó aldrei þjóna sama tilgangi og Palacio de Bellas Artes , " segir Brynhildur .
" Bellas Artes er risastór rjómaterta í spænska stílnum sem er guðdómlega falleg að innan , stútfull af fallegri list .
Ég man ennþá tilfinninguna af því að fara þarna inn , " segir Brynhildur en Atli skýtur inn í að Mexíkóar geti vel dáðst að byggingu á sama tíma og þeir gera grín að henni sem mesta tákni þessa tíma sem endaði með byltingunni 1910 .
Þau hjónin hafa ýmislegt við Höfðatorgsturninn að athuga .
" Hann skyggir nefnilega á innsiglingarvitann inn í Reykjavíkurhöfn og er hvorki fallegur né skynsamlegur , " segir Brynhildur .
Henni finnst táknrænt að vitinn hans Guðjóns Samúelssonar sem er búinn að lýsa þjóðinni í öll þessi ár sé allt í einu í skugga turns sem hindrar að þjóðin sjái ljósið .
" Eftir byltinguna varð mikil menningarleg vakning út um allt íMexíkó .
Stelpur fengu að fara í skóla , gamli indíanakúltúrinn var ekki lengur fótum troðinn og Mexíkóar fengu fínan menntamálaráðherra , eins og við eigum núna , en sá fékk hina þrjá stóru , eins og myndlistarmennirnir voru kallaðir , Diego Rivera , David Alfaro Siquieros og Clemente Orozco , til að skreyta allar þessar stóru gömlu byggingar og öll minnismerkin með risastórum veggmyndum sem sögðu sögu Mexíkó , " segir Atli Rafn .
" Fólkinu var einfaldlega sögð sagan í myndum svo það gæti skilið hvað hafði gerst og hvar í sögunni fólk væri statt , " segir Brynhildur og útskýrir að þannig hafi stjórnvöldum tekist að upplýsa fólk , sem var að miklu leyti ólæst , um menningu og sögu Mexíkó þannig að það áttaði sig betur á uppruna sínum .
" Þeir umbreyta húsunum , " segir Atli Rafn og leggur til að tómum skrifstofuhúsum á Íslandi verði breytt í ævarandi minnismerki um græðgi og heimsku .
Þá mætti t.d. fjarlægja gljáfægt glerið svo sæist aftur til ljóssins , vitans hans Guðjóns Samúelssonar .
Vindgnauðið og ýlfrið í turninum gæti svo verið öðrum til viðvörunar .
Frida er byltingarbarn Brynhildur segir að byltingin sé fyrirbæri sem þroski og mennti listamennina sem á eftir koma .
" Frida Kahlo , sem er töluvert yngri en maðurinn sem hún velur sér , Diego Rivera , er fædd 1907 en hún kýs að vera byltingarbarn og breytir fæðingarári sínu í 1910 og það finnst henni vera bæði gott og spennandi .
Pabbi hennar er fínn Þjóðverji sem vinnur fyrir einræðisherra , mamma hennar er af indíanaættum .
Frida hefur því í sér miklar andstæður og togstreitan veitir henni jafnvægi , " að sögn Brynhildar .
Atli Rafn segir Mexíkóa hafa kosið sér þá leið í kjölfar byltingarinnar að mennta fólk og þannig hafi komist á legg stór stétt af mjög vel menntuðu fólki og ólæsi minnkað .
Stúlkur voru líka menntaðar og naut Frida góðs af því , því hún komst inn í Preparatoria-skólann , sem var fyrsta flokks skóli .
Þar var hún ein af 35 stúlkum í tvö til þrjú þúsund barna skóla .
Byltingin og kerfishrun virðast því hafa kallað á aukna menntun og því telja Brynhildur og Atli Rafn ljóst að margt í leikritinu eigi fullt erindi við fólk á Íslandi .
Landlæg spilling Atli Rafn segir að pólitísk spilling hafi lengi verið landlæg í Mexíkó og erfitt hafi verið að ná tökum á henni .
" Almennt er fólk samt mun meðvitaðra pólitískt en hér .
Til Mexíkó fórum við með leikrit sem heitir Kommúnan og er upp úr Tilsammans-kvikmyndinni eftir Lukas Moodysson .
Ég lék byltingarsinnaðan hippa sem segir að friður sé ekki mögulegur án þess að grípa til vopna .
Það síðasta sem hippinn gerir í leikritinu er að hann stormar út í salinn og syngur internasjónalinn .
Það var mjög frægur mexíkóskur leikari með okkur , en við settum leikritið einnig upp í Mexíkó .
Í einu atriðinu hleyp ég út í salinn , þar sem voru um þrjú þúsund áhorfendur , og syng og syng alveg hástöfum .
Svo á einni sýningunni sé ég gamla pínulitla konu sem er staðin á fætur og farin að syngja með , " rifjar Atli Rafn upp , sýnilega skemmt yfir þessu áhugaverða atviki .
Líklega er Mexíkóum andófið í blóð borið enda mótmæla þeir mikið .
" Í Mexíkó sérðu endalaus mótmæli , " segja Brynhildur og Atli Rafn í kór .
" Þú ferð út á aðaltorg og þá er verið að mótmæla sitthvorum hlutnum sitthvorumegin á torginu og svo ferðu í næstu götu og þá er verið að mótmæla einhverju öðru , " segir Atli Rafn .
" Þeir eru stundum naktir , " segir Brynhildur , " það var alveg makalaust og ofboðslega áhrifamikið að sjá hundrað nakta karlmenn hrópa slagorð vegna þess að nektin sýnir að við erum bara af holdi og blóði .
Við erum ekkert annað – hlustið á okkur .
" Atli Rafn segir að stundum hafi jafnvel verið erfitt að komast leiðar sinnar þar sem her og lögregla var oft búin að loka götum .
Þau komust að því síðar að til stóð að einkavæða ríkisolíufyrirtækin .
" Þá varð allt brjálað og það má greinilega ekki mikið út af bera áður en fólk fer að mótmæla , " segir Atli Rafn .
" Það vissu allir allt , " segir Brynhildur , " leigubílstjórinn gat bent okkur á allt sem var að gerast og fólk var greinilega miklu meðvitaðra en hinn venjulegi Íslendingur .
" " Það þurfti byltingu til , " segir Brynhildur , " á Íslandi líka " skýtur Atli Rafn inn í .
Miðað við frásagnir hjónanna er ljóst að fólkið er orðið langþreytt á spillingu og þótt margir telji kannski að Mexíkó og Ísland séu ólíkir menningarheimar virðist fólkið sjálft , af holdi og blóði , vera eins inni við beinið , alveg sama hvar í heiminum það býr .
Tryggð og hryggð Spurð hvernig leikritið um líf Fridu verði útfært segir Brynhildur erfitt að segja svo forvitnilega og flókna sögu á tveimur tímum .
" Eftir sem áður er þetta saga Fridu og áherslan er því á hana .
Við hittum hins vegar fyrir byltingarleiðtoga og mann sem opnaði einhverjar dyr fyrir Fridu og þá erum við að tala um Trotskí , " segir Brynhildur .
" Einhvers konar ástmaður , en ekki endilega dæmigerð Hollywood-ást eins og sumir hafa gefið í skyn að samband þeirra hafi verið .
" " Það er eitthvað þarna , " segir leikstjórinn Atli Rafn , " auðvitað trúir maður því að til sé eitthvað sem heitir holdleg ást og losti .
Það getur verið freystandi að ímynda sér að eitthvað slíkt hafi verið á milli Fridu og Trotskí .
Ég trúi því frekar að þau hafi gefið hvort öðru lykil að einhverju en að þetta hafi verið holdleg ást .
Þau áttu það t.d. sameiginlegt að vera hundelt af dauðanum allt sitt líf og einhvern veginn er miklu meira freistandi að trúa því að það hafi verið það sem batt þau saman heldur en líkamleg ást .
" Brynhildur segir að það sé erfitt að setja sig í spor þeirra .
" Trotskí-hjónin voru hundelt og voru búin að missa öll börnin sín þegar þau komu til Mexíkó .
Natalia Sedova Trotskí eltir til dæmis manninn sinn út yfir gröf og dauða og deyr langt á eftir honum alein og allslaus í Mexíkó .
" " Hús Trotskí-hjónanna er eitt það sorglegasta sem maður hefur séð , " segir Atli Rafn .
" Það er í rauninni sjálfskapað fangelsi .
Trotskí varð fyrir fleiri en einu tilræði í Mexíkó en þar var hann í boði ríkisstjórarinnar og lögreglan gætti hans því allan sólarhringinn .
Það var múrað upp í öll göt á garðveggnum og flest göt á húsinu .
Það eru tveir turnar á húsinu , skotturnar , og inni í húsinu sváfu hjónin bak við þykka stálhurð með múrað upp í alla glugga , þetta var alveg hræðilegt .
" Brynhildur segir ummerki eftir tilræði sjást á húsinu , kúlnagötin séu þar enn , sem og stóllinn sem Trotskí sat í þegar honum var veitt banahöggið .
" Dauðinn í menningu Mexíkóa er líka mjög nálægur og ekki eins forboðinn og hjá okkur , " segir Atli Rafn en Brynhildur bætir við að dauðinn sé áframhaldandi ferðalag eða í það minnsta engin endastöð .
" Maður einhvern veginn trúir því frekar að ógnin hafi sameinað þau .
Hún hafi gefið honum einhvern lykil og hann henni , " segir Atli Rafn .
" Þetta er á skrýtnum tímapunkti í lífi hennar , út af Diego , " segir Brynhildur , " en hún rís alltaf upp aftur og þarna kemur Trotskí á alveg réttum tímapunkti .
" Andstæðir pólar Brynhildur segir fjölskyldumynstur Diegos og Fridu hafa verið mjög undarlegt .
Leikritið fjalli í meginatriðum um líf Fridu með Diego en líka fæðingu Fridu Kahlo sem listamanns sem megi rekja til skelfilegs slyss sem hún lenti í en fram að því hafi hún ætlað að verða læknir .
Vegna þjáninga eftir slysið hafi hún leitað lausnar í listinni .
Brynhildur telur að Frida hafi þó fengið einhvers konar lykla frá fleirum en Trotskí og Diego : " Til dæmis kom Pablo Picasso inn í líf Fridu og hann spurði hana hvort hún vildi sýna sig og þola gagnrýni .
Hann hreifst einlæglega af list hennar og fannst hún skrýtin og djúp .
Frida fór svo til Parísar og þar kynntist hún einhverju öðru .
Allar persónurnar í leikritinu hafa þýðingu sem lyklar eða dyr , sem annaðhvort opnast eða lokast , fyrir Fridu .
Hún notar þetta fólk til að koma sér áfram eða vinna sig úr vandamálum eða framhjá þeim .
Diego gegnir þýðingarmiklu hlutverki í þessu öllu saman því án hans er Frida ekki til .
Þau eru yin og yang eiginlega og þurfa hvort á öðru að halda sem andstæðir pólar .
" Í sjálfu sér er leikritið ekki ævisögulegt að sögn Atla Rafns heldur er leiða leitað til að komast inn í huga Fridu til að skilja hennar ótrúlega heim , bæði hennar litla eigin hugarheim en líka ævina og samböndin í lífi hennar .
Brynhildur segir Fridu hafa haft einhverja ótrúlega tengingu í heim andanna , sem Diego hefur eflaust þótt óskiljanlega sérstakt þrátt fyrir að hann hafi verið mikill heimsmaður , málkunnugur Stalín og afskaplega víðförull .
Það megi reyndar segja að Frida hafi reynt að lifa hraðar og sterkar en Diego til að ná honum en á móti kemur að hún sér hlutina allt öðruvísi en Diego .
" Frida býr alltaf til einhvern heim , t.d. alheiminn sem heldur á jörðinni , sem heldur á henni , " segir Brynhildur .
" Diego málar heiminn á meðan Frida býr til heiminn , " segir Atli Rafn og dregur þannig fimlega saman kjarnann í mismuninum á listaverkum listamannahjónanna .
Engin togstreita Spurð hvort þau sem listamannahjón finni fyrir einhverri togstreitu líkt og Frida og Diego skella þau bæði upp úr og segja " nei , eiginlega ekki " .
" Það er nefnilega ekki erfitt að eiga maka á sama sviði , heldur bara ótrúlega auðvelt , " segir Brynhildur .
" Ég held það sé miklu auðveldara en hitt , " segir Atli Rafn .
" Við virðumst vera einhver frumefni sem blandast ágætlega saman .
Það þarf ekki að vera æðislega mikill núningur og eldur í listamannasambandinu , hurðaskellir og rifrildi ...
ég er bara ekki sammála því .
Ég myndi bara ekki nenna að búa með einhverjum sem ég þyrfti að arga á og skella hurðum á enda sé ég ekki hvað það ætti að gefa manni .
Ég myndi bara ekki koma mér í svoleiðis rugl , " heyrist í Brynhildi , með mikilli áherslu á orðið NENNA , í gegnum djúp hlátrasköllin hjá Atla Rafni .
" Fólk reynir alltaf að finna maka sem bætir það upp er það ekki ? Og í tilfelli Fridu og Diego þá gerðu þau það en það kostaði blóð , svita og tár .
Í okkar tilfelli er fórnin minni , " segir Atli Rafn .
Brynhildur segir Diego á margan hátt hafa verið að skóla Fridu til enda 21 ár á milli þeirra .
Diego var búinn að reyna margt áður en hann kynntist Fridu og eflaust hafi hún ekki viljað viðurkenna þessa stöðu .
Þau Atli eru hins vegar fædd á sama árinu , með tíu daga millibili , og eiga átakalaust og ljúft samstarf .
Trotskí og Frida Leon Trotskí hrökklaðist á milli landa eftir að Stalín gerði hann útlægan , meðal annars til Tyrklands , Frakklands , Noregs og Mexíkó þar sem hann fékk loksins samastað .
Í Mexíkó kynntist Trotskí Diego Rivera og Fridu Kahlo sem bæði voru mjög pólitísk og höll undir skoðanir sósíalista .
Ofsóknirnar á hendur Trotskí varpa ljósi á þjáningu þá sem Trotskí kann að hafa átt sameiginlega með Fridu Kahlo .
Fjögur börn Trotskís voru öll látin þegar hann kom til Mexíkó og þar af höfðu synir hans tveir verið skotnir .
Makar barna hans og barnabörn voru einnig mörg hver tekin af lífi af sovéskum yfirvöldum .
Trotskí sjálfur og Natalía kona hans voru hundelt af útsendurum Stalíns þangað til að einn þeirra , Jaime Ramón Mercader del Rio Hernández , drap hann með ísnál , eftir að hafa áunnið sér traust hans .
Diego Rivera var á tímabili grunaður um að hafa staðið að tilræði við Trotskí , en hann var ekki einungis hataður af andstæðingum kommúnista heldur líka stuðningsmönnum Stalíns , sem Diego taldi sig til .
Tvö alvarleg slys Ævi Fridu Kahlo er saga ótrúlegra andstæðna ; sársauka og sköpunar , ljótleika og fegurðar .
Kahlo fæddist 1907 í Mexíkóborg en faðir hennar var af ungverskum ættum , fæddur í Þýskalandi , og móðir hennar af spænskum og mexíkóskum uppruna .
Kahlo kynntist tilvonandi eiginmanni sínum , Diego Rivera , fyrst þegar hún var 15 ára skólastúlka .
Þremur árum síðar lenti hún í mjög alvarlegu rútuslysi þar sem járnstöng gekk í gegnum bak hennar , mjaðmagrind og leggöng .
Henni var ekki hugað líf og því skilin eftir á vettvangi á meðan sjúkraflutningamenn sinntu þeim sem þeir töldu hægt að bjarga .
Hún glímdi við gríðarlega verki það sem eftir var ævinnar vegna slyssins og gat ekki átt börn .
Kahlo hitti Diego Rivera aftur árið 1928 , þremur árum eftir rútuslysið , og giftust þau ári síðar .
Samband þeirra átti eftir að valda henni álíka miklum sársauka og veikindi hennar .
Hún lýsti því sjálf að tvö alvarlegustu slysin í lífi sínu hefðu verið rútuslysið og hjónabandið með Diego Rivera .
Kahlo kynntist mörgu áhrifamesta og þekktasta fólki tuttugustu aldarinnar .
Til dæmis Josephine Baker , sem talið er að hún hafi átt í ástarsambandi við .
Auk Leons Trotskys , sem var vinur fjölskyldunnar , átti hún í ástarsamböndum við Þjóðverjann Heinz Berggrün , aðstoðarmann Diegos Riveras og síðar umboðsmann Pablos Picassos , franska rithöfundinn André Breton , sem flúði til Mexíkó , og hinn japansk-bandaríska listamann Isamu Noguchi .
Þau Pablo Picasso voru hins vegar aðeins góðir vinir .
