Helgi Sigurðsson , fyrrverandi lögfræðingur Nýja Kaupþings , sem kvaddi bankann í síðustu viku og fékk þakkir fyrir vel unnin störf , skrifaði grein í Fréttablaðið í gær .
Þar útskýrir Helgi einkum þann gjörning stjórnar gamla Kaupþings að fella niður persónulegar ábyrgðir starfsmanna bankans á lánum sem þeir höfðu tekið fyrir kaupum á hlutabréfum í bankanum .
Í niðurlagi greinarinnar segir Helgi : " Síendurtekin skrif um lán til starfsmanna Kaupþings og upplýsingar úr skýrslum ýmissa skoðunarnefnda sem vinna að rannsókn á falli fjármálakerfisins vekja grunsemdir um að verið sé að dreifa athygli frá því sem máli skiptir .
Íslenskir skattgreiðendur þurfa ekki að velta því fyrir sér hvort þeir þurfi að greiða 350 eða 700 milljarða vegna innstæðueigenda Kaupþings og skattgreiðendur þurfa ekki heldur að hafa áhyggjur af að greiða tapið af verðbréfalánum Kaupþings , það féll því miður á lánveitendur bankans .
" Helgi segir að af einhverjum ástæðum hafi " þessi skipulagða lekastarfsemi nær eingöngu snúið að Kaupþingi " og krefst þess að komið verði tafarlaust í veg fyrir frekari leka .
Það er kannski skiljanlegt að þeim , sem tóku þátt í ákvörðunum um að fella niður milljarða ábyrgðir stjórnenda og lykilstarfsmanna í Kaupþingi , finnist að upplýsingar um málið komi almenningi ekki við .
Og vissulega eru upphæðirnar ekki þær sömu og t.d. í Icesave-málinu .
En það , hvernig ábyrgðir á lánum sumra viðskiptavina Kaupþings voru felldar niður en annarra ekki , skiptir klárlega máli .
Upplýsingar um það mál eiga erindi við almenning .
