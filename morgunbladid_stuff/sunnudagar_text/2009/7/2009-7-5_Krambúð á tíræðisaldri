Eftir Björn Jóhann Björnsson bjb@mbl.is " ÉG er ekki viss um að mínar stelpur vilji taka við þessu , enda er verslunin ekki slíkur gullkálfur að hægt sé að búast við miklu .
Maður hefur þraukað þetta gegnum tíðina .
Ég hef ennþá mikla ánægju af starfinu og á meðan einhver vill líta inn þá verð ég með opið , " segir Bjarni Haraldsson , kaupmaður á Sauðárkróki , en verslunin sem Haraldur Júlíusson faðir hans stofnaði , fagnar um næstu helgi 90 ára afmæli sínu með pompi og prakt .
Verslun H. Júlíussonar er nýlenduvöruverslun og krambúð af gamla skólanum , þar sem vörur eru enn að nokkru leyti afgreiddar yfir búðarborðið .
Innréttingar í búðinni hafa að mestu staðið óbreyttar síðan á miðri síðustu öld og því kom það ekki á óvart að Byggðasafn Skagfirðinga tók upp samstarf við verslunina um varðveislu á munum sem tengjast hverfandi verslunarháttum .
Allt í stíl hjá BP Einnig hefur verslunin verið með afgreiðslu og umboð fyrir Olís og áður BP , eða allt frá árinu 1930 þegar Bjarni fæddist .
Margar skemmtilegar sögur eru til af kaupmanninum , sem þekktur er fyrir góðlátlegan húmor og einstaka lipurð í viðskiptum , líkt og faðir hans .
Eitt sinn kom reiður viðskiptavinur inn í verslunina , sem hafði verið að þvo bíl sinn á planinu hjá Bjarna .
Sagði hann þvottakústinn hárlausan og ónothæfan með öllu .
Bjarni tók þá niður derhúfuna , strauk hendinni yfir beran skallann og sagði : " Allt í stíl hjá BP .
" Peningar eru ekki allt | 28-29 