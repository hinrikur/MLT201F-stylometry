Eftir Helga Bjarnason helgi@mbl.is " ÉG tel ekki sjálfgefið að þarna eigi að endurbyggja hótel í þeirri mynd sem er í dag , " segir Jóhanna Sigurðardóttir forsætisráðherra þegar leitað er eftir afstöðu hennar til uppbyggingar Hótel Valhallar að nýju eftir brunann í fyrradag .
" Mér var brugðið , eins og öðrum , þegar mér bárust þessar fréttir síðdegis í gær [ fyrradag ] .
Þingvellir eru þjóðgarður og helgur staður í sögu þjóðarinnar , einstakur að mörgu leyti .
Valhöll hefur verið stór hluti af sögunni í þjóðgarðinum , " segir Jóhanna .
Þjóðgarðurinn heyrir undir forsætisráðuneytið .
Fulltrúar ráðuneytisins fylgdust með á Þingvöllum í fyrradag og Jóhanna segir að gengið verði vel frá svæðinu og fyllsta öryggis gætt .
Í gær var fyrirhugað að hefja niðurrif þess hluta húsanna sem eftir stendur .
Jóhanna hafði hug á því að skoða aðstæður .
Hótel verði ekki í þinghelginni Björn Bjarnason , fyrrverandi alþingismaður og ráðherra , sem verið hefur formaður Þingvallanefndar frá árinu 1992 , telur að ef vilji standi til almenns hótelreksturs í þjóðgarðinum eigi hann alfarið að vera í höndum einkaaðila og ætlaður staður í Skógarhólum en ekki í þinghelginni sjálfri .
Kemur þetta fram á vef Björns , bjorn.is .
Í stefnumörkun sem gerð var vegna skráningar Þingvalla á Heimsminjaskrá UNESCO kemur fram að endurskoða þurfi forsendur hótelreksturs í Valhöll .
Dregið verði úr hótelrekstri en áfram unnt að fá keyptar veitingar auk þess sem hugað verði að aðstöðu fyrir Alþingi og ríkisstjórn til funda sem og aðra sem kjósa að efna þar til málþinga eða mannamóta .
Fyrirhugað er að kjósa nýja Þingvallanefnd næstu daga .
Jóhanna segir að farið verði yfir málið með nefndinni og fleiri kallaðir til .
Meðal annars þurfi að taka afstöðu til þeirra hugmynda sem uppi voru í Þingvallanefnd .
" Mikilvægt er að vanda þetta mjög , " segir Jóhanna og leggur áherslu á að ekki verði teknar fljótfærnislegar ákvarðanir um uppbyggingu og bætir því við að peningar vaxi ekki á trjánum þessa dagana .
Fimm þúsund tonn af vatni úr Öxará Tveir öflugir dælubílar voru notaðir til að dæla vatni úr Öxará á eldinn í Hótel Valhöll í fyrradag og tvær sjálfstæðar dælur að auki .
" Það var ekkert annað hægt að gera , en að reyna að drekkja þessu , " segir Snorri Baldursson , varaslökkviliðsstjóri Brunavarna Árnessýslu .
Afkastageta dælanna var samtals 13-15 þúsund lítrar á mínútu og reynt var að nýta hana sem best .
Dælurnar voru á fullu frá því fyrir klukkan fimm síðdegis og til ellefu um kvöldið þegar eldurinn var að koðna niður en áfram dælt á glæður fram á nótt .
Áætla má að yfir 5 þúsund tonnum af vatni úr Öxará hafi verið veitt yfir eldinn í Hótel Valhöll þennan dag .
Það dugði þó skammt því húsið var þannig byggt að ekki var talið mögulegt að bjarga því .
helgi@mbl.is 