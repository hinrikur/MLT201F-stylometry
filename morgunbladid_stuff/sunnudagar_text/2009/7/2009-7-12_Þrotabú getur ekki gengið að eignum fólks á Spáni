DÓMARI í Denia á Spáni hefur úrskurðað að þrotabú Landsbankans í Lúxemborg geti ekki gengið að eignum viðskiptavina sem töpuðu fé í viðskiptum við bankann .
Samtökin Landsbanki Victims Action Group vænta sömu dómsniðurstöðu í sambærilegum málum á Marbella og Mallorca .
Vísaði dómari málinu til réttar í Madríd en kom jafnframt í veg fyrir að hægt yrði að ganga að eignunum .
Slíkt gæti valdið eigendunum " óbætanlegum skaða " .
Fjallað var um málið í dagblaðinu Round Town News á Costa Blanca í gærmorgun og því slegið upp á forsíðu með mynd af anddyri Landsbankans í Austurstræti .
Þar segir að lögfræðingar spænsku lögmannastofunnar Martinez Echevarria Perez og Ferrero telji að hundruð lántakenda hafi verið svikin í viðskiptunum og undirbúi nú að hefja málsókn gegn bankanum og ráðgjöfum hans sem hafi selt þjónustuna á röngum forsendum .
En í sem stystu máli gekk samningurinn út á að losa um fé sem bundið var í fasteignum viðskiptavina .
Gátu þeir þannig fengið fjórðung áætlaðs verðmætis fasteignarinnar greiddan út í hönd en afgangurinn var færður í fjárfestingarsjóðinn Lex Life .
Fólkið hefur síðan farið afar illa út úr viðskiptunum , fasteignirnar hafa lækkað í verði og sjóðurinn gufað upp .
Segir í Round Town News að viðskipti af þessu tagi hafi verið bönnuð í Bretlandi síðan 1990 en viðskiptavinir voru lokkaðir til þess að bæta lausafjárstöðuna með væntingum um að fjárfestingin í sjóðnum myndi standa straum af öllum útgjöldum og jafnvel útvega þeim aukatekjur .
Lögfræðingurinn Santiago de la Cruz heldur því fram að viðskiptin hafi verið svik þar sem fjárfestum hafi verið lofað arði sem aldrei hafi verið hægt að standa undir .
John Hemus átti í viðskiptum við Landsbankann og kveðst hann fagna niðurstöðunni mjög , enda hafi samtökin nú öflugt vopn í baráttunni við bankann .
baldura@mbl.is 