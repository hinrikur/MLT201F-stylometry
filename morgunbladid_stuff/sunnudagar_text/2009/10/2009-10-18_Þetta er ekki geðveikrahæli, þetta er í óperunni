Það var mikið líf í kjallara Íslensku óperunnar seinnipart fimmtudagsins , rétt fyrir æfingu á Ástardrykknum eftir Donizetti sem frumsýndur verður næstu helgi .
Kjallarinn er ekki stór , þar er lágt til lofts og mikið um ranghala en einmitt það ljær honum nánast áþreifanlegan sjarma og skapar stemningu sem erfitt er að koma í orð .
Söngvarar í fullum skrúða sátu í förðunarstólum eða gengu um , raulandi lagstúfa , og væri ferðinni heitið milli herbergja þurftu þeir að beygja sig í lágri gættinni .
Hárgreiðslukonur komu vandlega fyrir gervistráum í hári sumra söngvaranna , enda gerist óperan í sveit , og einbeitt saumakona , vopnuð nál og tvinna , gerði lagfæringar þar sem þeirra var þörf .
Erfitt er að ímynda sér að í stærra og nútímalegra húsnæði fengi maður það jafnsterkt á tilfinninguna að eitthvað töfrum líkast væri að fara að eiga sér stað .
Ví ví , ja ja og jú jú Meðan beðið var eftir að æfingin hæfist sátu margir hverjir , sem búnir voru í förðun og komnir í búningana , inni á lítilli kaffistofu og spjölluðu saman .
Sumir notuðu tækifærið og fengu sér í svanginn og aðrir rauluðu lög úr óperunni .
Þegar styttist í að æfingin hæfist var kominn tími til að hita upp .
Inn í einu herbergjanna stendur gamalt píanó upp við vegginn og þangað inn tíndust söngvararnir , einn af öðrum , og hófu að syngja saman skala .
Spilaðir voru hljómar upp og niður tónstigann og sungið ýmist " ví ví ví ví " , " ja ja ja ja " eða " jú jú jú jú " milli þess sem píanóleikarinn skipaði þeim að syngja hærra eða mýkra .
Þegar blaðamaður stóð í gættinni og fylgdist með söngvurunum purra í kór , líkt og þau væru í bílaleik við börnin sín , gekk Bjarni Thor Kristinsson bassasöngvari framhjá og sagði kersknislega með sinni djúpu rödd : " Þetta er ekki geðveikrahæli , þetta er í óperunni .
" Svo skyndilega var upphitunaræfingunum lokið , söngvararnir tíndust fram og einn og einn kíkti í stóru speglana við förðunarstólana til að laga sig til .
Æfingin var að byrja .
ylfa@mbl.is 