Fróðlegt væri að vita hver af forvígismönnum Samfylkingarinnar fékk þá fáránlegu hugmynd skömmu eftir bankahrunið að hægt væri að vinna með Vinstri-grænum í ríkisstjórn .
Einnig væri áhugavert að vita af hverju það tókst svo vel að telja öðrum áhrifamönnum Samfylkingar trú um að þetta samkrull væri einmitt það sem þjóðin þyrfti á að halda .
Sjálfsagt á einhver sagnfræðingurinn eftir að útskýra þetta allt fyrir manni í enn einni hrunabókinni .
Samt er hætt við að maður muni aldrei skilja hvað samfylkingarfólkinu gekk til .
Enda hefur sjálfsagt lítil hugsun verið á bak við þessa furðulegu stjórnarmyndun með Vinstri-grænum , nema þá taugaveiklunarhugsunin .
Það var æpandi lýður á Austurvelli sem samanstóð að mestum hluta af kjósendum Vinstri-grænna .
Og Samfylkingin þoldi ekki endalaust pottaglamrið fyrir utan Alþingishúsið og öll ógeðfelldu öskrin og ópin .
Samfylkingin reis ekki undir álaginu , neitaði að axla ábyrgð og hljóp fagnandi í fangið á mesta pólitíska afturhaldi nútíma stjórnmálasögu , sem er Vinstri hreyfingin – grænt framboð .
Nú , einhverjum mánuðum seinna , er Samfylkingin alveg gáttuð á því að samstarfsflokkurinn skuli ekki starfa af ábyrgð .
En þetta er nákvæmlega það sem búast mátti við allan tímann .
Vinstri-græn eru í eðli sínu stjórnarandstöðuflokkur .
Þeim líður afskaplega notalega í stjórnarandstöðu þar sem önnur hver setning sem þau láta út úr sér er : Samviska mín leyfir mér ekki að ...
Þegar Vinstri-græn álpast svo í ríkisstjórn , sem hefði betur aldrei gerst , kemur í ljós að samviska þeirra leyfir þeim ekki að gegna ráðherraembættum vegna þess að því fylgir sú óþægilega staða að verða að taka óvinsælar ákvarðanir .
Samviska þeirra leyfir heldur ekki málamiðlanir því það eru svik við sannfæringuna .
Af hverju var þessi samviskufulli flokkur að leggja það á sig að fara í ríkisstjórn þegar hann hefur ekki minnsta áhuga að takast á við vandamál og leysa þau í samvinnu við aðra ? Sjálfstæðismenn geta leikið sér að því enn um stund að gera Ögmund Jónasson að sérstökum samviskudýrlingi .
En vitaskuld vita sjálfstæðismenn að svona fólki er ekki treystandi .
Þetta hljóta Framsóknarmenn sömuleiðis að sjá .
Vinstri-græn hafa stimplað sig út úr íslenskum stjórnmálum sem marktækur flokkur en munu þó sennilega hanga innan ríkisstjórnar enn um sinn .
En hver ætlar að vinna með þeim í annað sinn , eftir næstu kosningar sem kunna að verða fyrr en seinna ? Flokkar sem vilja daðra við loftkenndar hugsjónir eiga að vera utan ríkisstjórnar .
Þar þrífast þeir best og þegnunum vegnar sömuleiðis best án afskipta þeirra .
Saga Vinstri-grænna í ríkisstjórn er dapurleg og verður , þjóðarinnar vegna , vonandi ekki löng .
Það er komið nóg .
kolbrun@mbl.is Kolbrún Bergþórsdóttir 