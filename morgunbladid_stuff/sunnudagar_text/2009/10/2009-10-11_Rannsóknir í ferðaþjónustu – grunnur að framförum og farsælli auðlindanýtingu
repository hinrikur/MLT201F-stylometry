SAGA ferðaþjónustu á Íslandi spannar ekki marga áratugi en mikilvægi hennar hefur aukist jafnt og þétt .
Gildi hennar er ótvírætt og snertifletirnir margir og efa má að byggð í sveitum landsins hefði haldist jafn víða og raun ber vitni ef heimamenn hefðu ekki tekjur og atvinnu af fjölbreyttri afþreyingarstarfsemi , þjónustu og sölu til ferðamanna .
Vegna ferðaþjónustunnar er mögulegt að halda úti fjölbreyttum verslunarrekstri , afþreyingu og ýmiss konar menningarstarfsemi víða um land sem ekki myndi þrífast annars .
Skiptir þá engu hvort um er að ræða Reykjavík , Akureyri , Ísafjörð , Vík í Mýrdal eða minni staði .
Jafnvel íbúar stórborga eins og London eða New York geta þakkað ferðamönnum þá fjölbreytni sem þeir hafa að velja úr í þjónustulegu og menningarlegu tilliti .
Þrátt fyrir kosti ferðaþjónustunnar og hversu mjög hún hefur vaxið að umfangi og mikilvægi fyrir þjóðarbúið , á hún víða erfitt uppdráttar og nýtur ekki jafnræðis sé hún borin saman við aðrar atvinnugreinar og þann stuðning sem þær fá .
Meðal mikilvægra stuðningsþátta atvinnugreina eru rannsóknir og þróunarvinna en þar hallar mjög á ferðaþjónustuna sé hún borin saman við aðra atvinnuvegi , sér í lagi landbúnað og sjávarútveg .
Þar hefur mikilvægri stoðþjónustu verið haldið uppi og þar með hefur verið lagður grunnur að öflugri nýsköpun , vöru- og markaðsþróun , sérstaklega innan sjávarútvegsins .
Í dag starfa hjá tveimur meginrannsóknarstofnunum sjávarútvegs og landbúnaðar um 210 manns .
Þar fyrir utan kemur mikill fjöldi einstaklinga , stofnana og fyrirtækja að fjölþættum rannsóknum , þróun og liðsinni við báðar þessar greinar .
Það væri fróðlegt að vita hversu margir landbúnaðarráðunautar eru að störfum hér á landi , en árið 2008 störfuðu um 4.400 manns við landbúnað og hefur fækkað um 2.000 frá árinu 2006 samkvæmt tölum frá Hagstofunni .
Til samanburðar þá störfuðu um 8.200 manns í ferðaþjónustunni árið 2006 og ætla má að þeim hafi fjölgað allverulega frá því þá þrátt fyrir áður óþekktar atvinnuleysistölur hér á landi .
Það er ótvírætt að rannsóknir og nýsköpun eru grunnur að vexti og viðgangi starfsgreina og grunnforsenda þess að þróun , framfarir og aukin verðmætasköpun eigi sér stað .
Þessari staðreynd hafa menn lengi gert sér grein fyrir .
Það var mjög ánægjulegt fyrir réttum tíu árum þegar Háskóli Íslands og Háskólinn á Akureyri stofnuðu til samstarfs með það að markmiði að efla rannsóknir í ferðaþjónustu .
Til varð Rannsóknarmiðstöð ferðamála ( RMF ) og síðar kom Háskólinn á Hólum einnig til þessa samstarfs .
Ferðamálastofa hefur stutt fjárhagslega við bakið á RMF frá upphafi og átt þar fulltrúa í stjórn ásamt fyrrnefndum háskólum og fulltrúa frá Samtökum ferðaþjónustunnar .
Rannsóknamiðstöðinni hefur frá upphafi verið þröngt sniðinn stakkurinn ; í dag starfa hjá RMF fjórir starfsmenn í tveimur og hálfu stöðugildi .
Þar að auki starfar einn sérfræðingur hjá Ferðamálastofu að rannsóknum svo og fáeinir einstaklingar hjá einkafyrirtækjum .
Hægt er að fullyrða að þeir sem starfa að rannsóknum í ferðaþjónustu í dag að háskólafólki meðtöldu séu því miður einungis um eða innan við 15 manns .
Þetta stendur þróun ferðaþjónustunnar fyrir þrifum , hvort heldur sem litið er til skipulagsmála , stefnumótunar , atvinnusköpunar eða markaðssetningar .
Það er fyrirséð að vaxandi fjöldi ferðamanna , bæði innlendra sem erlendra , á eftir að sækja þjónustu og afþreyingu til íslenskra ferðaþjónustufyrirtækja á næstu árum .
Ef við byggjum ferðaþjónustuna upp af skynsemi á vel ígrunduðum áætlunum , sem byggðar eru á grunnrannsóknum , getur íslensk ferðaþjónusta vaxið með sjálfbærum og varanlegum hætti .
Það er mikilvægt að rannsóknir í ferðaþjónustu verði efldar til muna frá því sem nú er til að greinin uppfylli þær væntingar sem til hennar eru gerðar í nýju umhverfi íslensks efnahagslífs .
Höfundur er forstöðumaður upplýsinga og þróunarsviðs Ferðamálastofu og stjórnarmaður í Rannsóknamiðstöð ferðamála .
