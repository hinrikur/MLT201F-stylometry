Leikarinn Jesse Eisenberg varð 26 ára í október og er háaldraður í samanburði við mótleikkonuna Abigail Breslin .
Hún er aðeins 13 ára , en hefur þegar verið tilnefnd til óskarsverðlauna .
Pétur Blöndal pebl@mbl.is Verð leikkona eða dýralæknir Þegar símtalið hefst við Abigail Breslin , þá stendur hún í þeirri trú að hún sé að tala við írskan blaðamann og byrjar þegar að rekja ættir sínar til Írlands .
Blaðamaður flýtir sér að leiðrétta hana , segir þjóð sína vissulega eiga ætt sína að rekja til Írlands , en hann búi á öllu norðlægari eyju , nefnilega Íslandi .
" Það er mjög svalt , " segir hún hikandi .
Svo tekst henni að finna eitthvað uppörvandi við uppruna blaðamanns : " Þú ert fyrsti Íslendingurinn sem ég tala við ! " Platar strákana Breslin er enginn nýgræðingur í kvikmyndaleik , þrátt fyrir ungan aldur .
Hún var tilnefnd til óskarsverðlauna fyrir leik sinn í myndinni Little Miss Sunshine frá árinu 2006 , aðeins tíu ára gömul .
Og þá var hún þegar orðin sjóuð í kvikmyndaleik , en fyrsta hlutverkið var í Táknum leikstjórans M. Night Shyamalans árið 2002 , þar sem pabbi hennar var leikinn af ekki ófrægari manni en Mel Gibson .
Fyrr á árinu var svo sýnd afar áhrifamikil en dásamleg mynd í íslenskum kvikmyndahúsum , Á ég að gæta systur minnar .
Í sögunni hefur eldri systirin glímt við hvítblæði og sú yngri , sem leikin er af Breslin , neitar að fara í enn eina líffæragjöfina til að hjálpa henni , og ræður sér lögfræðing .
Glímt er við ótal grundvallarspurningar í myndinni um siðferði og tilgang jarðlífsins , en lítið fer fyrir því í Zombieland .
Það liggur því beint við að spyrja hvers vegna hún tekur á sig þennan krók .
" Ég vildi leika í myndinni , af því að mér líkaði handritið , sögupersónurnar , ekki síst sú persóna sem ég leik , Little Rock .
Hún er hörð af sér , hugrökk , platar strákana og kann að bjarga sér .
" – Horfirðu á hrollvekjur ? " Já , já , ég geri það .
En ég lít frekar á þetta sem gamanmynd .
" – Eru hrollvekjur ekki bannaðar innan 17 í Bandaríkjunum ? " Jú , en það er í lagi ef einhver eldri horfir á þær með manni .
" – Hvernig býr maður sig undir að leika á móti lifandi dauðum ? " Ég held það sé ekki hægt að undirbúa sig fyrir það sérstaklega .
En ég varð þó að læra að skjóta af byssum og það var ógnvekjandi upplifun .
Ég þurfti að fylgja ströngum öryggisreglum – og standa í lappirnar ! " – Þú komst af fjöllum í myndinni , en hafðirðu sjálf heyrt Bill Murray getið ? " Já , " segir hún og hlær .
" Ég hafði séð myndina What About Bob og þar var hann ótrúlega fyndinn .
" – Þú ert farin að leggja í vana þinn að leika í góðum myndum ; hvernig velurðu þær ? " Takk fyrir það , " segir hún hlýlega .
" Ég vel myndirnar út frá því , að ég vilji kynnast persónunni betur , sagan sé góð og þetta hljómi skemmtilegt .
" Hef gaman að búðarrápi – Á ég að gæta systur minnar er dásamleg mynd ; veitti hún þér innblástur ? " Ég þekki fólk sem hefur gengið í gegnum þá lífsreynslu .
Afi fékk krabbamein og maður sækir í þann reynslusarp .
Svo var Nicole okkur innan handar á tökustað [ táningur af City of Hope meðferðarstofnuninni ] , en hún hefur glímt við krabbamein og gat miðlað okkur af sinni persónulegu reynslu .
" – Varstu undrandi á þeim miklu viðbrögðum sem Little Miss Sunshine fékk á sínum tíma ? " Já , það var algjört brjálæði , en afar skemmtilegt .
Og ég naut þess að leika í myndinni .
" – Hvar finnurðu tíma til að leika í bíómyndum – er ekki fullt starf að vera þrettán ára ? " Það er ekkert mál .
Ég hef nóg fyrir stafni inn á milli .
Stundum höldum við hrollvekjukvöld , þar sem við sofum saman vinkonurnar , og horfum á margar hryllingsmyndir í röð .
Ég hef líka gaman að búðarrápi .
Ég er núna í Barselóna , verslaði heilmikið í gær og ætla að versla aftur í dag .
" – Hvað svo , leggurðu leiklistina fyrir þig ? " Það getur vel verið .
Annaðhvort það eða að verða dýralæknir .
" Fór heim til sín , hlustaði á Björk og grét Ég ber ekki hlýjar taugar til Íslands , " segir Jesse Eisenberg ómyrkur í máli þegar hann heyrir uppruna blaðamanns .
" Ég skipulagði ferð til Íslands með kærustunni minni , en þurfti að vinna og komst ekki .
Hún lét það ekki stöðva sig , fór samt í ferðina og hitti Íslending sem hún varð ástfangin af .
Þau hittust í Bláa lóninu og hún kom aldrei til baka .
" – Mér þykir leitt að heyra þetta , segir blaðamaður sleginn .
" Takk fyrir það .
Þetta var mikið áfall .
Ég fór heim til mín , hlustaði á Björk og grét .
" Löng þögn .
– Uh , hefurðu gaman af hrollvekjum ? " Nei , ég horfi aldrei á þær .
Þær eru svo hræðilegar og halda vöku fyrir manni .
" – En af hverju ákvaðstu að leika í Zombieland ? " Ég las handritið og fannst það alveg frábært .
Ég varð að fara í margar prufur til að fá hlutverkið , því margir kepptust um það .
En sem betur fer hreppti ég hnossið og ég held að myndin standi alveg fyrir sínu .
" – Er krefjandi að leika á móti lifandi dauðum ? " Nei , það þarf ekki mikið að leika – maður hleypur bara frá þeim .
En það var vandi að ná réttum tóni í gamanleiknum , því blandan er um margt undarleg ; þetta er hrollvekja á jaðrinum , en að sama skapi með breiða skírskotun .
Ég hef ágætt vald á slíkum gamanleik , en varð að leggja mikla vinnu í það með leikstjóranum að flétta þetta saman .
Myndin átti að vera fyndin á jákvæðan hátt , án þess að vera barnaleg eða heimskuleg ; mér finnst húmorinn snjall , þó að hann fjalli um lifandi dauða .
Og ég held að okkur hafi tekist ágætlega upp – það voru tveir lélegir brandarar í myndinni ! " Í mynd um Facebook – Ertu áhangandi Bill Murray ? " Við vissum ekki að hann yrði í myndinni fyrr en daginn áður .
Það kom mér alveg í opna skjöldu að hann skyldi mæta .
Það hafði verið skrifað inn í handritið að kvikmyndastjarna yrði í þessu hlutverki , en þeir höfðu ekki hugmynd um hver tæki það að sér .
Á meðan á tökunum stóð , þá var alltaf nýr og nýr skrifaður í hlutverkið , þangað til þeir urðu uppiskroppa með nöfn á endanum .
Þá voru skrifuð inn í handritið gömul gyðingahjón , sem voru lifandi dauð og eltu okkur um húsið .
En það gaf ekki góða raun .
Var hreint út sagt heimskulegt .
Svo Woody Harrelson sagðist ætla að hringja í vin sinn og okkur að óvörum tók hann vel í að mæta .
" – En þetta var ekki heima hjá honum ? " Nei .
" – Hvernig fannst þér að leika á móti Abigail Breslin ? " Ég fann strax í upphafi að það var mesti leikarinn á tökustaðnum .
Hún grætur í atriðum , jafnvel þó að tökuvélin beinist að hinum leikurunum .
Hún er svo mikill fagmaður .
" – Hvað tekur við næst hjá þér ? " Það verður mynd um manninn sem bjó til vefsíðuna Facebook og eftirmálann af því , en hann varð fyrir lögsóknum .
" – Það hljómar nú ekki eins og mikill lífsháski ? " Þetta voru miklir peningar sem hann var krafinn um .
" – Bróðurpartur íslensku þjóðarinnar hefur komið sér upp heimasíðu á Facebook .
" Hvað eru það margir ? 50 manns ? " Biturleikinn leynir sér ekki .
– Hvernig velurðu hlutverk í kvikmyndum ? " Þær velja mig , " svarar hann .
" Ef mér líkar handritið sem þeir senda mér , þá geng ég í málið .
En það er erfitt að verða sér úti um hlutverk í góðum myndum .
Þá eru jafnan hundruð umsækjenda .
Ég þurfti líka að fara í nokkrar prufur fyrir Facebook-myndina .
En þetta verður þó auðveldara og auðveldara , eftir því sem hlutverkin verða fleiri .
Og ég hef verið svo lánsamur að fá hlutverk í myndum , sem ég hef haft augastað á .
" – Hvað aðferðir notarðu til að lifa þig inn í hlutverkin ? " Ég hef aldrei notað aðferðarleikstíl ( method acting ) og þekki engan sem beitir honum .
Það nota allir sínar aðferðir , en maður verður að vera geðveikur til að halda að maður sé sjálf persónan .
Það þýðir ekki að maður setji sig ekki í þær stellingar , jafnvel í mynd um lifandi dauða .
Þar lék ég í fjórtán tíma á hverjum sólarhring mann sem var með hvatvísiröskun og lafhræddur og auðvitað hefur það áhrif á lundarfarið .
Þannig er það í hverri mynd , alltaf beitir maður einhverri aðferð , en lýsingin á þessum aðferðarleikstíl , sem gjarnan er orðuð við Marlon Brando , er ofnotuð , ýkt og stæld , sturluð og ekki iðkuð af neinum .
Ekki einu sinni Al Pacino ! Ég lék einu sinni með honum í fjóra mánuði í leiksmiðju í Los Angeles og komst að því að hann undirbýr sig ekkert öðruvísi en aðrir fyrir hlutverk .
" – En eitthvað hefurðu nú lært á því að vinna með honum ? " Mest á því að verja tíma með honum – að vera í sama herbergi .
Ég lærði líka af því að vinna daglega með Woody Harrelson .
Ekki síst að ná valdi á rytmanum ; þegar tökur standa yfir í fimmtíu daga , þá er nauðsynlegt að halda jöfnum hraða , því annars sprengir maður sig á fyrstu vikunum .
" Á margar ástkonur – Ertu sami lúðinn í eigin persónu og í myndinni ? " Nei , ég er allt öðruvísi .
Ég á mér margar ástkonur , höfuðið á mér er venjulega nauðarakað , ég er í glæpagengi í New York og við rænum banka með alvæpni , en aðeins City Bank og Chase Bank .
" – Og gefið fátækum ? " Nei , við höldum þýfinu fyrir okkur og kaupum heróín , sem við troðum á milli tána .
" – Hvernig lentirðu á glapstigum ? " Ég fékk hlutverk í bíómynd ...
" – Að síðustu , hvernig geta Íslendingar haft upp á þér á Facebook ? " Ég stofnaði síðu í gær undir fölsku nafni .
En mér fannst ónotalegt að ég veitti engar upplýsingar um sjálfan mig , allt var rangt , en samt var stungið upp á fjórum vinum og ég var með einni stúlkunni í grunnskóla .
Ég held þeir búi yfir leynilegum upplýsingum og fer aldrei þangað inn aftur .
En þú getur látið það berast til Íslands , að ég ætli að koma í Bláa lónið , leita uppi manninn sem kokkálaði mig og ná mér niðri á honum .
" 