EINS og oft hefur verið minnst á á síðum þessa blaðs er gott að bjóða starfsmönnum upp á einhverja aðstöðu til að bregða á leik og brjóta upp vinnudaginn .
Í sumum fyrirtækjum er " fússball " -borð , í öðrum skákborð , píluspjald eða jafnvel snókerborð , þar sem fólk getur komið saman í stutta stund , hreyft aðeins skankana , tengst vinnufélögunum og hlaðið batteríin milli verkefna .
Fjörið tæknivætt Góð leikjatölva getur verið skemmtileg viðbót á vinnustaðnum og hentar líka vel þar sem rými er af skornum skammti og erfitt er að koma fyrir stóru leiktæki .
Þess þarf auðvitað að gæta að réttu leikirnir séu til staðar , enda munur á t.d. stuttum og snörpum kappaksturs- eða kungfú-leik og langdregnum epískum skotleik sem tekur jafnvel fleiri daga að klára .
Valið stendur á milli PlayStation 3 , X-Box 360 og Nintendo Wii , en hver leikjatölva hefur sína kosti og galla .
Mörgum þykir skemmtilegustu leikirnir vera á PlayStation , en leikirnir í Wii eru margir sniðnir að því að tveir eða fleiri spili saman og stóla á líflegri hreyfingar á hreyfinæmum stýripinnunum .
Ekki má heldur gleyma að kaupa aukastýripinna , svo tveir geti leikið saman .
Hvernig væri t.d. að taka einn stuttan Wii-tennisleik í matarhléinu eða keppa við vinnufélagana um hver nær hraðasta hringnum í kappakstri ? Sumir gætu jafnvel verið svo áhugasamir um leikina að þeir skipulegðu létt starfsmannamót eftir vinnu og reyndu að slá met hver annars .
Það mætti jafnvel panta pizzu og gos og ná upp ekta leikjanördastemningu .
Þá styrkjast heldur betur tengslin milli starfsfólksins og starfsandinn verður léttur og góður .
Svo má líka nota leikjatölvuna til að hafa ofan af fyrir börnunum sem koma í heimsókn á vinnustaðinn .
Það er alveg tryggt að þau þvælast ekki fyrir ef góður Maríó-leikur stendur þeim til boða .
Einnig geta leikjatölvurnar komið í stað DVD- og jafnvel Blu-ray-spilara .
Ef stemning er fyrir því gæti vinnustaðurinn jafnvel orðið vettvangur bíókvölda , með poppi og fíneríi .
Þá er bara að gæta þess að leigja ekki The Firm , eða Office Space .
