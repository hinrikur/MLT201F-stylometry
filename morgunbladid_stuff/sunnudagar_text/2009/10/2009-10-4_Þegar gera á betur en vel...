Þegar gera á betur en vel fer oft ver en illa .
" Yfirskrift bréfsins er þessi , því það fjallar um málaflokka og ákvarðanir , sem menn hafa nálgast af góðvild og fullir af réttlætiskennd en niðurstaðan sem fæst verður einatt í reynd önnur en til var stofnað .
Í flestum löndum eiga menn sín stóru deilumál .
Útlendingar botnuðu vísast lítið í endalausum og tilfinningaþrungnum deilum Íslendinga um kvótamál , línutvöföldun , veiðileyfagjöld og annað í undraveröld pólitískrar umræðu um íslensk sjávarútvegsmál .
Stærsta samtímamálið í Bandaríkjunum snýst hins vegar um heilbrigðisþjónustu og fjármögnun hennar , og hefur sú umræða staðið með litlum hléum í áratugi þar í landi og við eigum satt best að segja erfitt með að botna til fulls í þeim .
Öflugustu stjórnmálamenn þessa mikla ríkis hafa skellt sér af afli í slaginn um heilbrigðismálin og oftar en ekki komið frá honum skaddaðir og jafnvel kalnir á hjarta .
Í upphafi forsetatíðar Bills Clintons stóð mikið til og forsetafrúin sjálf , Hillary Rodham , var sett í forystu öflugs hóps , sem gæti loks komið þessu helsta baráttumáli demókrata í höfn .
Forsetinn sjálfur var ekki langt undan í baráttunni , þótt hann vildi ekki setja allt sitt pólitíska eiginfé að veði .
En þótt Hillary væri kostum búin og fylgin sér og öllu hafi verið tjaldað til urðu hún og forsetinn að láta í minnipokann .
Eftir þau úrslit hafði hún sig lítt í frammi í pólitísku vafstri það sem eftir lifði forsetatíðar bóndans en sinnti hefðbundnu drottningarlíku hlutverki bandarískrar forsetafrúar .
Óvíst hvort Obama fær sitt fram Obama , núverandi Bandaríkjaforseti , er með traustvekjandi meirihluta í þinginu og byrjaði feril sinn með myndarlega pólitíska eiginfjárstöðu .
Þótt nokkuð hafi úr vinsældum hans dregið er lítill vafi á að demókratar hafa ekki lengi átt svo gott tækifæri til að koma helsta hugðarefni sínu áfram .
Þó er alls ekki víst að forsetinn og hans lið í þinginu hafi sitt fram því andstaðan er mikil og að hluta byggð á hugsjónum og viðhorfum repúblikana og allmargra demókrata , en að hluta á áróðurs- og fjármagnsstyrk afla , sem hafa ríka hagsmuni af óbreyttu eða lítt breyttu ástandi .
Hér á landi er engum stjórnmálaflokki alveg sama um heilbrigðismálin , en þau eru ekki deilumál í líkingu við það sem að framan var lýst .
Reyndar er það svo að íslensku stjórnmálaflokkarnir eiga fullt í fangi með að fá kjósendur sína til að trúa því að bullandi ágreiningur sé um velferðarmál .
Í því efni virðist mörgum að einkum sé deilt um tittlingaskít þótt látið sé sem umræðan snúist um kúadellu , svo snúið sé út úr orðum stórskáldsins .
Vissulega eru vinstrimenn í stjórnarandstöðu mjög útgjaldavænir í velferðarmálum en svo rennur á þá raunsæishamur lendi þeir óvænt í ríkisstjórn .
Sama gildir með öfugum formerkjum um þá sem eru hægra megin við félagshyggjumennina .
Auðvitað má með pólitísku stækkunargleri sjá áherslumun , þótt stundum þurfi pólitíska smásjá til að greina hann .
Enginn grundvallarágreiningur er um að velferðarþjónusta eigi að vera öflug og helst jafngóð og gerist hjá þeim , sem hafa efni á að bjóða best .
Þetta sameiginlega markmið gerir miklar kröfur til ríkissjóðs og er snúið við aðstæður eins og þjóðin býr við núna .
Og þar sem þessi markmið hafa forgangsstöðu þrengja þau mjög að öðrum málaflokkum , sem teljast þýðingarmiklir , en eru þó ekki fast að því pólitískt heilagir .
Deiluefnin sem hægt er að ná upp um velferðarmálin lúta fyrst og fremst að því , hvort hægt sé að veita þjónustuna með hagkvæmari hætti en gert er , hvort einkarekstur geti verið þjónustuaðili við ríkisreksturinn í meiri mæli og þar fram eftir götunum .
Í Bandaríkjunum deila menn um hvort hverfa eigi að nokkru frá einkarekstri sjúkrakerfisins og eins því fyrirkomulagi , að vilji menn eiga rétt á öðru en miðlungs eða minniháttar þjónustu verði þeir að tryggja stöðu sína í framtíð með greiðslum til einkarekinna tryggingafélaga .
Íslenska skipanin ekki án agnúa En þótt fullyrt skuli hér að langflestir Íslendingar mundu ófúsir að skipta á sínu velferðarkerfi og því bandaríska er ekki þar með sagt að hin íslenska skipan sé agnúalaus .
Á velferðarkerfið er litið sem öryggisnet sem fólkið í landinu geti treyst á , ef þörf krefur , um lengri eða skemmri tíma .
Enginn vill að þetta öryggisnet breytist í veiðinet , sem fólk festist í þegar öryggisþátturinn er ekki lengur nauðsynlegur .
Nýverið upplýsti Vinnumálastofnun að upp hefðu komið grunsemdir um , að það fyrirkomulag , að umsækjendur um atvinnuleysisbætur gætu komið umsóknunum á framfæri við viðkomandi sjóð með rafrænum hætti , hefði verið misnotað í töluverðum mæli .
Erlendir starfsmenn , sem farnir væru frá landinu og væru þess vegna hugsanlega í vinnu annars staðar , hefðu orðið sér úti um atvinnuleysisbætur hér á landi með þessari aðferð .
Vinnumálastofnun brást við með því að setja það skilyrði að hin rafrænu boð yrðu að fara um íslenska tölvu .
Og nú áttu bótasvindlararnir næsta leik og fólu kunningjum sínum hér á landi að sækja fyrir sig rafrænt um bætur með íslenskri tölvu ! Og enn höfðu þeir töluvert upp úr krafsinu frá vinnumálayfirvöldum , sem senda þann reikning auðvitað umsvifalaust til íslenskra skattgreiðenda , sem hafa nóg á sinni könnu um þessar mundir .
Þá var gripið til þess ráðs að kalla 600 " bótaþega " óvænt til fundar við vinnumálastofnunarmenn með skömmum fyrirvara og duttu þá margir úr skaftinu .
Þetta er auðvitað óskemmtileg saga og vonandi flögrar ekki að Vinnumálastofnun að hún sé búin að komast fyrir svindlið .
En svo vont sem svindlið er , þá er annað verra og það er velferðargildran í atvinnumálum sem saklaust fólk hefur fallið í og sér ekki leið til að losna úr .
Minnkandi hvati til að vinna Ekki er hægt að halda því fram að atvinnuleysisbætur séu háar og stundum er sagt að þær séu ekki mannsæmandi , svo lágar sem þær eru .
Og vel meinandi stjórnmálamenn úr öllum flokkum áttu því bágt með að horfa upp á það ástand svo atvinnuleysisbætur voru hækkaðar í áföngum á nokkrum árum .
Svo var loks komið að munur þeirra og lægstu taxtalauna var því sem næst enginn orðinn .
Þó voru þessar bætur auðvitað ekki nein ósköp og fáir þeir sem sæmilegu voru vanir hefðu átt auðvelt með að framfleyta sér á þeim .
Vandinn var bara sá , að það sama er auðvitað hægt að segja um allra lægstu taxtalaun , bæði hér á landi og í öðrum ríkum löndum .
En meðan hin pólitísku góðmenni voru að mjaka upp kaupmætti atvinnuleysisbóta gerði þetta ekki mikið til , því vinnuaflseftirspurnin var slík , að það voru sárafáir á strípuðum taxtalaunum .
Nú er öldin að verða nokkuð önnur .
Hvatinn af því að hverfa frá bótalífinu og yfir í atvinnulífið hefur því minnkað mikið .
Geðfelldasta leiðin út úr þessu vandamáli er auðvitað sú að hækka launin .
En það er ekki auðvelt eins og staða atvinnulífsins er og í annan stað verður ekki auðvelt að ná sátt um að bætur skuli sitja eftir þegar loks skapast skilyrði til að hækka laun á ný skref fyrir skref .
Víða mikið atvinnuleysi í Evrópu Atvinnustig hefur verið mjög hátt á Íslandi síðustu tvo áratugi .
Nú í hinni íslensku kreppu er líklegt að atvinnuleysi verði um hríð næstum því jafnmikið og það er að jafnaði í Evrópusambandslöndum .
Jafnvel svonefndir Evrópusérfræðingar , sem virðast því miður næsta undantekningarlítið jafnframt vera sanntrúaðir rökheldir Evrópusambandssinnar , geta þó varla fagnað þeim árangri Íslendinga að vera komnir með ESB-atvinnuleysi því sá árangur kann að verða aðeins tímabundinn .
Víða í Evrópu , til að mynda í Bretlandi , er ekki óalgengt að þrjár kynslóðir atvinnuleysingja búi saman á heimili .
Þetta hefur ekkert breyst til batnaðar , þótt töluverður efnahagslegur uppgangur hafi verið þar síðustu ár fyrir bankakreppu .
Þá skapaðist mikill fjöldi starfa , en þau fóru einkum til innflytjenda leitandi að betra lífi .
Atvinnuleysingjarnir sáu ekki nægilegan ávinning af því að fara af sófum og leita út á vinnumarkaðinn og berjast fyrir bættum kjörum .
Góðærið hafi eingöngu birst þeim í örlítið hærri bótum til þess að munurinn á milli þeirra og allra lægstu taxta minnkaði ekki .
Ekkert af því sem hér að framan er nefnt er sagt atvinnuleysisbótaþegum til hnjóðs .
Þeir hafa ekkert til saka unnið .
Þeir bera saman þá kosti sem þeim bjóðast og sjá ekki leið út úr þeim ógöngum sem pólitískir velgerðarmenn almennings hafa komið þeim í .
" Þegar á að gera betur en vel er stundum gert ver en illa .
" 