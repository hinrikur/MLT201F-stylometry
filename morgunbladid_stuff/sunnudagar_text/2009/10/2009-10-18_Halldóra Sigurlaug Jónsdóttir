Halldóra Sigurlaug Jónsdóttir fæddist í Þverárdal í Bólstaðarhlíðarhreppi , Austur-Húnavatnssýslu , 11. mars 1921 .
Hún andaðist á Heilbrigðisstofnun Siglufjarðar föstudaginn 25. september 2009 .
Foreldrar Halldóru voru Jón Björnsson bóndi á Heiði , f. á Ytri-Löngumýri í Blöndudal , Austur-Húnavatnssýslu 17. júlí 1891 , d. 27. júlí 1983 , og Finney Reginbaldsdóttir húsfreyja , f. á Látrum í Aðalvík , Norður-Ísafjarðarsýslu 22. júní 1897 , d. 7. desember 1988 .
Systir Halldóru er Sigríður Jóhanna Jóhannsdóttir , f. 28. apríl 1923 .
Kjörforeldrar Sigríðar Jóhönnu voru Jóhann Einarsson , f. 22. desember 1885 , d. 9. apríl 1973 og Sigríður Þórunn Sigurðardóttir , f. 22.desember 1885 , d. 1. júlí 1974 .
Þann 24. ágúst 1946 giftist Halldóra , á Hólum í Hjaltadal , Jóhannesi Þórðarsyni yfirlögregluþjóni , f. á Siglufirði 29. september 1919 .
Foreldrar Jóhannesar voru Þórður Guðni Jóhannesson , f. á Sævarlandi , Laxárdal ytri , Skagafirði , 13. júlí 1890 , d. 15. mars 1978 , og Þórunn Ólafsdóttir , f. í Reykjavík 14. apríl 1884 , d. 28. nóvember 1972 .
Börn Halldóru og Jóhannesar eru : 1 ) Jón Finnur rafiðnfræðingur , f. 24. september 1951 , d. 28. maí 2003 .
Fyrri kona hans er Guðrún Helga Hjartardóttur , f. 25. desember 1961 .
Þau skildu .
Seinni kona hans er Ólafía Margrét Guðmundsdóttir ljósmóðir , f. 28. mars 1955 .
Dóttir þeirra er Margrét Finney , f. 12. desember 1997 .
Synir Jóns Finns eru : a ) Jóhannes Már , f. 30. september 1974 , móðir hans er Þóra Hansdóttir , f. 26.júlí 1954 .
Kona hans er Halldóra Íris Sigurgeirsdóttir , f. 14. desember 1972 .
Dóttir þeirra er Eydís Ósk , f. 10. mars 1999. b ) Kjartan Orri , f. 20. júní 1978 , móðir hans er Þorgerður Heiðrún Hlöðversdóttir , f. 3. ágúst 1955 .
2 ) Soffía Guðbjörg hjúkrunarfræðingur , f. 11. maí 1957 , maður hennar er Ólafur Kristinn Ólafs viðskiptafræðingur , f. 11. maí 1957 .
Dætur þeirra eru : a ) Halldóra Sigurlaug , f. 23. júní 1985 og b ) Magnea Jónína , f. 14. nóvember 1989 .
Halldóra ólst upp í Skagafirði .
Fram til 5 ára aldurs bjó hún á Sjávarborg í Borgarsveit og til 15 ára aldurs á Heiði í Gönguskörðum er hún flutti til Sauðárkróks .
Hún hóf skólagöngu sína í farskólum til skiptis á bæjunum Heiði og Veðramóti og útskrifaðist gagnfræðingur frá Sauðárkróki .
Hún stundaði síðan nám í húsmæðradeild Kvennaskólans í Reykjavík .
Halldóra fór þá til starfa á Sjúkrahúsi Siglufjarðar .
Á Siglufirði kynntist hún eftirlifandi eiginmanni sínum Jóhannesi Þórðarsyni og bjuggu þau þar eftir það .
Halldóra vann meðal annars við verslunarstörf , síldarsöltun og ræstingar .
Halldóra starfaði mikið að félagsmálum og lét til sín taka í mörgum félagasamtökum , meðal annars í Slysavarnafélaginu , Rauða krossinum , Krabbameinsfélaginu , Hjartavernd og Framsóknarflokknum .
Í mörgum félögunum á Siglufirði var hún formaður um langt skeið .
Hún starfaði jafnframt í nefndum á vegum Siglufjarðarbæjar .
Útför Halldóru fór fram í kyrrþey frá Siglufjarðarkirkju 17. október 2009 .
Halldóra fluttist ung til Siglufjarðar þar sem hún fann sinn lífsförunaut Jóhannes Þórðarson .
Þar bjuggu þau sér einstaklega fagurt heimili , sem margir eiga minningar um að hafa notið gestrisni og átt notalegar stundir .
Þau eignuðust börnin sín tvö og komu þeim báðum til mennta .
Ég kynnist Halldóru þegar við fórum að vinna saman í félagsmálum , hún var gjaldkeri í stjórn Framsóknarfélags Siglufjarðar meðan ég var formaður í rúma þrjá áratugi .
Við áttum mjög gott samstarf .
Elja hennar og dugnaður var mikill og er best lýst með orðum eins kunningja míns í öðrum flokki þegar hann sagði " Mikið öfunda ég þig að hafa hana Halldóru með ykkur " .
Það var eftir því tekið í Siglufirði þegar hún tók til hendinni og lagði málum lið .
Hún hafði orðið fyrir því á besta aldri að fá krabbamein sem hún læknaðist af , þá snéri hún sér af alvöru að störfum á félagsmálasviði .
Þegar hún tók við formennsku í Krabbameinsfélagi Siglufjarðar fékk hún mig til þess að vera með sér í stjórn félagsins í mörg ár .
Var það mér lærdómsríkt að vinna með henni .
Félagið var ekki fjársterkt , en hún var fundvís á einstaklinga , sem áttu um sárt að binda , og veitti þeim stuðning .
Þátttaka í hóprannsóknum vegna krabbameinsleitar á Siglufirði var með hæstu mætingu yfir landið í mörg skipti .
Það var mikið að þakka hennar dugnaði og árvekni .
Halldóra var valin af bæjarstjórn Siglufjarðar í bygginganefnd Dvalarheimilis aldraða á Siglufirði .
Störf hennar við það verkefni ber að þakka .
Þetta hús er Siglufirði til mikils sóma og er öldruðum skjól í ellinni .
Hún sat í félagsmálanefnd fyrir Framsóknarflokkinn og skilaði þar starfi sem ástæða er að þakka fyrir .
Halldóra var ein af stofnendum LFK 1981 og var í fyrstu stjórn samtakanna .
Þegar við hættum útgerð Togskips hf. 1982 falaðist Halldóra eftir húsnæði sem fyrirtækið átti og var ekki í notkun .
Skemmst er frá því að segja að Slysavarnafélaginu var gefið húsið en Halldóra var þá formaður Slysavarnadeildarinnar Varnar .
Það liðu ekki mörg ár þar til húsið hafði verið innréttað með góðum fundarsal á efri hæð og aðstöðu fyrir félagsstarfsemi Björgunarsveitarinnar Stráka á neðri hæð hússins .
Svipaða sögu er að segja um starfsemi Rauða krossins á Siglufirði þar sem hún tók við formennsku og kom upp félagsheimili á Aðalgötu 23 .
Í fjölda ára stóð hún ásamt Jóhannesi fyrir fatasöfnun ásamt öðrum störfum fyrir samtökin .
Halldóra var heiðruð fyrir sín fórnfúsu félagsmálastörf .
Henni var veitt hin íslenska Fálkaorða og heiðruð af Slysavarnafélagi Íslands , Krabbameinsfélagi Íslands og Rauða krossinum .
Verk sín vann hún með dyggum stuðningi Jóhannesar .
Þau hjón voru mjög samrýmd og oftast nefnd í sömu andrá þegar um var rætt .
Á þessari stundu er mér efst í huga þakklæti til Halldóru sem ég var svo heppinn að kynnast og fá að vinna með til fjölda ára , það starf var bæði þroskandi og mannbætandi .
Aðstandendum hennar sendum við Auður innilegar samúðarkveðjur .
Sverrir Sveinsson .
Á æskuheimili mínu á Siglufirði voru Halldóra og Jóhannes yfirleitt nefnd í sömu andrá .
Þau voru bæði mjög ræktarsöm og miklir vinir vina sinna .
Góðar minningar eru tengdar heimsóknum þessara heiðurshjóna til okkar á Hlíðarveginum og það var alltaf tekið vel á móti okkur þegar við komum á Hverfisgötuna .
Halldóra hafði ákveðnar skoðanir á umræðuefnum líðandi stundar , var vel að sér um menn og málefni og hafði alltaf eitthvað til málanna að leggja .
Hún var mikill félagsmálafrömuður , tók virkan þátt í stjórnmálastarfi og var formaður í mörgum líknarfélögum .
En fyrst og fremst bar hún hag Siglufjarðar fyrir brjósti og beitti sér í ýmsum framfaramálum bæjarins .
Missir Jóhannesar , Soffíu , tengdabarna og barnabarna er mikill .
Blessuð sé minning Halldóru Sigurlaugar Jónsdóttur .
Jónas Ragnarsson .
