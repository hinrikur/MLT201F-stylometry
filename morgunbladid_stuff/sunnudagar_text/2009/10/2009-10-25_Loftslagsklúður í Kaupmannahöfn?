Ákveða á aðgerðir til að stemma stigu við hlýnun andrúmsloftsins á loftslagsráðstefnunni , sem haldin verður í Kaupmannahöfn í desember .
Vísindamenn hafa komist að þeirri niðurstöðu að koma verði í veg fyrir að hitastigið hækki um meira en tvær gráður á selsíus .
Ef marka má orð ráðamanna er brýnt að gripið verði til aðgerða , en engu að síður gengur undirbúningurinn fyrir fundinn hægt .
Markmiðið er að í Kaupmannahöfn líti dagsins ljós sáttmáli , sem á að taka við af Kyoto-sáttmálanum , sem tók gildi árið 1997 og rennur út 2012 .
Nú er hins vegar gerð krafa um að sett verði skýrari markmið , sem hægt verði að fylgjast með og sannreyna að verði haldin .
Málið vandast aftur á móti þegar kemur að útfærslunni og spurt er hverjir eigi að axla byrðarnar og færa fórnirnar .
Óttast menn jafnvel að fundurinn í Kaupmannahöfn renni út í sandinn .
Ekki auðvelda efasemdir um vísindin málin .
Um miðjan mánuðinn birtist frétt á fréttavef BBC um að undanfarin 11 ár hefði engin hækkun orðið á hitastigi í heiminum og hlýjasta ár frá því mælingar hófust hefði hvorki verið 2008 né 2007 heldur 1998 .
Efahyggjumenn segja þetta renna stoðum undir kenningar þeirra um að finna megi margar náttúrulegar ástæður fyrir hlýnun og kólnun og hlutur mannsins sé hverfandi .
Aðrir segja að búast megi við sveiflum .
Meginþróun hitastigs sé upp á við , en alltaf megi búast við að hægi á ferlinu og jafnvel kólni tímabundið .
Hættulega nærri þrátefli Fyrir hálfum mánuði var haldin ráðstefna á vegum stofnunarinnar Project Syndicate , sem er með fjölda dálkahöfunda úr röðum stjórnmála- og fræðimanna á sínum snærum , undir yfirskriftinni frá Kyoto til Kaupmannahafnar .
Við setningu ráðstefnunnar sagði Manuel Barroso , forseti framkvæmdastjórnar Evrópusambandsins , að þrátt fyrir fundahöld í New York , Pittsburgh og Bangkok hefði hann " verulegar áhyggjur út af horfunum á þessu stigi samninganna þar sem við erum hættulega nærri þrátefli " og skoraði um leið á leiðtoga heims að leggjast á árarnar .
Lars Løkke Rasmussen , forsætisráðherra Danmerkur , fjallaði sömuleiðis um hægaganginn í viðræðunum , en kvaðst bjartsýnn : " Ég held að við getum í raun náð samkomulagi .
Metnaðarfullu samkomulagi .
Mín tilfinning er sú að heilbrigð skynsemi verði ofan á og við munum finna praktískar lausnir á þeim vandamálum , sem eftir eru .
" Kofi Annan , fyrrverandi framkvæmdastjóri Sameinuðu þjóðanna , dró upp mynd af þeim afleiðingum , sem spáð væri að loftslagsbreytingar gætu haft í för með sér .
Á síðasta ári hefðu 20 milljónir manna lent á vergangi vegna hamfara , sem tengdust loftslaginu , og ástandið ætti eftir að versna .
" Það er sorgleg kaldhæðni að þau lönd , sem hafa gert minnst til að valda loftslagsbreytingum , líða nú og munu líða mest fyrir afleiðingar þeirra , " sagði Annan .
Hann sagði að sanngirni væri lykilorðið í boðskap sínum : " Auk þess að vera algilt og metnaðarfullt verður framtíðarsamkomulag að hvíla á loftslagsréttlæti .
" Réttlæti í loftslagsmálum Réttlæti er einmitt leiðtogum þróunarríkja efst í huga í loftslagsmálunum .
Graciela Chichilnisky , prófessor í stærðfræði og hagfræði við Columbia-háskóla í New York , skrifar á vef BBC að þróunarríki þurfi orku til að draga úr fátækt og staðreyndin sé einfaldlega sú að 89% af orkunotkun heimsins séu bundin við jarðefnaeldsneyti .
" Rúmlega 50% íbúa heimsins lifa á undir tveimur dollurum á dag og meira en 1,3 milljarðar manna eru á mörkum þess að komast af og hafa aðeins einn dollara á dag , " skrifar hún .
" 80% mannkyns búa í þróunarríkjum , en bera aðeins ábyrgð á 40% losunarinnar á meðan 60% losunar í heiminum eiga sér stað hjá ríku þjóðunum , sem eru 20% af íbúum jarðar .
" Auðugustu þjóðir heims bera því mesta ábyrgð á menguninni .
Þegar þær lögðu grunninn að velferð sinni og velmegun gilti einu um umhverfismál og gróðurhúsalofttegundir .
Þróunarríkin vilja eðlilega ekki að aðgerðir vegna synda auðugu ríkjanna verði dragbítur á þróun þeirra og ætla mörg þeirra ekki að skrifa undir nýjan samning nema þau fái fjárframlög til að aðstoða þau við að laga sig að nýjum aðstæðum .
Því er spáð að 75% af aukinni orkuþörf í heiminum til 2030 verði í þróunarríkjunum .
Sérfræðinga greinir á um hvað það muni kosta , en ljóst er að upphæðirnar eru háar .
Sumir segja að kostnaðurinn verði 100 milljarðar dollara á ári árið 2020 , en því er jafnvel haldið fram að upphæðin verði þúsund milljarðar dollara .
Iðnríkin hafa í raun samþykkt að þau þurfi að opna budduna og styrkja þróunarríkin , en hvernig það verði gert og hver eigi að borga hvað er annað mál og hremmingar í fjármálalífi heimsins hafa ekki greitt fyrir lausnum .
Mestrar aukningar á útblæstri gróðurhúsalofttegunda er að vænta á Indlandi og í Kína .
Kínverjar hafa látið að því liggja að þeir séu tilbúnir til að setja útblæstri skorður án þess að skilgreina það nánar .
Þótt mikið vanti upp á að Kínverjar hafi náð lífskjörum Vesturlanda eiga kínversk stjórnvöld digra sjóði og því hefur sú spurning vaknað hvort þeir eigi líka að borga .
Pan Jiahua , framkvæmdastjóri Kínversku félagsvísindaakademíunnar , sem situr í sérfræðinganefnd Kína um loftslagsbreytingar , sagði á blaðamannafundi á ráðstefnunni í Kaupmannahöfn að Kínverjar þyrftu að koma stöðugleika á losun áður en hafist yrði handa við að draga úr henni .
Hann vísaði í valdatíð Maós formanns þegar stökkið mikla framávið leiddi til hungursneyðar .
" Við þurfum að reisa húsnæði og skapa ný störf , " sagði hann .
" Við þurfum ekki að endurtaka stökkið mikla framávið .
Við þurfum að taka eitt skref í einu .
" Fátækt er aftur á móti mun meiri á Indlandi og Indverjar eru því mjög tregir til að samþykkja takmörk við útblæstri .
Þeir líta á slík takmörk sem spennitreyju í þróunarmálum nema þeim berist drjúg aðstoð til að taka upp nýja tækni .
Þrýstingurinn er ekki síst á Bandaríkjamenn .
Barack Obama Bandaríkjaforseti hefur talað fjálglega um umhverfismál , en hann hefur þó ekki tekið þá forustu í loftslagsmálum , sem margir vonuðust til að arftaki George Bush myndi gera .
Þetta helgast meðal annars af því að Obama er tregur til að gefa fyrirheit , sem kæmust ekki í gegnum þingið .
Ef við hefðum 1000 jarðir ...
Breski fræðimaðurinn Nicholas Stern var á ráðstefnu Project Syndicate og sagði að rynni loftslagsfundurinn í Kaupmannahöfn í desember út í sandinn væri það ekki eins og að fresta því að leggja veg eða reisa skóla : " Ef þetta tefst er hættan mun meiri , en við höfum grunninn til að ná samkomulagi .
" Stern sagði í skýrslu árið 2006 að 2°C hækkun á hitastigi myndi kosta 1% af þjóðaframleiðslu heimsins .
Í nýlegri skýrslu frá Alþjóðabankanum kemur fram að kostnaðurinn vegna loftslagshlýnunar yrði mun meiri í hinum fátæku ríkjum heimsins .
Kostnaðurinn yrði um 4% af þjóðarframleiðslu í Afríku og 5% á Indlandi .
Það kemur því ekki á óvart að áhyggjur af hægagangi umræðna í aðdragandanum að fundinum í Kaupmannahöfn skuli valda áhyggjum í þróunarlöndunum .
Hagfræðingurinn Joseph Stiglitz var meðal þátttakenda í ráðstefnu Project Syndicate .
Hann var spurður um áreiðanleika vísindanna að baki fullyrðingunum um hlýnun loftslags af mannavöldum og svaraði því til að hefði mannkynið yfir að ráða þúsund plánetum á borð við jörðina væri einfalt að vera með tilraunastarfsemi .
Þá væri hægt að halda uppteknum hætti og færi svo að ein pláneta yrði óbyggileg væri hægt að færa sig yfir á þá næstu .
" En við höfum bara eina jörð , ekki þúsund , og eigum því ekki annars kost en að fara eftir viðvörununum , " sagði Stiglitz .
40% Þáttur Kínverja og Bandaríkjamanna í heildarlosun kolefna í heiminum .
2°C Sú hækkun á hitastigi , sem vísindamenn telja óhætt að eigi sér stað umfram meðalhita fyrir iðnvæðingu .
Líkön vísindamanna benda til þess að hækki hitinn meira hefði það geigvænlegar afleiðingar .
50% Samdrátturinn í losun koldíoxíðs sem sagt er að þurfi að eiga sér stað fyrir 2050 miðað við stöðuna sem var 1990 til að koma í veg fyrir að hitastigið hækki um 2°C .
Umhverfisvænt íhald Náist alvörusamkomulag um að draga úr losun koldíoxíðs á loftslagsfundinum í Kaupmannahöfn í desember verður það ekki síst Connie Hedegaard , umhverfisráðherra Danmerkur , að þakka .
Hedegaard hefur lagt hart að sér í aðdraganda fundarins og sett þrýsting á þátttakendur .
Sumir segja að hún hafi snúið upp á hendurnar á þeim .
Hún hefur sagt að hennar markmið sé að koma því þannig fyrir að " pólitískur kostnaður af því að standa í vegi fyrir samkomulagi verði of hár til að það borgi sig " .
Hedegaard var kosin á þing árið 1984 .
Þá var hún 25 ára .
Árið 1990 hætti hún þingmennsku og varð fréttamaður og fréttaþulur hjá danska ríkissjónvarpinu .
Hún hefur verið umhverfisráðherra frá árinu 2004 og þykir koma til greina sem kommisar í nýju embætti umhverfismála hjá Evrópusambandinu .
Umhverfisráðherrann er íhaldsmaður og kveðst ekki skilja þá , sem telja að umhverfismál tilheyri vinstri vængnum .
Hún telur að fátt sé jafn nærri kjarna hugmyndafræði íhaldsmannsins og að maður eigi að skila því sem maður erfir til næstu kynslóðar .
Hróður Hedegaard hefur farið víða undanfarið og í september setti bandaríska vikuritið Time hana í hóp hundrað áhrifamestu einstaklinga heims .
