ÞÝSKA vikuritið " Der Spiegel " 42/2008 birti eftirfarandi grein : " Das Zittern der Wikinger .
" Já , það munaði ekki um það .
Hinir alls ósmeyku víkingar voru nú slegnir skelfingu og ástandið panískt .
Enginn vissi hvernig geyma mátti silfursjóði .
Bankar komnir í ríkisumsjá .
– Já , látum þýska bara hæðast .
En þetta var ekki það , sem víkingarnir þurftu .
Þeir flúðu Noreg á tíma Haraldar hárfagra því hann vildi Noreg allan , en það var argasti kommúnismi .
Nei , við það varð ekki búið .
Nú tók ríkisstjórn Geirs H. Haarde völd yfir bönkum , sem til náðist , en ríki hans var í landnámi Ingólfs .
Þeim óstýrilátari víkingum hafði gefist tími til að grafa silfur sitt eða koma því fyrir í leyni á fjarlægum eyjum þar sem skattmenn áttu torsótt .
Víkingar eru engar pempíur , en konunglegt vald myndu þeir seint fella sig við .
Geir var hálf-norskur og bara vinsæll og ekki handgengur Haraldi .
Nei , svona fyrirsögn var ekki á íslenskum blöðum .
Hvers vegna þá þýskum og enskum einnig ? – Við Íslendingar lítum með stolti til forfeðra okkar á víkingaöld .
Menn sigldu langskipum og herjuðu á strendur Englands og víðar ; varningi og silfri komu þeir til Íslands .
Já , auðvitað er það efniviður Hrafns Gunnlaugssonar til að lýsa dramatískt í bíó og ungar kynslóðir fagna víkingum eins og kúrekum .
Svo sýna erfðarannsóknir , að víkingar hafi tekið kvenfólk með sér frá Bretlandi , en þar er þá komin skýringin á því hvað íslenskar konur eru fallegar ; víkingarnir tóku ekki hvaða konur sem er .
Nýlega mátti lesa í skólaritgerð ungrar stúlku , að víkingar hafi verið ribbaldar ! Hvaðan hefur hún það ? Við sem eldri erum könnumst ekkert við þetta orð og hvergi stendur það í Egils sögu eða Gerplu .
Að víkingarnir hafi verið ruddamenni ! Móðir Egils hvatti hann kornungan til dáða og til að kaupa sér fley til að gera strandhögg .
Hvergi er gerð athugasemd við þetta í skólum .
Við drekkum í okkur hetjuskapinn með móðurmjólkinni .
Hvað með siðfræðina og kommana í grunnskólunum ? Hvað segir ráðherra um kennsluefni grunnskólans , en þar eru víkingar dýrkaðir og Egill sérstaklega ? Er það vegna skáldskapar hans , sem unga fólkið skilur ekki ? Fornyrðislag er leiðinlegt og ekkert kúl .
– Hvað eru þá þýskir að fara ? Góðlátlegt grín ? Þetta er sama þversögnin og í hugmyndafræði frjálshyggjustuttbuxnastráka , sem hafa fengið hvatningar frá mæðrum sínum í Valhöll .
Þeir ræða um gagnsæi en dýrka svo bankaleynd .
Já , og þessi lykilorð eru virt af bankafólki , sitt á hvað það orðið , sem er við hæfi hverju sinni .
En þetta er býsna langrækið .
Egill gerði ránsferð til Saxlands og Fríslands , barðist í Englandi og rúllaði Skotum upp , en þótt þeim sé annt um aurinn þá hafa þeir ekki hugað á hefndir og eru ekki í sameignlegu landsliði afránshéraða Egils og þeirra , sem hafa verið tapsárir í þúsund ár .
Aðalsteinn konungur á Englandi færði Agli tvær kistur fullar silfurs , en því hefur Brown gleymt .
Áður unnu víkingar sér fyrir silfrinu , en nú eru sendir bankamenn eins og Sigurður hnúfa og Sigurjón digri til að sækja silfur .
Egill kom með silfrið til Borgarfjarðar og faldi þótt ekki ætti hann það allt sjálfur , en þannig var bankaleyndin þá .
– Íslendingar sækja enn í austurveg .
Lettar hafa verið kúgaðir af Rússum og gerðir að láglaunamönnum , en þangað hafa sótt Íslendingar til að notfæra sér lágu launin .
Lettar hétu áður Kúrir , en þaðan slapp Egill með skrekkinn og skreið með herkjum úr fangavist , bundinn að kveldi til að verða að blæti í dagsbirtu svo allir megi hafa skemmtan af .
En Egill slapp og gerði ráðabruggsmönnum sjálfum vondan dauða eins og honum var sjálfum ætlaður , brenndi þá inni og drap .
Þessu hafa Lettar þó gleymt og láta misnota sig og vilja ekkert hefna sín .
Englendingar eru enn sárir .
Fyrir fjörutíu árum kynntist ritari því , að víkingar voru ekkert gleymdir .
Drengir lásu Hróa hött og um fógetann vonda í Nottingham .
Hann var Normanni , en þeir komu frá Normandí og byggðu sér kastala um land allt .
Þeir voru óvinsælir enda voru þeir yfirstétt og sagðir víkingar .
Þannig hafa íslenskir drengir ekki litið á fógetann , sem reyndi að fanga Hróa hött .
Þótt fógeti hafi verið afkomandi Ragnars loðbrókar , þá eru barnabækur eitt og kennsluefni grunnskóla annað .
Á öldurhúsum voru enskir tapsárir í pílukasti og ef þeim þótti illa til takast ávörpuðu þeir ritara , dvalargest í Anglía : " You bloody viking , you Norman ! " Þótt pílur hafi ekki verið örvar eins og Hrói notaði , þá var enskum ekkert sama um úrslit .
Í kirkjum Austur-Anglíu má enn lesa grafið í stein sögur af víkingum rænandi og brennandi kirkjur .
Víkingar hafa ekkert mark tekið á því , enda trúarbragðadeilur .
Þó lét Egill prímsignast á Englandi , en síðar henti hann sú háðung , að þurfa að lúta í gras fyrir Eiríki blóðöx , en hann hafði látið bróður sinn stela af sér konungdómi í Noregi , en ríkti nú sjálfur yfir Jórvíkurskíri .
Það gleymist seint .
Helsti ráðamaður heimsveldisins Stóra-Bretlands , Gordon Brown , hefur ekki lesið Egils sögu , en örugglega Hróa hött .
Hann telur nú hraustlegt að ganga á mál sem eru : " Unfinished business .
" Höfundur er efnaverkfræðingur .
