SLYSAVARNAFÉLAGIÐ Landsbjörg var stofnað hinn 2. október árið 1999 , eða fyrir tíu árum .
Þetta gerðist með formlegri sameiningu Slysavarnafélags Íslands og Landsbjargar – landssambands björgunarsveita .
Á slíkum tímamótum er vert að líta um öxl og ígrunda þörfina fyrir slíkt félag bæði í fortíð og nútíð .
Einnig er okkur hollt á þessum tímamótum að hugleiða hvort við höfum gengið til góðs við stofnun félagsins og eins hvort félagið mæti þeim kröfum sem Íslendingar gera til slíks félags .
Allt frá fyrstu árum Íslandsbyggðar hafa Íslendingar misst fjölda einstaklinga af slysförum , bæði á sjó og landi .
Svipleg dauðsföll og slysfarir voru hluti af tilveru okkar framan af öldum .
Það er engu líkara en að þjóðin hafi vaknað úr dvala hvað þennan málaflokk varðar um aldamótin þarsíðustu .
Ástæður þess eru m.a. þær að það er einmitt á þeim tíma sem bátaeign þjóðarinnar fer vaxandi og um leið sjósóknin við strendur landsins .
Það þarf því engan að undra að það var m.a. að stórum hluta að þakka þeim fjölda kvenna sem misst höfðu eiginmenn , feður eða bræður , að umræðan um úrbætur og slysavarnir tekur að vaxa um og eftir aldamótin 1900 .
Það er því ekki tilviljun að fyrsta björgunarfélagið á landinu skuli hafi verið stofnað í Vestmannaeyjum einni af stærstu verstöð á Íslandi , en Björgunarfélag Vestmannaeyja var stofnað 1918 .
Þegar fram líða stundir er síðan stofnað landsfélag hinn 29. janúar 1928 sem hlaut nafnið Slysavarnafélag Íslands .
Framan af beindust verkefni hins nýja móðurfélags að mestu að slysavörnum á sjó , en aðstoð á landi var þó ætíð til taks þegar þörf var á .
Starfsemi Slysavarnafélags Íslands byggðist m.a. á fjölda slysavarnadeilda úti um allt land og síðan björgunarsveitum sem settar voru á stofn í flestum byggðarlögum .
Skátar stofna síðan sína fyrstu björgunarsveit Hjálparsveit skáta í Reykjavík árið 1932 og síðan fjölgar skátasveitum næstu árin .
Síðar varð til Landssamband hjálparsveita skáta , sem varð þá móðurfélag allra hjálparsveita skáta líkt og Slysavarnafélagið var fyrir sínar einingar .
Árið 1950 er síðan stofnuð fyrsta flugbjörgunarsveitin , en það var Flugbjörgunarsveitin í Reykjavík .
Þróun þessara mála varð síðar eins og kunnugt er að fyrst sameinuðust Hjálparsveitir skáta og Flugbjörgunarsveitirnar haustið 1991 í Landsbjörg , sem síðar sameinaðist Slysavarnarfélagi Íslands hinn 2. október 1999 eins og áður segir og heitir félagið eftir það Slysavarnafélagið Landsbjörg .
Hið nýja félag er í dag móðurfélag tæplega 100 björgunarsveita , 70 slysavarnadeilda og um 50 unglingadeilda .
Innan félagsins eru nú um 18.000 félagar .
En hvað hefur nú áunnist með sameiningu þessara félaga ? Því er helst til að svara að árangurinn af sameiningunni er gríðarlega mikill og mælanlegur á mörgum sviðum .
Hann má m.a. sjá af þeirri miklu hagræðingu sem orðið hefur í rekstri félagsins .
Í dag er einungis um að ræða eina rekstrareiningu og einar höfuðstöðvar í stað tvennra áður .
Af þeim sökum hefur verið mögulegt að fækka starfsmönnum verulega eða nánast um helming .
Eining má nefna að ein yfirstjórn málaflokksins gefur björgunar- og slysavarnastarfi mun meiri skilvirkni heldur en áður var .
Öll stefnumótun , áætlanagerð og úrvinnsla er nú unnin af einu félagi í einum höfuðstöðvum .
Einu má ekki gleyma en það er að samskiptin við aðra viðbragðsaðila og samstarfið við opinberar stofnanir er í dag mun auðveldara og markvissara heldur en áður var .
Opinberir aðilar þurfa nú einungis að eiga í samskiptum við einn aðila í stað þriggja .
Óhætt er að fullyrða að reynslan af þeirri sameiningu sem átti sér stað fyrir tíu árum er góð og hefur í rauninni skilað mun betri og meiri árangri heldur enn bjartsýnustu menn þorðu að vona .
Skilvirkni í störfum félagsins er meiri en áður og einkennist í dag af mikilli fagmennsku og góðum félagsanda .
Félagar í Slysavarnafélaginu Landsbjörg eru á öllum aldri og úr öllum stéttum þjóðfélagsins , þeir hafa það að leiðarljósi með sjálfboðaliðastarfi sínu að vera ætíð reiðubúnir til að koma samborgurunum til hjálpar þegar þörf er á .
Höfundur er skólastjóri og formaður Slysavarnafélagsins Landsbjargar .
