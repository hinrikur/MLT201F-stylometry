Eftir Andrés Magnússon Gordon Brown er ekki elskaður og dáður á Íslandi , en óvildin í hans garð er ekki minni í Bretlandi , þar sem litið er á hann sem líkamning alls þess , sem aflaga hefur farið þar í landi á undanförnum árum .
Hvert hneykslið og áfallið hefur rekið annað , en sjálfsagt ráða efnahagsmálin mestu .
Í fjármálaráðherratíð sinni gumaði Brown af því að hafa handleikið hið heilaga gral góðrar hagstjórnar , að með þriðju leiðinni – nýfrjálshyggju vinstrimanna – hefði Verkamannaflokknum tekist að koma Bretlandi úr vítahring uppgangs og hruns efnahagslífsins ( e. : " boom and bust " ) , en við hefði tekið Fróðafriður jafns hagvaxtar og velferðar .
Meðan allt lék í lyndi var það beinlínis sjálfstætt markmið Verkamannaflokksins að halda áfram að auka ríkisútgjöld af verulegum metnaði , en þar eins og víðar flutu stjórnvöld í svefnrofum að feigðarósi meðan allt var fljótandi í skatttekjum lánsfjárbólunnar .
Unnt var að bægja flestum vandamálum frá með auknum fjárveitingum , stríðsrekstur í fjarlægum löndum var ekki ýkja íþyngjandi , nánast engin gæluverkefni stjórnmálamanna voru vanrækt og sérhver þrýstihópur hafði erindi sem erfiði .
Allir fengu eitthvað fallegt , eins og Jóhannes úr Kötlum orti forðum .
En það eru ekki alltaf jólin og veislan hlaut að taka enda .
Hér verður ekki farið út í þá atburðarás , hún er ágætlega þekkt , en líkast til gera sér færri grein fyrir hversu ákaflega tæpt breska fjármálakerfið stóð um hríð .
Það kann að hluta að skýra einstaklega harkaleg viðbrögð breskra stjórnvalda gagnvart íslensku bönkunum , þótt þar ræddi um hreina skiptimynt í hinu stóra samhengi hlutanna .
Á barmi hyldýpis Á þeim dögum riðuðu fjölmargir breskir bankar beinlínis til falls , en Englandsbanki og bresk stjórnvöld beittu bæði fortölum , hótunum , fjárveitingum og lánsloforðum til þess að halda í horfinu .
8. október – sama dag og hryðjuverkalögunum var beitt gegn Íslandi – var tilkynnt um björgunaráætlun , sem fæli í sér a.m.k. 50 milljarða punda ( 10 billjónir íslenskra króna ) innspýtingu opinbers fjár til þess að styrkja höfuðstól breskra banka , 250 milljarða punda í lánaábyrgðir og 200 milljarða punda í sérstaka áætlun til þess að tryggja lausafjárstöðu bankanna .
Ítrekað var að meiri peningar yrðu lagðir í björgunina ef ástæða þætti til .
Eins og nærri má geta voru seðlapressur Englandsbanka keyrðar nótt og dag .
Þrátt fyrir allt þetta mátti engu muna föstudaginn 10. október 2008 , að breska bankakerfið stæðist ekki víðtækt áhlaup áhyggjufullra innistæðueigenda í breskum bönkum .
Myners lávarður , sem er ráðherra fjármálageirans á Bretlandi , játaði síðar að um þriggja klukkustunda skeið þennan örlagaríka föstudag hefðu stjórnvöld óttast að spilið væri búið .
Þau voru tilbúin með neyðaráætlun , sem gerði ráð fyrir lokun allra fjármálastofnana og tafarlausri þjóðnýtingu alls bankakerfisins .
Bankarnir lukkuðust þó til þess að lafa fram að venjulegri lokun á þessum föstudagseftirmiðdegi , en um helgina voru lögð á ráðin um skyndibjörgun Royal Bank of Scotland og HBOS .
Ofurhetjan Brown Í beinu framhaldi var fyrrnefndri björgunaráætlun bankakerfisins hrint í framkvæmd , en vert er að hafa í huga að hún var hreint ekki sjálfgefin eða óumdeild .
Stjórnvöld víðast hvar annars staðar höfðu haldið að sér höndum og hikuðu við að beita svo breiðum spjótum , en stjórn Gordons Browns tók af skarið .
Á næstu vikum fylgdu fjölmargar þjóðir aðrar fordæmi Breta og flæddu peningum inn í fjármálageirann .
Eftir því sem dagar og vikur liðu án þess að fleiri bankastofnanir legðust á hliðina ( nema á Íslandi ) fóru menn að fagna kraftaverkinu og það var víðar en í Bretlandi , sem menn hrósuðu Gordon Brown fyrir afrekið .
Hann hefði tekið af skarið með afgerandi hætti og klappstýrurnar töluðu um hann sem ofurhetju , sem bjargað hefði fjármálakerfi heimsins .
Brown sjálfur mismælti sig meira að segja í þinginu og kvaðst hafa bjargað heiminum , en eftir það var hann gjarnan nefndur Flash Gordon ( Hvell-Geiri ) .
Það var og er samt langur vegur frá því að hættan sé liðin hjá .
Flestir gerðu sér grein fyrir því að þessi björgun væri dýru verði keypt .
Fjármunirnir , sem lagðir voru fram í nafni breskra skattborgara , voru gríðarlegir , og ekki fyllilega ljóst hvernig þeirra skyldi aflað .
Vissulega var mikið í húfi , fjármálakerfið skiptir allt hagkerfið gríðarlegu máli og í Bretlandi komu auk þess um 10% landsframleiðslunnar úr fjármálageiranum þegar best lét .
Björgunarpakkinn nam hins vegar 500 milljörðum punda , en til samanburðar eru árleg framlög hins opinbera til heilbrigðiskerfisins á Bretlandi um 111 milljarðar punda og er þar þó ekki skorið við nögl .
Skuldakreppa og skuldsetning Skoðanakannanir sýndu að meirihluti Breta stæði að baki forsætisráðherranum í þessum efnum .
Þrátt fyrir að tiltrú manna á hæfni Browns hefði minnkað verulega – hans uppgefna meginerindi hafði einmitt verið að koma í veg fyrir ósköp af þessu tagi – virtust menn gera sér grein fyrir hinum brýna vanda og nauðsyn þess að leysa hann hratt og örugglega , nánast hvað sem það kostaði .
Þannig bentu skoðanakannanir til þess að almenningur gerði sér betri grein fyrir því en stjórnvöld að opinber niðurskurður , skattahækkanir , atvinnuleysi og versnandi lífskjör væru óhjákvæmileg .
Þessa örlagaríku haustdaga virtist breskur almenningur þannig sýna af sér nokkurt æðruleysi og ábyrgð .
Hitt er annað mál hvort hinn almenni Breti gerði sér fyllilega grein fyrir kostnaðinum eða hvernig honum yrði mætt .
Til þess að koma í veg fyrir að lánabólan spryngi með ógnarhvelli var ráð ríkisstjórnarinnar það að stækka hana enn frekar með aukinni skuldsetningu , skuldasöfnun sem enn sér ekki fyrir endann á og vafamál raunar hvernig alls þess fjár skal aflað .
Á sama tíma hafa spunameistarar Verkamannaflokksins ítrekað að þetta sé unnt án þess að velferðinni linni og Brown sjálfur stóð á því fastar en fótunum í sumar að ríkisútgjöld myndu halda áfram að aukast eins og hann hefði lofað .
Þegar eftir því var gengið kom að vísu á daginn að aukningin myndi nema heilu 0% á árunum 2010-2012 ! 12% eignarýrnun heimilanna Nær er að tala um efnahagssamdrátt í Bretlandi en kreppu , en fyrir þá sem verst eru leiknir gildir víst einu hvaða nafni menn nefna höggið .
Gjaldþrot hafa aukist mikið og víða um land hafa fyrirtæki dregið saman seglin með fjöldauppsögnum og öðru aðhaldi .
Atvinnuleysi jókst verulega og er nú talið nema um 8% , sem þýðir að tæplega tvær og hálf milljón vinnufærra manna sé án atvinnu .
Kjör þeirra , sem haldið hafa vinnu sinni , hafa einnig rýrnað , en samkvæmt opinberri tölfræði hækkuðu laun aðeins um 1,9% á liðnu ári .
Það er minnsta aukning síðan farið var að halda utan um þessar tölur árið 1991 , en vert er að hafa í huga að verðbólga í Bretlandi var töluverð á síðasta ári .
Ekki síður hafa menn fundið fyrir samdrættinum þegar litið er til eignastöðunnar .
Fasteignaverð hefur lækkað verulega , sem fyrir rúmu ári hefði verið talið óhugsandi brot á náttúrulögmálum .
Á liðnu ári lækkaði það um 9% , en áætlað hefur verið að fasteignir hafi þá rýrnað um 422 milljarða punda .
Á heildina litið féllu eignir breskra heimila um 815 milljarða punda í verði árið 2008 , sem eru heil 12% .
Fall á hlutabréfamörkuðum minnkaði verðgildi þeirra eigna um 393 milljarða punda .
Hinn almenni Breti finnur vel fyrir þessari eignarýrnun , enda eru fasteignir vinsælasta tegund sparnaðar .
Að meðaltali minnkaði eign breskra heimila um 31.000 pund á liðnu ári , sem er jafnvirði um 6,2 milljóna íslenska króna .
Fyrir allan almenning ræddi hér þó fyrst og fremst um kreppu hugarfarsins .
Lækkandi fasteignaverð beit marga en miðað við gegndarlausar hækkanir undanfarinna ára var lækkunin minni en óttast mætti .
Neysla dróst hratt saman , svo mjög að gripið var til ýmissa sértækra ráðstafana til þess að örva hana .
Atvinnuleysið jókst mismikið eftir aldurshópum og búsetu , en hefur engan veginn náð hæðum fyrri áratuga .
Menn hafa fundið fyrir samdrættinum , en hann hefur víðast hvar ekki sorfið mjög nærri fólki .
Uppsveifla eða dauðakippur ? Þrátt fyrir að ástandið héldi áfram að versna í upphafi þessa árs mátti þegar í vor greina ýmsar vísbendingar um að hagkerfið væri að jafna sig .
Hríðlækkandi gengi sterlingspundsins hefur mildað áfallið fyrir atvinnulífið .
Framleiðsla dregst ekki jafnhratt saman og áður og verslun er að taka við sér .
Verðbólga hefur hjaðnað .
Aukning atvinnuleysis hefur hægst til muna , en það bitnar enn mun harðar á nýliðum á vinnumarkaði en öðrum .
Fasteignaverð hefur staðið í stað , jafnvel mjakast upp , og viðskipti á markaðnum eru innan eðlilegra marka .
Þegar horft er til kauphalla á Bretlandi virðist bjartsýnin vera að ná tökum á mönnum á nýjan leik .
Hlutabréfaverð hefur hækkað harla stöðugt síðan í mars , en nú í vikunni komst FTSE 100-hlutabréfavísitalan yfir 5.200 stig ( að vísu mikið til vegna jákvæðra frétta að utan , en Dow Jones-vísitalan vestra mjakaðist yfir 10.000 stig í fyrsta sinn í meira en ár ) og er þá komið á svipað ról og var dagana fyrir áfallið í fyrra .
Það er um 40% hækkun á hálfu ári .
Það er því freistandi fyrir menn að draga þá ályktun að hættan sé liðin hjá og veislan geti hafist að nýju .
Ýmislegt bendir til þess að það sé ekki óalgeng skoðun .
Samkvæmt skoðanakönnunum er fólk mun ófúsara til þess nú en fyrir ári að þola þjónustuskerðingar hjá hinu opinbera , hvað þá frekari samdrátt í eigin neyslu .
Um 48% eru á móti hvers kyns niðurskurði hins opinbera og aðeins um 20% telja nauðsynlegt að hið opinbera dragi saman seglin .
Af vinnumarkaði er farið að bera á nýrri kröfugerð og þannig hafa samtök háskólakennara t.d. hótað verkfalli verði ekki fallist á 8% launahækkun þeirra , sem er afskaplega 2007 en út í bláinn miðað við árferðið .
Hugsanlega má skrifa þessa værukærð á lækningu Gordons Browns .
Hvorki almenningur né fyrirtæki eru farin að finna fyrir kostnaðinum , hvorki hvað varðar skattbyrði né afleiðingar svo gríðarlegrar skuldsetningar þjóðarbúsins , sem vofir yfir .
Vantar þó ekki viðvaranirnar og sumir hagspekingar jafnvel minnt á að margir hefðu talið kreppuna miklu yfirstaðna hálfu ári eftir fyrra hrun markaða , þegar niðursveiflan jókst um allan helming .
Sligandi skuldabyrði Markaðir hafa reynst mjög hikandi gagnvart breskum ríkisskuldabréfum og þrátt fyrir jákvæða þróun á ýmsum vígstöðvum hækkar ennþá verð á kreppuvöru eins og gulli og Englandsbanki hefur undir rós gefið til kynna að bjargráð Browns séu að bregðast .
Skuldirnar nema nú 60% af landsframleiðslu , en samkvæmt nýrri skýrslu Evrópusambandsins munu þær ná 160% fyrir 2020 , 406% árið 2040 og 760% árið 2060 komi ekki til hastarlegur niðurskurður á opinberum útgjöldum .
Við blasir að slíkt er ómögulegt og þjóðargjaldþrot yfirvofandi verði ekki gripið í taumana .
Heima fyrir hefur Sir Howard Davies , rektor London School of Economics og fyrrverandi forstjóri breska fjármálaeftirlitsins , varað við því að örlög Bretlands kunni að ráðast næsta misserið .
Hann er ekki bjartsýnn og óttast að stjórnvöld hafi þegar notað megnið af vopnabúri sínu .
Útgjöldin verði að minnka mjög hratt , en vafamál sé hvort efnahagslífið sé nógu burðugt til þess að þola þá óhjákvæmilegu lausn .
Á markaði hvísla menn um að enn ein kreppan kunni að vera yfirvofandi , sem þá væri réttnefnd skuldakreppa .
Þótt Bretland skeri sig verulega úr meðal þróaðra hagkerfa heimsins er það þó engan veginn eitt í hættu hvað það varðar , veður eru einnig válynd í Þýskalandi , Spáni , Írlandi , Grikklandi og Slóvakíu , svo nokkur Evrópuríki séu nefnd .
Cameron til bjargar ? Mikið vafamál er að stjórn Gordons Browns aðhafist nokkuð , sem orðið gæti til þess að afstýra þessari hættu .
Hann blæs raunar á viðvaranir og hrakspár af þessu tagi og telur breskt efnahagslíf vera komið á beinu brautina .
Sjálfsagt ræður það nokkru um afstöðu Browns að hann verður að boða til þingkosninga ekki síðar en 3. júní á næsta ári , en líklegast er talið að kosið verði snemma í maí .
Skoðanakannanir hafa um nokkra hríð allar verið á einn veg um að Íhaldsflokkurinn muni vinna mikinn kosningasigur undir forystu Davids Camerons og í almennri umræðu ganga menn út frá því sem vísu að svo fari .
Cameron hefur verið fremur varkár í tali , en þó boðaði hann það á landsfundi Íhaldsflokksins í síðustu viku að stjórn hans myndi einkennast af aðhaldssemi , enda yrði ekki bjart yfir efnahagslífinu á næstu árum .
Þeim fyrirætlunum hefur ekki verið illa tekið , en á hinn bóginn er langur vegur frá að efnahagstillögur íhaldsmanna hafi hrifið kjósendur með sér , um þær efast margir .
Óbeitin á Brown og stjórn hans er hins vegar slík , að þorri manna virðist telja að stjórn íhaldsmanna verði a.m.k. ekki verri .
Stóra spurningin er þó ekki aðeins sú hvort Cameron og hans knáu sveinar hafi lausnir á takteinum , heldur máske fremur hvort það verði ef til vill um seinan .
Á Bretlandi hefur undanfarinn mánuð ríkt einmuna haustblíða og fátt sem bendir til þess að veturinn sé í nánd .
Hann kemur nú samt og þótt allur almenningur líti á efnahagskreppuna sem ársgamalt áhyggjuefni mun koma að skuldadögum Browns .
Höfundur er blaðamaður .
