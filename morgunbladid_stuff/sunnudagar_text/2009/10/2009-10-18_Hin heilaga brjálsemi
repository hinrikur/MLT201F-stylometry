Eftir Orra Pál Ormarsson orri@mbl.is Múgurinn gekk bókstaflega af göflunum í Buenos Aires þetta örlagaríka kvöld fyrir réttri viku .
Það hefur ekki legið svona vel á Argentínumönnum síðan í Mexíkó sumarið 1986 .
Martín Palermo talaði tungum og reif sig úr að ofan , Diego Maradona fleytti kerlingar í sverðinum – á bumbunni , og aðrir leikmenn og aðstandendur hinnar sögufrægu sparksveitar stigu trylltan stríðsdans .
Meira að segja sjálft almættið komst við og brynnti músum .
Himnarnir opnuðust .
Var við öðru að búast ? Eins og sparkelskir vita er almættið argentínskt að uppruna og hefur jafnvel tekið upp á því að reka smiðshöggið á sóknir landsliðsins .
Að vísu hafði það reglurnar ekki alveg á hreinu í það skipti en menn tóku viljann fyrir verkið .
Almættið þurfti þó ekki að leggja hönd á plóginn að þessu sinni .
Það var annar æðri máttur , fyrrnefndur Martín Palermo , sem sá um markaskorun .
" Þetta er enn eitt kraftaverk heilags Marteins , " grét Maradona , þjálfari argentínska landsliðsins , eftir að miðherjinn stæðilegi hafði tryggt liðinu sigur á Perú í uppbótartíma og þar með séð til þess að Argentína var enn með í slagnum um sæti í úrslitakeppni heimsmeistaramótsins ( HM ) í Suður-Afríku .
Ekki verður þverfótað fyrir skyttum í argentínska landsliðinu , Lionel Messi , Sergio Agüero , Carlos Tévez og Gonzalo Higuaín , öllum spriklandi af æskufjöri .
Þær hafa þó skotið púðurskotum að undanförnu og um tíma leit út fyrir að Argentína myndi jafnvel sitja heima meðan lokakeppni HM færi fram , í fyrsta skipti síðan 1970 .
Í örvæntingu sinni greip Maradona , sem sætt hefur harðri gagnrýni heimafyrir , til þess ráðs að gefa æskunni langt nef og kalla á Martín Palermo , " Brjálæðinginn " , eins og heimamenn kalla hann vegna lundarfarsins , eftir tíu ára fjarveru .
Kappinn verður 36 ára í næsta mánuði en hefur komið eins og stormsveipur inn í landsliðið , fyrst skoraði hann í tvígang í æfingaleik gegn Gönu og síðan gullmarkið góða gegn Perú .
Markaskorari af Guðs náð Það þýddi að Argentínumönnum nægði jafntefli gegn Úrúgvæ í lokaleik forkeppninnar síðastliðinn miðvikudag .
Þeir gerðu gott betur , lögðu heimamenn í Montevideo í fyrsta skipti í 33 ár með marki varamannsins Marios Bollattis .
Sá sigur var óhjákvæmilegur , annað hefði stungið í stúf við handritið .
Svo öruggur var Maradona með sig á miðvikudagskvöldið að hann skipti Palermo ekki einu sinni inn á .
Martín Palermo er enginn nýgræðingur í markaskorun .
Hann gerði 115 mörk í 192 leikjum fyrir Estudiantes og Boca Juniors í argentínsku deildinni á árunum 1991 til 2000 .
Það var þó ekki fyrr en hann sló í gegn í álfukeppninni árið 2000 – gerði meðal annars bæði mörkin í 2:1 -sigri Boca á Real Madrid – að evrópsk félög fóru að strjúka honum af áfergju .
Eins og hjá svo mörgum Argentínumönnum varð Spánn fyrir valinu .
Villarreal hreppti hnossið .
Palermo gekk aftur á móti erfiðlega að fóta sig þar og gerði aðeins 18 mörk í 70 leikjum .
Hann reyndi líka fyrir sér hjá Real Betis og Alavés – við lítinn orðstír .
Eftir hálft fjórða ár í útlegð sneri Palermo aftur til Boca Juniors og það var eins og hann hefði aldrei brugðið sér af bæ .
Mörkunum rigndi á ný .
Undanfarin fimm ár hefur Palermo verið einn skæðasti sóknarmaðurinn í argentínsku knattspyrnunni en á þessum tíma hefur hann gert 83 mörk í 147 deildarleikjum .
Palermo gnístir tönnum framan í Elli kerlingu .
Síðastliðið vor gerði hann sér lítið fyrir og sló markamet Franciscos Varallos hjá Boca , 194 mörk í öllum keppnum .
Tvö hundraðasta markið kom fáeinum vikum síðar – með bakfallsspyrnu .
Eins og við vitum er Palermo maður hinna miklu tilþrifa .
Hvað landsliðið áhrærir virtist Palermo hafa brennt allar brýr að baki sér með Spánarferðinni mislukkuðu .
Þrátt fyrir vaska framgöngu með Boca var hann ítrekað sniðgenginn .
Að vísu hafði Alfio Basile hugsað sér að velja hann að nýju í landsliðið í fyrra en ekkert varð af því þar sem slæm meiðsli knúðu dyra .
Í dag eru þau vonbrigði aftur á móti gleymd og grafin .
Heilagur Marteinn er snúinn aftur .
Brattari en nokkru sinni .
Varð undir vegg Martín Palermo hefur fengið sinn skerf af alvarlegum meiðslum gegnum tíðina – en alltaf brölt á fætur aftur .
Hann hefur í tvígang slitið krossband í hné .
Í fyrra skiptið fyrir réttum áratug í leik með Boca Juniors gegn Colón í Argentínu .
Raunar var kappið svo mikið í þeim leik að Palermo lék um stund eftir áfallið og skoraði meira að segja sitt hundraðasta mark í efstu deild í Argentínu – á öðrum fætinum .
Hann var hálft ár að ná sér af þeim meiðslum .
Palermo sleit krossband í hné öðru sinni í upphafi síðustu leiktíðar en hann var þá genginn að nýju til liðs við Boca Juniors .
Hann lét raunar ekki þar við sitja , heldur sleit liðband líka .
Aftur var hann frá æfingum og keppni í sex mánuði .
Kyndugustu meiðslin komu í nóvember 2001 en á þeim tíma var Palermo í röðum Villarreal á Spáni .
Eftir að hafa skorað mark stökk hann með tilþrifum yfir auglýsingaskilti og upp á steyptan vegg fyrir framan sjóðheita stuðningsmenn Gula kafbátsins .
Veggurinn var hins vegar ekki undir þessa óvæntu heimsókn búinn og hrundi til grunna með þeim afleiðingum að aumingja Palermo tvífótbrotnaði .
Hann var tvo mánuði að jafna sig á þeim ósköpum .
Skin og skúrir Misnotaði þrjár vítaspyrnur Martín Palermo er ólíkindatól .
Á löngum ferli hefur hann ítrekað yljað alþýðu manna með ótrúlegum tilþrifum .
Ekki hefur þó allt gengið upp hjá honum á velli .
Sérstaklega kemur einn leikur upp í hugann , viðureign Argentínu og Kólumbíu í Ameríkubikarnum sumarið 1999 .
Þá gerði kappinn sér lítið fyrir og brenndi af þremur vítaspyrnum .
Það ku vera einsdæmi í sparksögunni og færði Heimsmetabók Guinness verknaðinn í letur .
Fyrsta spyrnan small í þverslánni og þaðan þeyttist tuðran upp í stúku .
Palermo var staðráðinn í að láta það ekki slá sig út af laginu enda vítaskytta liðsins og stillti knettinum sperrtur upp á punktinum síðar í leiknum .
Aftur gleymdi hann að halla sér yfir knöttinn sem fór að þessu sinni rakleiðis yfir markið .
Palermo gramdist þetta að vonum og gyrti brækurnar upp undir höku í bræði sinni .
Þegar þriðja vítið var dæmt var okkar maður hvergi af baki dottinn .
Brotið var á honum sjálfum og langar leiðir sást að enginn annar fengi að taka spyrnuna .
Að þessu sinni gaf Palermo sér góðan tíma , hallaði sér vel og vandlega yfir boltann – og þrumaði honum beint á Miguel Calero markvörð .
Skoraði með skalla frá miðju Menn hafa velt því fyrir sér að undanförnu hvort Palermo hafi sett annað og mun ánægjulegra heimsmet í leik með Boca Juniors gegn argentínsku meisturunum , Vélez Sársfield , 4. október síðastliðinn þegar hann skallaði knöttinn í netið af hvorki meira né minna en 38,90 metra færi .
Lýst er eftir skallamörkum af lengra færi .
Fyrir þá sem ekki hafa séð markið kom markvörður Sársfield út fyrir vítateig sinn til að spyrna knettinum fram völlinn .
Hann var undir pressu og ekki tókst betur til en svo að hann sendi knöttinn beint á Palermo þar sem hann stóð rétt innan við miðjubogann .
Miðherjinn hafði engar vöflur á svari , heldur skallaði tuðruna í fallegum boga í fjærhornið .
Hafði hún aðeins einu sinni viðkomu í jörðinni á leiðinni .
Ótrúlegt mark .
" Það er alltaf eitthvað að koma fyrir mig , " sagði Palermo gáttaður við argentínska fjölmiðla eftir leikinn .
" Þegar ég svipast um eftir sambærilegum fréttum af öðrum leikmönnum gríp ég í tómt .
Það gerast hlutir hjá mér sem ég get ekki útskýrt .
" Boca vann leikinn 3:2 og var sigurinn kærkominn eftir fjóra tapleiki í röð .
