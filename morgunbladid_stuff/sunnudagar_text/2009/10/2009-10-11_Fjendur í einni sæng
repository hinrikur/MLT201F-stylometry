Eftir Karl Blöndal kbl@mbl.is Morgan Tsvangirai barðist til að ná völdum úr höndum harðstjórans , Roberts Mugabes .
Mugabe beitti öllum brögðum til þess að halda völdum og hikaði ekki við að grípa til ofbeldis til að stöðva andstæðinga sína .
Nú sitja þessir svörnu fjendur saman í stjórn og verkefnið er ærið .
Slík hefur óstjórnin verið í valdatíð Mugabes að landið er að hruni komið .
Tsvangirai og Mugabe mynduðu stjórn saman í febrúar , en tortryggnin er mikil á báða bóga .
Tsvangirai gegnir embætti forsætisráðherra og Mugabe situr í stóli forseta eins og hann hefur gert frá árinu 1987 .
Mugabe ætlaði alls ekki að hleypa Tsvangirai að þrátt fyrir að sá síðarnefndi hefði verið sigurvegari í kosningum í mars í fyrra , en lét undan þrýstingi alþjóðasamfélagsins .
Á liðnum árum hefur verið grunnt á því góða á milli þeirra .
Úlfúðin hófst þegar Tsvangirai ýtti yngri bróður Mugabes úr forustu regnhlífarsamtaka stéttarfélaga landsins .
Árið 2000 fékk Lýðræðishreyfing Tsvangirais tæpan meirihluta á þingi kosningum og hafði Mugabe sennilega rangt við til að halda völdum .
Í kosningunum 2002 sigraði Mugabe Tswangirai , ef sigur skyldi kalla , því að ofbeldi af hálfu forsetans setti svartan blett á þær .
Árið 2002 var Tsvangirai sakaður um landráð .
2004 var hann sýknaður eftir átján mánaða málaferli , sem tóku mjög á hann og fjölskyldu hans .
Árið 2007 réðust bullur á vegum stjórnarinnar á Tsvangirai og börðu hann til óbóta .
Tsvangirai hefur því litla ástæðu til að treysta Mugabe .
" Störf Mugabes á undanförnum árum eru óverjandi , en við höfum fallist á að vinna saman , " sagði Tsvangirai nýverið í samtali við vikublaðið Time .
" Hjólið snýst hægt .
" Ýmislegt hefur þó gerst í landinu frá því að hin nýja stjórn var mynduð .
Í lok sumarsins 2008 er talið að verðbólga í Simbabve hafi verið tíu milljón prósent og fjórir af hverjum fimm vinnufærum mönnum atvinnulausir .
Tsvangirai hefur haft fjármálin á sinni könnu .
Nokkrum vikum eftir að hann komst til valda skipti hann út simbabveska dollaranum fyrir Bandaríkjadollar .
Þetta hafði þegar þau áhrif að framleiðni jókst og samkvæmt tölum frá Alþjóðabankanum hefur hagvöxtur í landinu verið 3,7% á þessu ári .
Ástandið í landinu hefur róast .
Verðlag hefur lækkað og framboð á mat aukist .
Mugabe hótar hins vegar að innleiða simbabveska dollarann aftur .
Mugabe heldur hins vegar enn um mikilvægar valdastoðir í samfélaginu .
Hann er yfir hernum , lögreglunni og dómstólunum .
Lýðræðishreyfing Tsvangirais er með meirihluta á þingi , en þingmenn sæta hins vegar ofsóknum og þrýstingi .
Í september höfðu að minnsta kosti 16 þingmenn Lýðræðishreyfingarinnar verið handteknir fyrir upplognar sakir að því er flokkssystkin þeirra halda fram .
Tsvangirai hefur nóg að gera við að finna varaþingmenn .
Í kringum Mugabe er fjölmenn valdaklíka , sem hefur makað krókinn í valdatíð hans og vill halda því áfram .
Tsvangirai hefur reynt að nota tangarhald sitt á fjármálaráðuneytinu til að slá á puttana á þeim , sem reyna að seilast í hirslur ríkisins .
Enn mannréttindabrot Um miðjan september kom sendinefnd frá Evrópusambandinu til Simbabve í fyrsta skipti frá árinu 2002 þegar ESB greip til viðskiptaþvingana á hendur liðsmönnum í stjórn Roberts Mugabes .
Mörg vestræn ríki létu af aðstoð við Simbabve vegna óstjórnar og mannréttindabrota Mugabes .
Niðurstaða nefndarinnar var sú að Mugabe hefði ekki staðið við samninginn um að deila völdum með Morgan Tsvangirai og mannréttindabrot viðgengjust enn í landinu .
Evrópusambandið mun veita 90 milljónir evra í mannúðarskyni eins og verið hefur , en viðskiptaþvingununum verður ekki aflétt vegna mannréttindabrotanna .
Mugabe hefur ekki verið leiðitamur í samstarfinu við Tsvangirai .
Hann skipaði einhliða seðlabankastjóra og dómsmálaráðherra og neitar að gefa eftir í þeim efnum .
Hann hefur reynt að standa í vegi fyrir lagasetningu og koma í veg fyrir skipan liðsmanna Tsvangirais í embætti .
Þvermóðska Mugabes hefur reynt á þolinmæði Lýðræðishreyfingarinnar .
Tsvangirai var harðorður á útifundi nýverið í tilefni af tíu ára afmæli Lýðræðishreyfingarinnar : " Ég ætla ekki að standa aðgerðarlaus á meðan þeir brjóta lögin , ofsækja þingmenn okkar , breiða út orðfæri haturs og ráðast á bóndabæi .
" " Við höfum gert allt til að koma til móts við þá og ekkert fengið í staðinn , " sagði ónefndur embættismaður Lýðræðishreyfingarinnar við Financial Times .
" Þolinmæðin er á þrotum .
" Leiðtogarnir Morgan Tsvangirai fæddist 1952 í Suður-Ródesíu .
1974 hóf hann störf í nikkelnámu , varð virkur í stéttabaráttu og reis brátt til metorða .
Hann varð foringi regnhlífarsamtaka stéttarfélaga í Simbabve árið 1988 og á tíunda áratugnum leiddi hann verkföll til að mótmæla skattastefnu Roberts Mugabes forseta og hafði betur .
1999 sagði hann af sér forustunni í sambandi stéttarfélaga og stofnaði stjórnarandstöðuflokk , Lýðræðishreyfinguna .
Í þjóðaratkvæði árið 2000 tókst honum að hnekkja stjórnarskrárbreytingum , sem Mugabe hugðist innleiða til að styrkja sig í sessi .
Sama ár fékk flokkur hans næstum jafn mörg sæti á þingi og Zanu-PF , flokkur Mugabes .
Tsvangirai varð forsætisráðherra 11. febrúar 2009 .
Nokkrum dögum síðar lést Sarah , eiginkona hans til rúmlega 30 ára , í bílslysi .
Tveimur vikum síðar drukknaði barnabarn hans í sundlaug .
Robert Mugabe fæddist árið 1924 í Suður-Ródesíu .
Árið 1964 var honum varpað í fangelsi fyrir " undirróður " .
1975 var hann látinn laus .
Mugabe var einn af forustumönnum uppreisnarinnar gegn stjórn hvíta minnihlutans , sem var undir forustu Ians Smiths .
1979 var samið um frið og 1980 sigraði flokkur Mugabes með yfirburðum í kosningum .
Hann var forsætisráðherra í landi , sem fékk nafnið Simbabve .
Hann sat í sjö ár .
Þá varð hann forseti og þar til í byrjun þessa árs hefur eins flokks stjórn verið í landinu .
Eftir því sem vinsældir Mugabes hafa dvínað hefur stjórnarfarið versnað í landinu .
Frelsi fjölmiðla var heft og stjórnarandstæðingar beittir ofbeldi .
Svokallaðar landbúnaðarumbætur fólust í því að hrekja hvíta bændur af jörðum sínum og fá þær í hendur stuðningsmönnum forsetans , sem ekkert kunnu í landbúnaði .
Afleiðingin var uppskerubrestur og hungursneyð .
Frelsishetja Simbabve endaði sem illa þokkaður harðstjóri .
