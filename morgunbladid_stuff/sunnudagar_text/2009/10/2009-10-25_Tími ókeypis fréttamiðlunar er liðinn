Í dag verður umtalsverð breyting á útgáfu og dreifingu sunnudagsblaðs Morgunblaðsins , þar sem blaðinu er nú dreift á laugardagsmorgni í stað þess , að flestir áskrifendur hafa síðustu áratugi fengið það sent á laugardagskvöldi .
Þessi breyting er eðlilegt framhald af þeirri þróun , sem verið hefur á útgáfu sunnudagsblaðsins í allmörg ár .
Prentunartíminn hefur stöðugt færzt fram og svigrúmið til fréttaskrifa á laugardagsmorgnum þar með minnkað .
Nýjar fréttir hafa nánast horfið af forsíðu blaðsins síðustu misserin .
Ákvörðun útgefenda um breyttan dreifingartíma er því rökrétt auk þess , sem hún leiðir til umtalsverðs sparnaðar í dreifingarkostnaði .
Hinn kosturinn er sá , að hafa ritstjórn blaðsins opna fram á laugardagskvöld , prenta blaðið með nýjum fréttum aðfaranótt sunnudags og dreifa því á sunnudagsmorgni .
Að óbreyttum aðstæðum í efnahagsmálum er það ekki raunhæfur kostur .
Nýr dreifingartími leiðir til breytinga á útliti og efni .
Ég veit ekki meira um þær en aðrir lesendur Morgunblaðsins , þegar þetta er skrifað á fimmtudagsmorgni .
Hins vegar vona ég að þær byggist fremur á því , að efni blaðsins verði alvarlegra og dýpra en að það verði léttara og yfirborðslegra en þess krefjast markaðsdeildir , sem byggja skoðun sína á endalausum lesendakönnunum , sem segja ekki nema takmarkaða sögu .
Það leiðir til ófarnaðar að láta markaðsdeildir ráða ferðinni .
Sannfæring ritstjórna á að ráða .
Dagblöð geta ekki keppt við sjónvarps- og útvarpsstöðvar um afþreyingu og léttmeti .
Þau geta ekki keppt við netmiðla um fréttir líðandi stundar .
Framtíð dagblaða byggist á því að bjóða upp á annað en endurunnar fréttir úr öðrum miðlum .
Það er þörf fyrir og eftirspurn eftir annars konar efni , ítarlegri og dýpri umfjöllun um þjóðfélagsmál og aðrar hliðar mannlífsins .
Það er útbreiddur misskilningur í fjölmiðlaheiminum , að allt efni þurfi að vera stutt .
Íslendingar eru vel menntuð og upplýst þjóð sem þarf á að halda efnislegri umfjöllun um málefni líðandi stundar en ekki yfirborðið eitt .
Vonandi stendur nýtt sunnudagsblað Morgunblaðsins undir slíkum kröfum ! Dagblöð , sem uppfylla þær kröfur , verða hins vegar ekki gefin út nema af vel menntuðum og upplýstum starfsmönnum .
Og þar er komið að kjarna vandamála blaðanna .
Á síðustu árum hefur ókeypis upplýsingamiðlun breiðst út með fríblöðum og netmiðlum , sem kosta notendur ekki neitt .
Hver á að borga kostnað við þessa upplýsingaöflun og miðlun þeirra upplýsinga ? Það er ekki hægt að búast við miklum gæðum slíks efnis .
Og þjóðfélagsumræðurnar verða í samræmi við það .
Upphrópanir og innihaldslaust orðaskvaldur .
Gott og uppbyggilegt efni í fjölmiðlum kostar peninga og þeir verða að koma einhvers staðar frá .
Er æskilegt út frá sjónarhóli lýðræðislegs samfélags , að þeir komi á einn eða annan veg frá fjármagnseigendum ? Varla .
Í ljósi vaxandi tapreksturs dagblaða hafa komið fram hugmyndir í Bandaríkjunum um að reka blöð með sama hætti og einkarekna háskóla þar í landi , sem byggja á fjárframlögum frá efnuðum einstaklingum eða fyrirtækjum .
Það eru hugmyndir , sem eru fjarri okkar veruleika hér á Íslandi .
Í ljósi fenginnar reynslu er ólíklegt að landsmenn telji eftirsóknarvert að svonefndir auðmenn eða fyrirtæki þeirra kosti söfnun og miðlun upplýsinga til þeirra .
Nú orðið veit fólk hvað það þýðir .
Fríblöð geta gengið á tímum mikillar velmegunar en ekki í kreppu .
Hvarvetna í Evrópu og Norður-Ameríku eru fríblöð nú rekin með tapi .
Ari Edwald , framkvæmdastjóri 365 miðla , skýrði frá því í Fréttablaðinu fyrir nokkrum dögum að auglýsingar í blaðinu hefðu minnkað að magni til um þriðjung og gaf til kynna , að auglýsingatekjur hefðu lækkað meira eins og við er að búast .
Miðað við orð hans er ekki ólíklegt að tekjur blaðsins hafi lækkað um yfir 40% á þessu ári .
Það er mikil blóðtaka og augljóst að slíkt tekjutap hlýtur að hafa gífurleg áhrif á rekstur blaðsins .
Þess vegna er ekki ólíklegt að blómatími fríblaða sé að baki .
Að vísu var gamalgrónu kvöldblaði í London , Evening Standard , breytt í fríblað fyrir nokkrum dögum .
Það á sér skýringar .
Rússneskur auðmaður ( ólígarki ) keypti blaðið nýlega .
Með því að breyta því í fríblað og kosta útgáfu þess vill hann kaupa sér áhrif í brezku samfélagi .
Netmiðlarnir byggja í flestum tilvikum á fréttum , sem unnar eru af ritstjórnum blaða en stundum af sérstökum ritstjórnum .
Þessi fréttaskrif kosta peninga .
Um allan hinn vestræna heim eru hafnar umræður um hvernig eigi að innheimta þóknun fyrir notkun fréttamiðla á netinu .
Þær umræður eru tímabærar hér .
Auglýsingatekjur duga ekki til , þótt mbl.is hafi náð því marki síðustu ár að skila hagnaði .
Spurningin er ekki lengur sú , hvort taka eigi gjald fyrir notkun netmiðla , heldur hvernig .
Dagblöð í öðrum löndum hafa farið mismunandi leiðir til þess en gera má ráð fyrir , að blöð á borð við Financial Times í Bretlandi og Wall Street Journal í Bandaríkjunum verði öðrum fyrirmynd í þeim efnum .
Nú eru jafnvel orðnir til netmiðlar , sem byggja á því að safna saman fréttum úr öðrum netmiðlum .
Hér á Íslandi á það við um eyjuna.is , pressuna.is og að einhverju leyti amx.is .
Þessir netmiðlar byggja að verulegu leyti á fréttum , sem birtar eru í heild af mbl.is , vísi.is og dv.is .
Útgefendur þessara þriggja síðastnefndu netmiðla standa undir verulegum kostnaði við þau fréttaskrif .
Það er óeðlilegt að aðrir miðlar geti einfaldlega tengt sig við þær fréttir án þess að nokkuð komi í staðinn .
Þeir eiga auðvitað að greiða fyrir þessa þjónustu .
Það er komið að þáttaskilum í rekstri fjölmiðlafyrirtækja á Íslandi .
Tími ókeypis fréttamiðlunar er ekki kominn .
Hann er liðinn .
Af innlendum vettvangi ...
Styrmir Gunnarsson Styrmir@mbl.is 