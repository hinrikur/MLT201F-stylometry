Eftir Helga Snæ Sigurðsson helgisnaer@mbl.is ÞAÐ eru gerðar út vefsíður um nánast hvað sem er , það eru orðin gömul sannindi og þau eiga svo sannarlega við um vefsíðu vikunnar .
En gagnleg er hún og einföld sem verður nú ekki sagt um allar vefsíður .
Eins og nafnið gefur til kynna , One Hundred Pushups , er síðan til þess gerð að hver sem er nái þeim merka áfanga að geta tekið 100 armbeygjur í einni lotu , að lokinni sex vikna þjálfunaráætlun .
Á síðunni má þó finna ýmsa umfjöllunarliði sem armbeygjum tengjast , m.a. ólíkar gerðir armbeygja , nálgast má iPhone-forrit til að halda sér við efnið og meira að segja hægt að kaupa sér bol með áletrun og mynd þannig að allir viti að maður er í 100 armbeygja hópnum .
Hvernig nær maður svo 100 armbeygjum ? Jú , fyrst tekur maður próf til að sjá á hvaða stigi maður er , í hversu góðu eða slæmu formi þegar kemur að armbeygjum .
Þannig er hægt að staðsetja viðkomandi með áætlun í huga .
Segjum sem svo að viðkomandi sé 35 ára og geti tekið 50 eða fleiri armbeygjur í einni lotu , þá er hann settur í " rank 5 " , þ.e. fimmta flokk .
Út frá þessu æfir viðkomandi sig svo í sex vikur og fjölgar armbeygjum og endurtekningum eftir því sem á líður , allt þar til hundrað stykkjum er náð .
Hver er svo ávinningurinn af þessu öllu saman ? Hvaða gagn gerir það að geta tekið 100 armbeygjur ? Kann einhver að spyrja .
Jú , armbeygjur eru ein besta styrktaræfing sem menn geta stundað , reynir á handleggi , brjóstvöðva , axlar- , maga- og lærvöðva .
Svo er hægt að gera þær hvar og hvenær sem er , t.d. í vinnunni .
Allir á gólfið ! 