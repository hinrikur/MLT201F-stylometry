Sex sekúndur .
Það tók Bob Beamon ekki lengri tíma að stökkva inn í sögubækurnar .
Heimsmetið í langstökki sem hann setti á Ólympíuleikunum í Mexíkóborg 18. október 1968 , 8,90 metrar , stóð óhaggað í 23 ár og þykir einn merkasti viðburður íþróttasögunnar .
Heimsmetið í greininni hafði verið slegið þrettán sinnum frá aldamótunum 1900 og var meðalbætingin 6 sentimetrar , mest hafði metið verið bætt um 15 sentimetra .
Þennan sögulega dag í Mexíkóborg bætti Bob Beamon heimsmetið um hvorki meira né minna en 55 sentimetra .
Heimurinn stóð á öndinni meðan þessi 22 ára gamli Bandaríkjamaður tók nítján skrefa atrennu og sveif síðan eins og fuglinn frjáls tæpa níu metra .
Ekki dró það úr spennunni að mælibúnaður mótsins var ekki hannaður til að mæla svona langt stökk og því urðu menn að bregða gamla góða málbandinu á loft .
Andrúmsloftið var rafmagnað á meðan .
Þegar Beamon dustaði af sér sandinn vissi hann að stökkið var gott , skokk hans var skrykkjótt á leiðinni til baka , en það var ekki fyrr en þjálfari hans og félagi í bandaríska landsliðinu , Ralph Boston , tjáði honum að hann hefði rústað heimsmetinu að hann gerði sér grein fyrir afrekinu .
Við það hneig hann niður og huldi andlitið í höndum sér .
Búinn að eyðileggja greinina Keppinautar hans hjálpuðu honum á fætur – furðulostnir .
" Við erum eins og börn í samanburði við þetta stökk , " sagði Sovétmaðurinn Igor Ter-Ovanesyan , handhafi gamla heimsmetsins , og Ólympíumeistarinn frá leikunum 1964 , Lynn Davies , kvað enn sterkar að orði .
" Þú ert búinn að eyðileggja greinina , " fullyrti hann við Beamon .
Heimsmethafinn nýbakaði var alveg jafnundrandi og aðrir .
" Ég hægði aðeins á mér áður en ég kom að plankanum en það skiptir iðulega sköpum eigi stökkið að vera gott .
Hugurinn var tómur meðan ég stökk , eftir að hafa stokkið svona oft verða stökkin sjálfvirk .
Ég var alveg jafnhissa og aðrir á lengdinni .
" Minnstu munaði raunar að Beamon yrði ekki með í lokaúrslitum í langstökkinu .
Hann hafði átt frábært ár – unnið 22 af 23 mótum – en fann sig illa í forkeppninni daginn áður og gerði fyrstu tvö stökkin ógild .
Ralph Boston hvatti hann hins vegar til að slaka á og stökkva upp svolítið frá plankanum í lokastökkinu .
Það virkaði .
Beamon var hugsi um kvöldið .
Hann hafði skömmu áður misst námsstyrk sinn við El Paso-háskólann í Texas eftir að hafa sniðgengið ásamt öðrum blökkumönnum keppni við Brigham Young , Mormónaskóla sem brigslað var um kynþáttamisrétti .
Þá hafði honum sinnast við spúsu sína .
" Það var allt að .
" Til að slaka á brá kappinn sér í bæinn , þar sem hann skellti í sig einu tequila-skoti .
" Við það losnaði um spennuna og ég svaf eins og hestur , " rifjaði hann síðar upp .
Meðvindur og þunnt loft Að vonum var Beamon hylltur eftir metstökkið .
Úrtölumenn gáfu sig þó fram og bentu á , að meðvindur hefði verið eins mikill og mögulega má , tveir metrar , og þunna loftið í Mexíkó hefði haft sín áhrif .
Það er alveg rétt .
Á móti kemur að allir bestu langstökkvarar heims voru meðal keppenda þennan dag og enginn þeirra komst með tærnar þar sem Beamon hafði hælana .
Klaus Beer varð annar með 8,19 metra .
Beamon var viðkvæmur maður að eðlisfari og honum sárnuðu þessar efasemdaraddir .
" Sumir sögðu að stökk mitt á Ólympíuleikunum hefði verið heppni .
Maður tekur vangaveltur af þessu tagi nærri sér með tímanum , " er haft eftir honum .
" Hvað geri ég eftir þetta ? " minnist hann að hafa hugsað á verðlaunapallinum .
Í þeim skilningi hafði hann stokkið inn í tómið .
Það fór líka svo að Beamon komst aldrei nálægt því að bæta heimsmet sitt , stökk lengst 8,22 metra eftir Ólympíuleikana í Mexíkóborg .
Hann meiddist illa árið 1970 og náði sér aldrei á strik eftir það .
Smám saman hvarf hann af sjónarsviðinu .
Þess í stað gekk Beamon menntaveginn en hann lauk háskólaprófi í sálfræði árið 1972 .
Hann hefur unnið ötullega að félagsmálum frá því hann lagði keppnisskóna á hilluna , ekki síst með ungu fólki , og er virtur fyrirlesari .
Beamon hefur af miklu að miðla en hann missti móður sína átta mánaða gamall og ólst upp við kröpp kjör á götum Queens .
Hlutskipti hans í lífinu hefði hæglega getað orðið annað .
Bob Beamon er 63 ára gamall í dag og býr í Flórída .
Sem fyrr segir stóð heimsmet Beamons í 23 ár eða þangað til landi hans , Mike Powell , bætti það um fimm sentimetra í Tókíó árið 1991 .
Það met stendur enn .
orri@mbl.is 