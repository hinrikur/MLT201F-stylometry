Endurbætt mannkyn NÝLEGA birtist í Morgunblaðinu frétt um að óðum styttist í að nanótæknin nýja mundi gjörbreyta mannkyninu .
Senn yrðu menn fljótari og úthaldsbetri í hvívetna ; jafnvel eftir bara aldarfjórðung .
Þetta leiðir hugann að öðrum spám um gjörbreyttar aðstæður mannkyns .
Má þar nefna klónun , líffæraígræðslur , og hugsanleg lyf til að lengja lífið og bæta lífsgleðina .
Vert er þó að huga að skuggahliðum þróunarinnar fyrir Íslendinga : Ekki er bara að okkur stafi ógn af aukinni umhverfismengun og kjarnorkuvopnaþróun , heldur er alþjóðavæðingin einmitt nú að láta okkur gjalda smæðar okkar af sérstökum þunga .
Jafnvel lýðveldisstaða okkar er í hættu vegna Evrópusamruna ; sem og mál okkar og bókmenntir af tölvunetaþróun .
Þessi framþróun getur komið Íslendingum í koll með afleiðingum sem eru mjög kunnuglegar úr fortíðinni : Við getum orðið undir í lífsgæðakapphlaupinu , og orðið að gamaldags óæðri mannverum , á meðan yfirstéttirnar í ríkustu löndunum hafa ráð á að þróa sig áfram á ofurmannastig , sem freista þess að undiroka hina , eða að ryðja þeim úr vegi .
Nýlega sá ég grein í alþýðlegu vísindatímariti um þróun Neanderthalsmannsins burt frá nútímamanninum .
Neanderthalsmaðurinn varð eftir í vitsmunaþróuninni , og dó að lokum út í samkeppninni um veiðilendur við nútímamanninn .
Ljósmynd var af spengilegri nútímakonu sem var að horfa niður á vaxmynd af endurgerðri kynsystur sinni af Neanderthalskyni , sem var samanrekin og úfin , en stælt og stæðileg á sinn hátt .
Hún var krúttleg líkt og okkur þykir gjarnan að mongólítar séu nú ( sem munu nú víst einnig senn deyja út vegna nýrrar fósturskoðunartækni ? ) .
En líklegt má telja , að senn komi að því að þorri mannkynsins sjálfs muni lenda í svipaðri stöðu gagnvart hinum ýmsu tegundum af ofurmennum framtíðarinnar .
Þá gæti sú staða komið upp , að fólk færi að heimsækja Ísland sem einskonar húsdýragarð , þar sem menn töluðu sitt eigið tungumál , hefðu gamaldags bókmenntir , og yndu ánægðir að kalla við sitt ; þó svo að þeirra eigin yfirstétt væri orðin að ofurmennum .
Annars staðar í heiminum gæti svo verið farið að útrýma okkar mannkyni , með þeim rökum að það væri mengunarvaldandi , og að hagstæðara væri að halda úti betri og fámennari manntegundum .
Hvað er helst til ráða gagnvart slíkri framtíð , þar sem jafnvel mannvitsbrekkurnar okkar verða í stöðu vangefinna ; eða vinnudýra ? Ég held að þá verðum við að hugsa líkt og Neanderthalsmennirnir hefðu gert , að hverjum þyki sinn fugl fagur , og að halda áfram ótrauð að vinna að okkar sérkennum .
Að reyna að halda áfram að vera gott dæmi um okkar mannkyn , jafnvel þótt okkar bókmenntir muni líta út fyrir nýjum manntegundum sem einhverskonar skrælingjabókmenntir .
Við eigum að halda áfram að vera eyþjóð sem fer sér hægt í því að fórna menningarlegri sérstöðu sinni .
Og við eigum að halda okkur við þær bókmenntir og tungu sem hæfa þjóð okkar og manntegund best .
En kannski ættum við einnig að læra að umgangast okkur sjálf með einhverju af því umburðarlyndi , hógværð og væntumþykju sem við sýnum nú gagnvart börnum , sjúklingum og andfuglum ! Tryggvi V. Líndal .
Svarað í síma 5691100 frá 10-12 velvakandi@mbl.is 