Eftir Guðna Einarsson gudni@mbl.is Íslenskt bygg er ekki notað enn sem komið er í miklum mæli í fóðurblöndur frá Fóðurblöndunni og Líflandi , en fyrirtækin eru umsvifamikil í sölu á kjarnfóðri .
Þau selja kornbændum einnig sáðkorn og eru því í góðum tengslum við innlendu kornræktina .
Talsmenn fyrirtækjanna binda vonir við að notkun íslensks byggs vaxi eftir því sem kornrækt hér eykst og betri tök nást á kornræktinni .
Korn fyrir dýr og menn Þórir Haraldsson hjá Líflandi sagði að þeir hefðu skoðað íslenskt korn með tilliti til framleiðslu sinnar , þótt notkun þess væri enn lítil .
" Það kemur til með að breytast þegar fram í sækir , reikna ég með , " sagði Þórir .
Hann sagði að íslenska byggið hefði ekki alltaf náð nægum þroska .
Bændur hefðu því frekar sýrt það en þurrkað .
Í fóðurblöndurnar er einungis notað þurrkað bygg .
Þórir sagði að þroski íslenska byggsins væri orðinn mjög góður nú og það því nothæft eins og innflutt bygg .
Hann taldi mögulegt að gerð yrði tilraun í vetur með notkun á íslensku byggi í fóðurblöndur Líflands .
Verð á innlendu byggi hefur einkum tekið mið af verði á innfluttu byggi í viðskiptum milli manna , að sögn Þóris .
Bændur stundi mikið viðskipti með kornið milliliðalaust .
Þórir sagði að Lífland væri í góðu sambandi við kornbændur og hefði skoðað það að fá hjá þeim bygg , þótt ekki hefði orðið af því enn .
" Við höfum hins vegar tekið íslenskt hveiti og bygg til manneldis , brauðmjöl , og selt í gegnum Kornax , " sagði Þórir .
Kornið er þurrkað og malað á Þorvaldseyri en dreift með framleiðslu Kornax .
Eyjólfur Sigurðsson , framkvæmdastjóri Fóðurblöndunnar , sagði að lítið væri notað af íslensku korni í fóðurblöndur Fóðurblöndunnar enn sem komið væri .
Það ykist þó ár frá ári og þeir byndu vonir við að það ykist þegar kornræktin yxi og þróaðist .
Hann benti á að þurrkunarstöðvum fyrir korn væri að fjölga og þær væru nú komnar víða um land .
Eyjólfur benti á að bændur notuðu kornið sjálfir til að fóðra skepnur sínar og skæru þá niður kaup á fóðurblöndum úr innfluttu korni .
Ræktunin hefði því bein áhrif á innflutninginn .
Gæðin á íslenska bygginu eru misjöfn .
Eyjólfur sagði það oft ekki vera fullþroskað þegar það væri tekið í hús .
Það þyrfti því að standa og taka sig í allt að tvo mánuði .
Verð á innfluttu korni sveiflast með gengi krónunnar .
Eyjólfur benti á að gengið hefði líka bein áhrif á verð íslenska kornsins .
Þar sveifluðust flestir kostnaðarliðir , aðrir en laun bóndans , með genginu .
Vélarnar , eldsneytið , sáðkornið og áburðurinn væri flutt inn .
" Okkur er mjög umhugað um að korn sé ræktað hér innanlands , " sagði Eyjólfur .
" Menn hafa ræktað sérstök yrki sem þola íslenskt veðurfar .
Þetta er mjög jákvætt .
Vonandi förum við að komast á það stig að markaður fyrir kornviðskipti opnist hér innanlands .
" Kornið vex og vex KORNRÆKT hefur vaxið hér hröðum skrefum .
Áætlað er að í fyrra hafi uppskeran numið 15.413 tonnum af 4.316 hekturum .
Tvö árin þar á undan var uppskeran um 11.250 tonn hvort ár .
Það er mikil aukning frá árinu 2000 þegar heildaruppskeran af korni var talin vera um 6.300 tonn , samkvæmt upplýsingum frá Bændasamtökunum .
Kornræktin gæti slegið met á þessu ári og orðið um 20 þúsund tonn .
Ólafur Eggertsson , bóndi á Þorvaldseyri og formaður Landssambands kornbænda , sagði nýlega að nú stefndi í metuppskeru undir Eyjafjöllum .
Hann reiknaði með að þar yrðu þreskt yfir þúsund tonn af korni í haust .
Ólafur kvaðst vona að kornið gæti nýst sem best í fóður fyrir kúa- og svínabú .
Þá skoraði hann á fóðurstöðvarnar að fara nú að líta til íslenskra kornbænda í meiri mæli en þær hafa gert .
