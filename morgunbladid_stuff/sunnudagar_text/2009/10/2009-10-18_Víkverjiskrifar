Víkverji eignaðist á dögunum Disney-teiknimyndina Mjallhvíti sem nú hefur verið endurútgefin á DVD .
Hann sat heillaður í 80 mínútur og rifjaði upp kynnin af prinsessunni fallegu , vondu drottningunni , góða prinsinum og hinum litríku dvergum .
Auðvitað er þessi mynd brakandi snilld og árin hafa ekkert unnið á henni .
Þegar dvergarnir sungu : " Hæ , hó , hæ , hó ...
" hríslaðist hrifningarstraumur niður eftir baki Víkverja .
Svo voru dvergarnir svo skemmtilegir að Víkverji botnaði ekkert í því af hverju Mjallhvít var svo fús til að yfirgefa þá .
En hún fann auðvitað prinsinn sinn eða hann fann hana og kyssti hana ástarkossi .
Manneskjur verða að fylgja ástinni hvert sem hún leiðir þær .
Í þessu tilviki lá leiðin beint í konungshöllina sem er vitaskuuld afar góður áfangastaður .
Víkverji ólst upp við Disney-myndir í Gamla Bíói forðum daga .
Hann man enn spenninginn sem gagntók hann þegar ljósin slokknuðu og myndin byrjaði .
Enn í dag er uppáhaldslitur Víkverja blái liturinn í Disney-myndunum sem hann sá svo oft í æsku sinni .
Sá litur er í huga Víkverja tákn um ævintýraljóma og fegurð .
Vikverji er einlægur aðdáandi óþekkra krakka .
Honum fellur vel hversu hugmyndarík þau eru og dáist að frumlegri hugsun þeirra .
Lína langsokkur er til dæmis í miklu uppáhaldi hjá honum .
Og vitanlega Emil í Kattholti .
Svo er Víkverji sömuleiðis hrifinn af Skúla skelfi en bækur um hrekki hans koma út á hverju ári hjá Forlaginu .
Nú eru nýkomnar bækurnar Skúli skelfir og hræðilegi snjókarlinn og Skúli skelfir og jólin .
Þar fer Skúli vitanlega á kostum eins og ævinlega og gerir óhemju mikið af sér .
Víkverji fagnar jólabókaflóðinu innilega og ekki síst þeim mikla fjölda skemmtilegra barnabóka sem þá kemur út .
