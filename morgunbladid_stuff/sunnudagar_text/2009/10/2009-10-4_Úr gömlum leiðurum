7. október 1979 : " Formaður Alþýðuflokksins hefur sagt , að engin samstaða sé innan stjórnmálaflokkanna um nein úrræði í efnahags- eða verðbólgumálum , hver höndin sé upp á móti annarri , fjárlagafrumvarpið með þeim hætti , að ekki sé unnt að samþykkja það , tekjuskattur á einstaklinga hafi jafnvel átt að hækka um marga milljarða króna – og hafa þeir kratar þó ekki kallað allt ömmu sína í þeim efnum upp á síðkastið , eins og öllum landslýð er kunnugt – sviku að minnka klyfjarnar á einstaklinga , en hafa átt þátt í að stórauka þær – og með því svikið kosningaloforð sín í þeim efnum eins og öðrum .
Benedikt Gröndal bætti við , að verðbólgan sé komin yfir 50% , en það mun lágt reiknað , fjárhagsgrundvelli hafi verið kippt undan fyrirtækjum og einstaklingum og stoðunum undan þjóðfélaginu í heild .
" 8. október 1989 : " Efnahagsástandið í Sovétríkjunum sjálfum versnar stöðugt og þau hafa ekki lengur bolmagn til þess að veita hinum gömlu leppríkjum í Austur-Evrópu nokkurn fjárhagslegan stuðning .
Þess vegna leita þau nú eftir aðstoð Vesturlanda .
Þess verður vart langt að bíða , að svipuð hreyfing komist af stað í Tékkóslóvakíu .
Austur-Þýzkaland er sérmál .
Velmegun hefur lengi verið meiri í Austur-Þýzkalandi en í öðrum ríkjum Austur-Evrópu .
Fólksflutningarnir frá Austur-Þýzkalandi til Vestur-Þýzkalands undanfarnar vikur sýna hins vegar , að kommúnistar í Austur-Þýzkalandi ráða ekki lengur við samkeppnina við Vestur-Þýzkaland um lífskjör og lífsskilyrði .
Það er því ekki að ástæðulausu , að spurningin um sameiningu þýzku ríkjanna tveggja er komin til umræðu og þykir ekki jafn óhugsandi og áður , að af henni geti orðið .
Öll er þessi framvinda mála ótrúleg frá sjónarhorni þeirra , sem fylgzt hafa með þróun mála í Evrópu frá stríðslokum .
Við fögnum þessari þróun .
En það er líka ástæða til að gera sér ekki of miklar vonir .
" 