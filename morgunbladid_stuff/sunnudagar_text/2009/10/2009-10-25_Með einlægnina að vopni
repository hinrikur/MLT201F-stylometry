Emilíana Torrini er af tónlistarættum , afi hennar var píanóleikarinn Aage R. Lorange , einn af brautryðjendum í íslenskri tónlistarsögu og stofnandi fyrstu íslensku djasssveitarinnar , Jazzbands Reykjavíkur , 1923 .
Emilíana byrjaði líka snemma að syngja , sagði svo frá í viðtali við Morgunblaðið fyrir mörgum árum að sjö ára gömul hefði hún farið með vinkonu sinni á elliheimili að syngja fyrir gamla fólkið .
Hún söng síðar með Skólakór Kársness , en hætti svo að syngja opinberlega þar til kunningjar hennar í Kópavoginum báðu hana um að syngja með sér í Músíktilraunum vorið 1993 .
Hljómsveitin hét Tjalz Gizur og gekk ekki ýkja vel í tilraununum ; Emilíana varð sveitinni ekki sú hjálp sem sveitarmenn höfðu vænst og í kjölfarið var hún rekin úr sveitinni , eða réttara sagt menn hættu að boða hana á æfingar .
Árið hennar Emilíönu Ekki var sögu söngkonunnar lokið því árið 1994 var ár Emilíönu Torrini .
Hún byrjaði árið með því að sigra í Söngvakeppni framhaldsskólanna í mars með íslenskri útgáfu á I Will Survive .
Í kjölfarið var henni boðið í aðra hljómsveit , Spoon , og söng hana á toppinn á vinsældalistum hér heima um haustið og söng líka í Hárinu þetta haust við góðan orðstír .
Emilíana var áberandi í íslensku músíklífi næstu árin , en gekk þó erfiðlega að finna fjölina sína .
Hún sendi frá sér tvær breiðskífur sem urðu gríðarlega vinsælar , Crouçie D ' où Là , sem kom út 1995 , og Merman , sem kom út ári síðar .
Hún var aðeins sextán ára þegar hún sló í gegn , varð að stjörnu á Íslandi , og í viðtali fyrir áratug sagði hún að hún hefði ekki áttað sig á því hve fræg hún var orðin : " Ef ég á að segja alveg eins og er fattaði ég þetta ekki .
Sem betur fór .
Ég er bara fyrst núna að átta mig á því að það er þokkalega mikið að selja níu þúsund plötur .
Ég pældi aldrei í þessu .
Ég labbaði um göturnar og furðaði mig á því af hverju fólk væri að stara á mig .
" Á Crouçie D ' où Là og Merman var lítið um Emilíönu , ef svo má segja , því lagalistinn var aðallega þekkt lög eftir aðra söngvara .
Í viðtali við franskt vefsetur á síðasta ári sagðist Emilíana helst ekki vilja tala um þær plötur núorðið og þannig hefur hún komið í veg fyrir að þær verði endurútgefnar .
Lagt upp í víking Hún var þó að iðja við fleira en sólóskífur því 1995 lék hún í kvikmyndinni Einkalíf eftir Þráin Bertelsson og tók þátt í starfi fjöllistahópsins Gus Gus , en var þá með á prjónunum að reyna fyrir sér ytra og gerði það , fluttist til Lundúna og tók til við að móta sólóferil .
Framan af bjó hún í Lundúnum , en settist síðan að í Brighton og býr þar enn , segir að víst sé það stórundarlegur staður , en að sama skapi mjög indæll .
" Það er æðislegt að búa þar , það er svo mikið listalíf , og bóhemlíf , enda er allt fullt af hippum .
" Eftir talsverða vinnu varð til breiðskífan Love In the Time Of Science , sem kom út 1999 , en á henni á Emilíana nokkur lög , sum unnin í samvinnu við Eg White , en mest ber á þunglamalegum lögum Rolands Orzabal , sem gerði garðinn frægan með Tears for Fears .
Platan seldist vel , en mörgum fannst þó fulllítið af Emilíönu á skífunni ; víst söng hún á henni og átti fín lög , en tónlistin eiginlega ofhlaðin .
Á næstu árum var mikil vinna lögð í að kynna plötuna um Evrópu og gekk vel , sérstaklega í Frakklandi , Þýskalandi og á Spáni , en gekk ekki nema miðlungi vel í Bretlandi þrátt fyrir mikla vinnu .
Það leið líka drjúgur tími í næstu plötu ; Love in the Time of Science kom út 1999 , en næsta plata þar á eftir ekki fyrr en sex árum síðar .
Það má segja að það hafi orðið ákveðinn vendipunktur í tónlistarsögu Emilíönu þegar hún kynntist tónlistarmanninum Dan Carey , sem notar alla jafna listamannsnafnið Mr. Dan .
Þau unnu til að mynda að tveimur lögum á milljónaplötu Kylie Minogue sem kom út 2003 , en aðalvinnan var þó sólóplata númer fimm : Fisherman ' s Woman .
Úr annarri átt Fisherman ' s Woman kom úr allt annarri átt en platan á undan , einlæg og hjartnæm plata með fínlegum útsetningum og undirspili þar sem menn leituðu greinilega einfaldleikans , einskonar andsvar við íburðarmiklu poppi fyrri verka – í stað rafeindahljóða og hljómaflækju kom kassagítar , marr og raul – nú var Emilíana búin að finna fjölina sína og kom ekki á óvart að Fisherman ' s Woman fór beint á toppinn á Tónlistanum íslenska og sat þar sem fastast mánuðum saman .
Gagnrýnandi Morgunblaðsins gaf plötunni fimm stjörnur og lýsti henni svo : " Emilíana hefur aldrei verið eins mikil Emilíana – ef þannig mætti að orði komast .
Aldrei , að manni virðist , gefið eins mikið af sjálfri sér og verið eins vel heima í því sem hún hefur verið að gera .
" Einfaldleikinn var þó ekki bara vegna þess að hún vildi skipta um stíl , það bjó harmur undir því Emilíana hafði misst sambýlismann sinn í bílslysi og samdi plötuna sem einskonar hugarfró , losaði um tilfinningarnar með því að skrifa bréf til hans sem væri hún sjómannsekkja og hann í eilífðarsiglingu , eins og nafn skífunnar ber reyndar með sér .
Meira fjör Á næstu plötu , Me and Armini , var heldur meira fjör í músíkinni , en þó eðlilegt framhald af Fisherman ' s Woman .
Hún vann plötuna eins og þá fyrri , þ.e. í samstarfi við Mr. Dan , nú sömdu þau tvö öll lögin saman , og ekki varð árangurinn síðri .
Í spjalli segist hún hafa þá fyrst náð því sem hana langaði að gera þegar hún kynntist Carey : " Ég fæ voða lítið af hugmyndum að lögum yfirleitt , það er frekar að ég sjái fyrir mér myndir , landslag eða atriði í bíómyndum og hann er galdramaður í að ná að skapa þær myndir í tónlist ; ég segi honum bara hvað ég er að hugsa og undireins verður eitthvað til sem verður svo að lagi , " segir Emilíana .
" Vinnan byrjar oft á því að ég vel eitthvert hljóðfæri sem mér finnst passa við það sem ég er að pæla og svo kemur þetta bara .
Ég hef lært það smám saman að málið er að vera ekki að þvinga neitt fram , bara vera í flæði og leyfa lögunum að birtast , enda langar þau til að fæðast .
" Þetta vinnulag dugði þeim Emilíönu og Carey svo vel að platan varð til á undraskömmum tíma , lögin samin á rúmum tveimur vikum samtals , með góðum hléum á milli .
Megnið var samið í Oxford og á Íslandi , en Emilíana segist sækja sér innblástur hingað , í íslenska náttúru , íslenskt þjóðfélag og íslenskt fólk .
Hún segir líka að það sé henni mjög mikilvægt að geta tekið frá tíma til lagasmíða , það verði aldrei neitt til af viti í tónleikaferðum , " maður er alltaf í flugi eða að bíða eftir sándtékki , eða að hanga í rútunni " .
" Semja lög , kveikja bál og vera glöð " Hvað næstu plötu varðar þá hyggst hún beita álíka aðferðum , en nú stendur til að fara lengra í burtu , alla leið til Joshua Tree í San Bernardino , Kaliforníu , og þar á að geta atlögu að næstu plötu ; " semja lög , kveikja bál og vera glöð , eins og að vera uppi á jökli " , segir Emilíana , en bætir við að þótt hún sæki svo langt í burt sé líka morgunljóst að hún muni einnig semja einhver laganna hér á landi til að halda jarðsambandinu .
" Það er bara svo mikið af skemmtilegum hippum í Joshua Tree sem eru líka ótrúlega fínir tónlistarmenn og það er svo gaman að sitja með fólki og impróvísera , að hitta fólk sem finnst gaman að spila og er ekkert að pæla í því að búa til plötur eða lög .
Fólk tekur bara upp hljóðfærin og spilar fyrir ánægjuna , svo byrjar einn að syngja og annar að radda og svo er allt í einu komið lag .
Mig þyrstir í að komast í það umhverfi , en í Bretlandi eru allir svo mikið í vinnunni , allt er svo alvarlegt um leið og hljóðfærin eru komin á loft .
" Undanfarna mánuði hefur Emilíana verið á ferð um Evrópu með hljómsveit sinni ; hóf ferðina í Árósum í júní á tónleikum sem voru svo einkennilegir að hennar sögn að henni þótti sem hún væri ekki viðstödd þá , heldur sæti hún úti í sal að fylgjast með því sem var að gerast á sviðinu .
Áheyrendur kunnu þó vel að meta framlag frammistöðuna , en ekki fór á milli mála að menn voru ekki alltaf með á nótunum , nema hljómborðsleikarinn , enda var hann með nóturnar fyrir framan sig .
Hann var nefnilega að spila með sveitinni á sínum fyrstu tónleikum og hafði aðeins fengið hálfan dag í æfingar .
Ekta slagari Það var því hálfgerður losarabragur á öllu saman , en eins og getið er kom það varla að sök , því Emilíana geislar frá sér svo mikilli einlægni og hlýju á tónleikum að áheyrendur geta ekki annað en hrifist af og gildir nánast einu hvaða seið er verið að fremja á sviðinu .
Núorðið er sveitin þó vel samansúrruð , því tónleikahald hefur verið afskaplega stíft , en meðal góðra liðsmanna hennar eru þeir Sigtryggur Baldursson trommuleikari , sem sumir þekkja sem Bogomil Font , aðrir sem Sigtrygg í Sykurmolunum og enn aðrir sem helming Steintryggs , og Pétur gítargoð Hallgrímsson sem hefur spilað með flestum þeim sem eitthvað er spunnið í að spila með hér á landi og einnig verið í lausamennsku ytra með góðum árangri .
Í Evrópuferðinni lá leið Emilíönu til Austur-Evrópu í fyrsta sinn , en þangað hafði hana víst alltaf langað til að koma en umboðsskrifstofa hennar ekki hirt um að taka þeim óskum sem bárust um tónleikahald þar á slóðum .
Skemmst er frá því að segja að henni var hvarvetna vel tekið , en hvergi betur þó en í Mið-Evrópu , því engin þjóð kann eins að meta Emilíönu og Þjóðverjar , að löndum hennar frátöldum .
Það segir sitt að lagið Jungle Drum af Me and Armini fór á toppinn á þýska smáskífulistanum og sat þar sem fastast í heilar átta vikur að það hnikaði sér í annað sæti listans .
Jungle Drum var þó ekki bara vinsælt í Þýskalandi , Svisslendingar og Austurríkismenn tóku því líka fantavel , en það varð þó hvergi eins vinsælt og í heimalandi schlagersins – sagan segir að ekkert lag hafi verið sungið eins mikið á októberhátíð Bæjara og þar hafi menn fengið að heyra af því alls konar útgáfur ; polka , lúðrasveitir , skemmtara – hvaðeina sem tiltækt var og menn kunnu sæmilega að spila .
Það má til að mynda stytta sér stundir við það að hlusta á óteljandi útgáfur lagsins á YouTube , hvort sem menn eru að flytja það sjálfir á kassagítar , fiðlu eða með aðstoð fullmannaðrar grenjandi dauðarokkssveitar .
Flugumaður minn í föruneyti Emilíönu sagði mér þá sögu að hún hefði brugðið sér til Düsseldorf í spjallþátt hjá Oliver Pocher , Hemma Gunn þeirra Vesturvellinga , og flutt lagið með húshljómsveit Pochers og þar hefði lagið fengið að hljóma áþekkt og Geirmundur Valtýsson hefði snúið því upp á gömludansana – semsagt : echter Schlager .
Síðustu tónleikarnir í haustsyrpu Emilíönu og félaga voru í Melkweg í Amsterdam sl. þriðjudagskvöld og nú kærkomið frí .
Það er þó ekki langt , því næstu tónleikar verða í Portúgal næstkomandi laugardag , 31. október , og síðan eru tvennir tónleikar til áður en hún kemst í jólafrí .
Eftir jól verður snúið í gang að nýju , því 30. desember er þráðurinn tekinn upp í Ástralíu , aukinheldur sem í bígerð er að spila vestan hafs sem er ónumið land hvað Emilíönu varðar því hún hefur ekki haldið tónleika þar að ráði hingað til , en fór reyndar skreppu í haust .
Emilíana í stuði Það er líka meira í pípunum , því verið er að púsla saman ferð um Asíu á nýju ári og því nóg vinna framundan .
Það finnst henni líka vera hið besta mál : " Ég er búin að fá mér frí þessi ár [ sem liðu á milli platna ] og mig langar til að halda áfram núna , ég er í stuði , mér finnst þetta svo gaman .
Þetta er akkúrat það líf sem ég vil helst lifa núna , ferðast um heiminn og spila fyrir fólk .
Ég veit það að þegar ég fer heim í frí þá er ég orðin ólm að komast af stað aftur eftir tvær vikur svo ég vil gjarnan halda áfram af krafti , " segir Emilíana og bætir við að það sé ekki síst gaman þegar sveitin sé búin að spila sig svo vel saman , enda fara lögin þá að breytast í meðförum hennar , menn hætta sér út af nótnablaðinu .
Að því sögðu þá er þó takmarkað hverju hægt er að breyta því lagavalið er fjölbreytt og þarf títt að skipta um hljóðfæri til að láta allt ganga upp : " Það eru svo margar gítarskiptingar milli laga og þá þarf að stilla .
Það fer því mikill tími í það hjá mér að bíða á meðan menn eru að gera sig klára og þá verð ég svo stressuð og fer að blaðra , segja bölvaða vitleysu og lygasögur ; vinir mínir sem sjá mig á tónleikum koma svo til mín og segja : ég man ekki eftir að þetta hafi verið svona , " segir hún og hlær innilega .
