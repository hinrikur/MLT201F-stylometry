KOSTNAÐUR við kaup og endurbætur á nýjum sendiherrabústað Íslands í Danmörku nam 256 milljónum króna .
Bústaðurinn , þar sem Svavar Gestsson sendiherra býr ásamt eiginkonu sinni , er á Fuglebakkevej á Friðriksbergi í Kaupmannahöfn , alls 680 metrar að flatarmáli .
Eldri sendiráðsbústaður í Gentofte , sem ríkið keypti árið 1971 , var seldur á síðasta ári fyrir rúmar 653 milljónir króna .
Flatarmál hans var um 800 fermetrar .
Mismunurinn á kostnaði við kaup nýja hússins og sölu þess gamla er því um 400 milljónir króna og hefur verið lagður í ríkissjóð samkvæmt svörum frá utanríkisráðuneytinu við fyrirspurn Morgunblaðsins .
Í svarinu segir að markmiðið með sölunni hafi verið að kaupa minna og hagkvæmara hús með tilliti til staðsetningar og reksturs .
Ráðist var í töluverðar endurbætur á nýja bústaðnum .
Helstu kostnaðarliðir voru vegna málningar og endurnýjunar eldhúss , pípulagna , baðherbergja og raflagna , auk þess sem sundlaug í bakgarði var lokað með því að leggja yfir hana gólf .
bjb@mbl.is 