ÞAÐ var frábær stemning í fyrrakvöld á tónleikum í Hafnarhúsinu til heiðurs John Lennon sem enduðu með því að Yoko Ono , ekkja Johns , og sonur þeirra Sean brugðu sér á svið og sungu " Give Peace a Chance " með fjölda þjóðkunnra söngvara sem komu fram á tónleikunum .
Menn mynduðu friðarmerki með fingrum í takt við lagið en fyrir utan skein Friðarsúlan í Viðey .
Auk Ono komu m.a. fram Jón Ólafsson , Eyþór Ingi , Egill Ólafsson , Björgvin Halldórsson , Krummi Björgvinsson , Helgi Björnsson , KK , Páll Rósinkranz og Magnús Kjartansson .
Undir lokin komu svo allir saman og kyrjuðu friðaróðinn fræga .
Einhverra hluta vegna kom engin söngkona fram en af lögum sem flutt voru má nefna " Twist and Shout " , " Help " , " Revolution " , " Instant Karma " , " Imagine " og " Woman " .
Hljómsveit kvöldsins skipuðu Ásgeir Óskarsson , Jón Ólafsson , Jón Elvar Hafsteinsson , Magnús Kjartansson og Vilhjálmur Guðjónsson .
Kynnir var Óli Palli úr Rokklandi en um framkvæmd tónleikanna sá Óttar Felix Hauksson .
