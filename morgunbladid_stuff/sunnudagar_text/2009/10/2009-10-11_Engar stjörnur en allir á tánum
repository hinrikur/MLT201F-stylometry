Eftir Bergþóru Njálu Guðmundsdóttur ben@mbl.is Þriðja hvert ár lofar Anna Flosadóttir sjálfri sér að þetta sé í síðasta sinn sem hún setji upp stórsýningu unglingadeildar Hlíðaskóla .
Það bregst hins vegar aldrei að þremur árum síðar er hún aftur komin í leikstjórastólinn .
Í dag má áætla að um 600 krakkar hafi verið undir stjórn hennar frá árinu 1994 þegar fyrsti söngleikurinn var settur á svið .
" Ég hafði þá kennt myndlist við skólann í þrjú ár auk þess sem ég kenndi leiklist í tómstundum hjá ÍTR , " útskýrir Anna .
" Ég varð vör við að unglingarnir voru ekki til í að koma aftur í skólann til að taka þátt í tómstundum eftir að skólatíma var lokið en um leið vissi ég hvað þeir voru áhugasamir um leiklist og myndlist .
Ég fór að velta fyrir mér hvernig væri hægt að koma til móts við þá og þá kom þessi hugmynd – að setja upp söngleik .
Við ákváðum strax að semja verkið sjálf og tókum saman uppáhaldslögin okkar úr amerískum söngleikjum og bjuggum til sögugrind utan um þau .
Krakkarnir sömdu svo hlutverkin sín í grindina og við hnoðuðum saman textum við lögin sem hæfðu söguþræðinum .
" Sýningin tókst vonum framar svo þegar var ákveðið að slík uppfærsla yrði í skólastarfinu á þriggja ára fresti , svo hver nemandi ætti kost á að taka þátt í slíku verkefni einu sinni á unglingastiginu .
Þetta fyrsta ár tóku 45 krakkar þátt í uppfærslunni .
" Þremur árum síðar voru þau orðin milli 60 og 70 og eftir það fjölgaði jafnt og stöðugt í hópnum .
Þegar sýningin var stærst tóku 120 krakkar þátt en að jafnaði eru milli 140 og 150 nemendur í unglingadeildinni .
" Þrátt fyrir að hópurinn sé stór er markmiðið að allir krakkar sem vilja fái að leika á sviðinu , og það vilja flestir , segir Anna .
En til þess þarf ákveðna útsjónarsemi .
" Það hefur verið vinsælt að fylgjast með sex , sjö unglingum og fjölskyldum þeirra en sú nálgun gefur okkur tækifæri til að velta fyrir okkur mismunandi aðstæðum fólks .
Samhliða tökum við hliðarsögur úr fortíðinni og höfum m.a.s .
aðeins farið í framtíðina .
Við reynum að hafa engin aðalhlutverk þannig að það verði engar sérstakar stjörnur .
Hins vegar gera sum meira úr sínu hlutverki en önnur og þeir krakkar , sem svo augljóslega skína í gegn , hafa margir síðar meir lagt leiklistina fyrir sig .
" Fleira þarf þó en leikara .
Tónlistin er t.a.m. óaðskiljanlegur hluti söngleikjaruppfærslu , það þarf að stýra ljósum , búa til leikmyndir , æfa dansa , sjá um búninga og förðun og skrifa sýningarskrá .
" Það er hægt að taka allar listgreinar inn í þetta en einnig fög á borð við samfélagsfræði , íslensku , sögu og fleira .
Ég man t.d. eftir atriðum frá kreppuárunum í gamla daga þar sem allir voru niðri á bryggju að reyna að fá vinnu , frá hernámsárunum og Þvottalaugunum .
En þó að uppfærslan sé þverfagleg er erfitt að samþætta þetta á skólatíma enda er eðli leikhússins að keyra á stuttum tíma .
Þetta er tarnavinna og menn þurfa að vera á tánum sem gerir þetta svo skemmtilegt .
" Eineltið minnkar Anna er myndlistarmaður og kennir myndlist í Hlíðaskóla en hefur alla tíð verið viðriðin leikhús og leiklistarstarfsemi .
" Þegar ég byrjaði vantaði leiklistarkennara svo ég hjólaði bara í það og byrjaði að kenna .
Ég hafði alltaf áhuga á samþættingu listgreinanna því maður sér svo vel að það er t.d. svo mikil tónlist í myndlist og leiklistin er alls staðar .
Þess vegna hef ég viljað hefja skapandi greinar til vegs og virðingar , og hef verið svo heppin að stjórnendur hér hafa alltaf haft mikinn skilning á mikilvægi þess að hafa skapandi vinnu í skólunum .
Í henni koma oft fram allt öðruvísi persónur í krökkunum .
" Meðal annars birtist það í samskiptum krakkanna sem breytast þau ár sem söngleikurinn er settur upp .
" Við sjáum að unglingadeildin þjappast saman því þau verða svo meðvituð um að einn veikur hlekkur getur eyðilagt allt .
Allt í einu fara þau að hafa áhyggjur hvert af öðru , t.d. af heilsufari hvert annars .
Við höfum líka séð að krökkum , sem hafa ekki átt upp á pallborðið hjá hinum , tekst að sanna sig í hópnum – eru kannski frábærir að skrifa , frábærir að leika á hljóðfæri eða jafnvel frábærir leikarar .
Þannig að við höfum tilfinningu fyrir að einelti minnki og samkenndin verði miklu meiri en áður .
Gamall nemandi sagði við mig með áherslu mörgum árum eftir að hann var hættur í skólanum : " Þegar maður var í þessum söngleik fóru áttundu bekkingar með tíundu bekkingum út í sjoppu að fá sér pulsu .
" Þetta segir mjög mikið því oft er himinn og haf á milli áttunda og tíunda bekkjar .
" Anna segir tengslin sem hún myndar við nemendur , ekki síður dýrmæt fyrir sig , enda lendi hún iðulega í því að gamlir nemendur svífi á sig niðri í bæ og fari að spjalla .
" Ég segi alltaf eftir hvern einasta söngleik að ég ætli ekki að gera þetta aftur .
Svo líða þrjú ár og þá er ég búin að gleyma því .
Bæði er mikill þrýstingur en eins gefur þetta mikið .
Það er svo gaman að sjá krakkana vaxa í gegnum þessa sýningu og það er stórkostlegt að geta boðið þeim upp á þetta í skólastarfinu .
Síðan er yndislegt að eignast vini í krökkunum .
Margir þeirra hafa komið aftur mörgum árum seinna til að aðstoða mig við uppfærslur .
" Bauð fermingarpeningana Hlíðaskóli hefur ekki farið varhluta af kreppunni frekar en aðrir og í vor , þegar aftur var komið að því að setja upp söngleik í unglingadeildinni , munaði litlu að ekkert yrði úr sýningunni vegna fjárskorts .
" Ég var óskaplega ósátt við að blása þetta verkefni af .
En svo ákváðum við sem að þessu stóðum að við skyldum ekki láta ástandið sem skollið var á eyðileggja áætlanir nemenda .
Þannig að niðurstaðan varð sú að við kennararnir sem að sýningunni komum unnum einfaldlega launalaust við sýninguna þetta ár .
Eins kölluðum við til foreldra sem við höfum aldrei gert áður og þeir brugðust ótrúlega vel við .
Einhvern veginn voru allir boðnir og búnir svo að sýningin gæti orðið að veruleika .
Ég sagði við krakkana að við þyrftum að gera þetta á mettíma og þeir yrðu að vera einstaklega góðir við mig .
Og þau voru frábær – algerlega frábær .
M.a.s .
sagði einn nemandinn við mig að hann væri alveg til í að láta fermingarpeningana sína í þetta ef það gæti orðið til þess að þau fengju söngleikinn sinn .
" Til að draga úr kostnaðinum var ákveðið að setja upp á ný eldri uppfærslu svo í fyrsta sinn var ekki um frumsamið leikverk að ræða og sparað var í öllum hornum .
" Við höfum alltaf selt inn og núna , þegar enginn fór fram á laun og foreldrar höfðu staðið fyrir allskonar fjáröflun var fullt af peningum afgangs svo við gátum keypt fullt af græjum í salinn fyrir ágóðann , " segir Anna og hlær en verður svo alvarleg aftur .
" En það er ekkert víst að þeir sem vinna við uppsetningarnar séu alltaf tilbúnir að vinna við svona sýningu í átta vikur án þess að fá laun .
" Hvað sem því líður er söngleikurinn ómissandi viðburður í starfi unglingadeildar Hlíðaskóla enda bíða nemendur yngri bekkja þess með óþreyju að komast á þann aldur að þeir geti verið með í honum .
Á meðan fá þeir fjölmörg tækifæri til að njóta sín í leiklistinni .
" Þetta var algert þróunarstarf þegar við byrjuðum en fljótlega varð markmiðið að skólinn hefði leiklistarkennslu á öllum skólastigunum .
Og það er staðan í dag .
Leiklist er kennd til jafns við aðrar listgreinar , alveg niður í annan bekk .
" Þar fyrir utan eru börnin í öllum bekkjum skólans þátttakendur í minni leikritum , árshátíðaratriðum , danssýningum og árlegum söngleikjasýningum þar sem öllu er til tjaldað og margir kennarar koma að .
" Enda eru mjög margir krakkar héðan sem enda með því að fara í leiklist , " segir Anna .
" Auðvitað er líka eitthvað um krakka sem finnst þetta mjög spennandi hér í skólanum en missa áhugann síðar meir .
Á hinn bóginn uppgötva aðrir nemendur , sem hafa aldrei leikið neitt , alveg nýja hlið á sér .
Alveg eins og gerist í myndlistinni , tónlistinni og lífinu öllu .
" Sköpunin skiptir sköpum Það vakti athygli að þegar Björn Thors leikari tók á móti Grímuverðlaununum fyrir besta leik karla í aðalhlutverki í vor tileinkaði hann verðlaunin gamla kennaranum sínum í Hlíðaskóla , Önnu Flosadóttur .
" Ég var í fyrstu uppsetningunni hennar Önnu í unglingadeildinni í Hlíðaskóla 1994 , " útskýrir hann inntur eftir þessu .
" Þá vorum við ákveðinn kjarni úr skólanum sem hafði verið að vinna í leiklist úti í Tónabæ og Anna lamdi það í gegn í skólanum að unglingunum yrði fylgt í gegnum svona verkefni .
" Hann segir framlag Önnu ómetanlegt , ekki bara sem leiklistarkennara heldur ekki síður sem myndlistarkennara .
" Það er svo mikilvægt að börn og unglingar fái að kynnast listum og menningu í skólastarfi því innblástur skiptir svo miklu máli í lífinu .
Og það er einstakt við Önnu að hún nálgast unglingana á eins konar jafningjagrundvelli – verður einhvern veginn ein af hópnum .
Að sama skapi nýtur hún mikillar virðingar hjá krökkunum .
Hún leggur mikla rækt við einstaklinga innan hópsins og fyllir þá af sköpunargleði .
Hún var t.d. mjög dugleg að fylgjast með þeim sem höfðu gaman af listum í myndlistarkennslunni og hvetja þá til að gera meira úr sínum hæfileikum .
" Þótt Björn segist löngu hafa verið búinn að ákveða að leggja leiklistina fyrir sig áður en hann tók þátt í sýningunni hjá Önnu segir hann hana klárlega einn þeirra kennara sem hafi haft mest áhrif á sig á skólaferlinum .
" Margt af því sem hún sagði og gerði í skólanum hefur fylgt manni alla ævi , sem innlegg í lífið .
Þannig eiga kennarar að vera , að veita manni innblástur jafnvel í eitthvað allt annað en stendur í bókinni fyrir framan þig .
Þegar mér verður hugsað til Önnu finn ég hvað sköpunin skiptir miklu máli .
Hún skiptir sköpum í lífinu .
" 