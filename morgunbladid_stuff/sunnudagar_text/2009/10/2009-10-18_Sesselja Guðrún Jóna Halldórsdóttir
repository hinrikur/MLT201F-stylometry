Sesselja Guðrún Jóna Halldórsdóttir fæddist 25. júlí 1940 á Ísafirði .
Hún lést 5. október sl. á Fjórðungssjúkrahúsinu á Akureyri .
Faðir : Halldór Jónmundsson yfirlögregluþjónn , f. 20. okt. 1907 , d. 16. september 1987 .
Halldór var sonur Jónmundar Halldórssonar , prests á Stað í Grunnavík , og Guðrúnar Jónsdóttur .
Móðir : Ingibjörg Einarsdóttir f. 21. júlí 1913 , d. 13. febrúar 1988 .
Hún var dóttir Einars Benjamínssonar skipstjóra og Hermaníu Brynjólfsdóttur .
Systkini Sesselju eru : Guðmundur Einar Ingi , f. 30. september 1934 , kvæntur Dómhildi Gottliebsdóttur .
Hermanía Kristín , f. 16. júlí 1949 , gift Theodór Richard Theodórssyni .
Ásta Sigurbjörg , f. 26. nóvember 1952 , gift Ásgeiri Ásgeirssyni .
Eiginmaður Sesselju er Tomas Enok Thomsen pípulagningameistari , f. 27. febrúar 1940 á Siglufirði .
Þau voru gefin saman í Dómkirkjunni 27. nóvember 1965 .
Foreldrar Tomasar voru Anna Kristín Halldórsdóttir f. 1908 , d. 1998 , og Tomas Thomsen f. 1901 , d. 1970 .
Sesselja og Tomas eiga tvær dætur : 1 ) Halldóru , f. 19. júní 1967 í Reykjavík .
Halldóra er gift Úlfari Trausta Þórðarsyni , f. 8. febrúar 1972 , og eiga þau þrjú börn : Jófríði , f. 29. nóvember 2001 , og Kristínu Matthildi og Tomas Viðar , fædd 4. júní 2004 .
2 ) Kristínu Valborgu , f. 30. apríl 1973 í Reykjavík .
Eiginmaður Kristínar er Þórarinn Kristján Hreiðarsson , f. 1. júlí 1965 , og eiga þau fjögur börn : Matthías Enok , f. 6. september 1992 , Sesselju Sveinbjörgu , f. 16. febrúar 1994 , Hreiðar Elís , f. 17. febrúar 2001 , og Jakob Elí , f. 19. október 2007 .
Sesselja ólst upp á Ísafirði og lauk þaðan gagnfræðaprófi .
Hún var á Landbúnaðarháskólanum í Osby í Svíþjóð sumarið 1957 .
Sesselja hóf nám við Hjúkrunarskóla Íslands árið 1958 og lauk þaðan prófi í mars 1962 .
Hún lagði stund á framhaldsnám í skurðstofuhjúkrun við Landspítalann .
Sesselja starfaði víða sem skurðstofuhjúkrunarfræðingur bæði á Íslandi og í Danmörku .
Á árunum 1972-1977 starfaði Sesselja á Heilsugæslustöðinni í Ólafsvík .
Sesselja var mikil hannyrðakona og saumaði mikið út .
Hún hafði einnig mjög gaman af dansi og fjörugri tónlist .
Sesselja var mikill sólardýrkandi og notaði hvert tækifæri sem gafst til að njóta sólar hvort heldur sem var á Íslandi eða í sólarlöndum .
Aðeins 44 ára gömul greindist Sesselja með Parkinsonsveiki og var það mikið áfall því hún varð fljótlega að hætta störfum .
Við tók hörð barátta við þennan illvíga sjúkdóm .
Sesselja dvaldi síðustu árin á hjúkrunarheimilinu Sundabúð á Vopnafirði og naut þar mjög góðrar aðhlynningar .
Útför Sesselju fór fram í kyrrþey .
mbl.is / minningar " Líf okkar er ófullgerð hljómkviða .
" ( Úr ljóði Jóh .
úr Kötlum ) Það er liðlega hálf öld síðan við Lella hittumst fyrst , sem var á danskri grund .
Báðar þangað komnar til að læra betur tungumálið fyrir nám í Hjúkrunarskóla Íslands en þar voru þá allar kennslubækur á dönsku .
Þarna hófst vinátta sem stóð æ síðan .
Ári síðar mættum við í hópi fimmtán ungra stúlkna og eins ungs manns í Hjúkrunarskóla Íslands með þann ásetning að gera hjúkrun að lífsstarfi okkar .
Þetta var sundurleitur hópur hvers einstaklingar komu víða að , austan , vestan , norðan og sunnan , öll full eftirvæntingar .
Nýtt tímabil hófst , svo margt að upplifa , framandi og forvitnilegt umhverfi sjúkrahúsa , nýjar víddir lífsins , sem oft gengu nærri óreyndum sálum og þá var gott að hitta félagana og ræða málin .
Sundurleiti hópurinn þjappaðist saman og böndin sem þarna voru bundin halda enn .
Námstíminn leið hratt og vel .
Eftir útskrift dreifðist hópurinn út um land og til útlanda , við Lella héldum einnig hvor sína leið , samband okkar allra minnkaði um árabil meðan við vorum að fóta okkur í lífinu .
En vináttan var til staðar og fljót að taka við sér þegar við endurnýjuðum samfundi .
Lella var námshestur mikill , eftir grunnnámið valdi hún sérnám í skurðhjúkrun og vann á þeim vettvangi nánast allan sinn starfstíma .
Þar nýttust hæfileikar hennar og nákvæmni vel .
Í blóma lífs hennar dró stórt ský fyrir sólu er hún greindist með Parkinson-veiki , sem á skömmum tíma gerði henni ókleift að vinna við sitt fag og smám saman dró úr líkamlegum styrk og stjórn á hreyfingum .
En í veikindunum óx hennar persónuleiki og maður skynjaði hugrekki , einurð og vilja til að halda áfram , taka þátt í lífinu af fremsta megni , ávallt dyggilega studd af eiginmanni og dætrum .
Hún handskrifaði jólakveðjur og sendibréf þar til fyrir örfáum árum og lagði sig fram um að hitta okkur gömlu skólafélagana , kom um langan veg til samfunda með Enok sinn undir stýri .
Um tíma bjó fjölskylda Lellu á Jótlandi þá fórum við skólasystur hennar í ferð til Kaupmannahafnar , hún kom í hópinn og með okkur gekk hún um Íslendingaslóðir , sem var okkur nánast óskiljanlegt að hún gæti .
Seinna héldum við upp á 40 ára útskriftarafmæli í Stykkishólmi þar sem hún bjó þá .
Við áttum mjög góða stund á heimili þeirra hjóna .
Lella fór með okkur í gönguferð um bæinn og fólkið sem varð á vegi okkar heilsaði henni með miklum virktum og í bókasafninu virtist hún eiga sitt annað heimili , enda mikill bókaormur .
Undanfarin ár dvaldi Lella á Sundabúðum í Vopnafirði og leið þar vel , sagði allt starfsfólk vera sér gott .
Sorgin á sér mörg andlit , við dauða Lellu var það mildi svipurinn sem hún sýndi .
Nú sé ég Lellu mína ganga létta í spori með gleði í svip og þannig ætla ég að muna hana .
Enok , Halldóra , Kristín og ykkar fjölskyldur , einlægar samúðarkveðjur flyt ég ykkur frá skólasystkinum Lellu úr Hjúkrunarskóla Íslands en í umboði þeirra eru þessi kveðjuorð skrifuð .
Sigríður Antonsdóttir .
