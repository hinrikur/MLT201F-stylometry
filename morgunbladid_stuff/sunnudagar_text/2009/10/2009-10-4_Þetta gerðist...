4. október 1908 Þórhallur Bjarnarson , 52 ára forstöðumaður Prestaskólans , var vígður biskup yfir Íslandi .
Hann var biskup til æviloka , 1916 .
4. október 1928 Reykjavíkurborg keypti bronsafsteypu af Móðurást eftir Nínu Sæmundsson , að frumkvæði Listvinafélagsins .
Tveimur árum síðar var styttunni komið fyrir í Mæðragarðinum við Lækjargötu , en þetta var fyrsta listaverk eftir konu sem sett var upp í borginni .
4. október 1939 Þjóðviljinn sakaði ráðherra landsins um að hafa dregið að sér eldivið á skömmtunartímum .
Málið var nefnt Kolamálið .
Lögreglurannsókn fór fram , ráðherrarnir voru hreinsaðir af þessum áburði og ritstjórar blaðsins dæmdir fyrir meiðyrði .
4. október 1956 Sjómannaþátturinn " Á frívaktinni " hóf göngu sína í Útvarpinu .
Morgunblaðið sagði að flutt yrðu " óskalög fyrir sjómenn á hafi úti " .
Þátturinn var á dagskrá í áratugi .
4. október 1984 Verkfall BSRB hófst .
Það hafði víðtæk áhrif , m.a. lá skólahald niðri , strætisvagnar gengu ekki og útsendingar Ríkisútvarpsins féllu að mestu niður .
Samningar tókust 30. október .
Dagar Íslands | Jónas Ragnarsson .
