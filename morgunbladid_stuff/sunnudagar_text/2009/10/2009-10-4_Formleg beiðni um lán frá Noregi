Í umræðunni um Alþjóðagjaldeyrissjóðinn ( AGS ) og Icesave-ríkisábyrgðina hefur það vakið athygli að lán frá Norðmönnum sé tengt láni frá AGS og þar með lausn á Icesave-deilunni .
Þessi afstaða Noregs hefur komið mörgum spánskt fyrir sjónir þar sem ætla mætti að frændur okkar væru líklegastir til að Íslendingum til hjálpar í kreppunni .
Eftir heimsókn mína til Noregs flutti ég þær fréttir að afstaða þarlendra þingmanna væri að mörgu leyti á misskilningi byggð .
Í umræðunni í Noregi væri því haldið fram að þar sem engin formleg beiðni um lánveitingu hefði borist frá Íslandi væri ekki inni í myndinni að lána þeim óháð lánum frá AGS .
Einnig sagði ég frá því að norski Miðjuflokkurinn , Centerpartiet , hefði lýst því yfir að hann væri reiðubúinn að lána Íslendingum óháð aðgerðaáætlun AGS og lausn á Icesave-deilunni .
Þetta eru jákvæð tíðindi , sérstaklega í ljósi þess að Centerpartiet hefur verið einn þriggja flokka sem mynda ríkisstjórn Noregs og komu vel út í nýafstöðnum alþingiskosningum í Noregi .
Þingmaðurinn Per Olaf Lundteigen sem er í fjárleganefnd norska Stórþingsins staðfesti þessar fregnir .
Hann bætti líka um betur og sagði frá því að það væri mikill vilji innan þingsins að lána háar fjárhæðir til Íslendinga .
Hafði hann sjálfur nefnt allt að 2.000 milljarða íslenskra króna í því samhengi en nefndi að það væri samningsatriði á milli þjóðanna í hvaða formi lánin væru .
Þingmaður norska Verkamannaflokksins , Marianne Aasen , sagði í fréttum Ríkissjónvarpsins sl. fimmtudag að lánin frá Noregi væru nú tengd lánveitingum AGS .
Það sem hins vegar vakti athygli var að hún sagði einnig að það væri óraunhæft að lána Íslendingum ótengt AGS " án þess að Íslendingar bæðu formlega um það " .
Málflutningur þessara tveggja þingmanna fer því saman að þessu leyti .
Íslensk stjórnvöld verða nú að bregðast skjótt við og senda formlega beiðni um lánveitingu til Norðmanna telji þau Íslendinga þurfi lán til að styrkja gjaldeyrisforðann .
Einn þriggja ríkisstjórnarflokkanna í Noregi hefur þegar lýst yfir að hann muni taka jákvætt í slíka beiðni og ljóst að margir þingmenn annarra flokka myndu skoða slíkt með opnum huga .
Lán frá Noregi óháð AGS myndi gjörbreyta stöðu Íslendinga , ekki bara í samskiptum við sjóðinn heldur einnig í deilunni um Icesave .
Íslensk stjórnvöld gætu þá líka í fyrsta skipti frá því að bankarnir hrundu staðið uppréttir gagnvart öðrum þjóðum .
Það er frumskilyrði við endurreisn efnahags landsins .
Höfundur er þingmaður Framsóknarflokksins og á sæti í fjárlaganefnd .
