Í dag togar Hvalfjörðurinn okkur til sín " .
Þannig hefst bókarkafli í ævisögu Magnúsar Eiríkssonar , sem Tómas Hermannsson útgefandi skrifaði .
" Lóan er komin og það eru leyndir töfrar í vorinu .
Við keyrum sem leið liggur fjörðinn , beygjum síðan upp að Meðalfellsvatni og höldum þaðan til Þingvalla .
Við hlustum á lög sem eru í vinnslu fyrir væntanlega plötu Mannakorna sem kölluð er Von .
Maggi segir mér gamlar sögur af sér og öðrum " .
Á þessu tímabili um og eftir Brunaliðið langaði mig að mennta mig eitthvað í tónlistinni .
Ég hafði samband við Jón Nordal , skólastjóra Tónlistarskólans .
Hann tók vel í að kippa mér inn í skólann þótt ég væri ekki með venjulegan undirbúning fyrir klassískt tónlistarnám og var til í að meta reynslu mína .
Ég var líka byrjaður að læra á klassískan gítar hjá Gunnari H. Jónssyni .
Búinn að vera einn vetur hjá honum .
Gunnar var dásamlegur maður og góður kennari .
Ég þurfti að velja mér eitthvert annað hljóðfæri en gítarinn í Tónlistarskólanum því þeir kenndu ekki á gítar á þessum tíma og ég valdi mér kornett , sem er afbrigði af trompet .
Ég veit ekkert af hverju ég valdi það .
Líklega af því að ég fann einhvers staðar kornett .
Ég sótti tíma hjá Jóni Sigurðssyni sem var þá trompetleikari í Sinfóníuhljómsveitinni .
Allt í góðu með það .
Í rúmlega ár .
Þá sá ég ekki tilgang í þessu lengur .
Ég var búinn að læra tónfræðina en það var ekki eins og ég ætlaði að verða trompetleikari , enda orðinn alltof gamall .
Gítarinn var mitt hljóðfæri .
Við rennum nú framhjá Fagralandi , húsi Bubba Morthens , á leið okkar til Þingvalla .
Hafið þið Bubbi ekkert ruglað saman reytum í gegnum tíðina ? Jú eitthvað smá .
Ég kynntist Bubba fyrst þegar hann eins og svo margir ungir menn kom reglulega niður í Rín að spá í hljóðfæri .
Hann hafði mikinn áhuga á gíturum og kom oft og fékk að prófa að spila og svoleiðis .
Einhvern tíma var ég með gítar heima sem ég bauðst til að sýna honum .
Við fengum okkur bíltúr og á leiðinni sagði hann mér frá því að hann væri kominn með töluvert af efni sem hann langaði að hljóðrita .
Spurði hvort ég gæti bent honum á einhvern stað þar sem hann gæti tekið upp og væri ekki alltof dýr .
Ég ráðlagði honum að tala við Svavar Gests , sem þá var með stúdíó í Múlunum .
Nokkru seinna frétti ég af því að hann hefði samið við karlinn og úr því varð fyrsta platan hans Bubba , Ísbjarnarblús .
Bubbi hefur sungið eitt lag eftir mig með Mannakornum inn á plötu .
Það heitir Haltu mér fast .
Hann söng líka einu sinni með Blúskompaníinu fyrir löngu og svo tók hann Braggablúsinn á Reykjavíkurplötu Gunnars Þórðar .
Gerði þetta náttúrlega vel eins og flest sem hann gerir .
Stefán Lyngdal , pabbi Elsu konunnar minnar , og Diddi , pabbi Bubba , voru miklir vinir .
Þeir voru í klíku með nokkrum öðrum köllum sem fannst gott að fá sér í glas saman annað slagið .
Diddi hafði líka gaman af því að fá sér amfetamín í kramarhúsi sem hann keypti úti í apóteki .
Þetta var löngu áður en það var bannað .
Allt sem er gott og óhollt er bannað .
Ég veit ekki hvort hann tengdapabbi minn hafði gaman af því að fá sér amfetamín en hann hafði gaman af því að fá sér í glas með góðum köllum .
Sérstaklega gott koníak .
Þeir voru að spjalla , hlusta á góða tónlist og syngja með .
Stundum þegar Diddi fékk sér of mikið þá sofnaði hann bara í sófanum í stofunni hjá tengdó .
Einhvern morguninn þegar stelpurnar , systurnar Svala og Elsa , eru að fara í skólann þá sér Elsa að Diddi stendur inni á klósetti fyrir framan spegilinn og er að þvo sér í framan með blautum þvottapoka .
Hann horfir á sig í speglinum og segir : , , Daglega fer mér fram .
" Elsa sagði mér þessa sögu fyrir fjölmörgum árum og hún kraumaði í skallanum á mér þangað til að ég setti hana niður á blað .
Daglega fer mér fram Sólin skín á hvítan jökulskalla í dag ég sé að lífið loks mun ganga mér í hag .
Ég hef beðið færis , held að nú sé loksins lag .
Beinn og breiður vegur liggur framundan og ég verð ekki skilinn eftir útundan .
Svona dásamlega duglegur , daglega fer mér fram .
Það er kominn tími til að lifna við og toga betri manninn fram í dagsljósið .
Það er gott að þurfa ekki að kaupa gramm .
Hundar hafa elt mig út um allt með gjamm , ég held ég hafi sloppið gegnum geðveikt djamm .
Svona dásamlega duglegur , daglega fer mér fram .
Magnús Eiríksson , 2004 Ég vann líka á tímabili með frænda þeirra , Hauki Morthens , þegar ég var afleysingagítarleikari í bandinu hans sem spilaði í Glæsibæ .
Þarna voru komnir saman , ásamt Hauki , Jón Möller á píanó , Guðmundur Papa Jazz á trommur , Ómar Axelsson á bassa og Gunnar heitinn Ormslev á saxófón .
Eðalmenn .
Eina helgina vorum við að spila og Haukur að syngja fjörug lög til að ná fólkinu út á gólfið .
Við tökum okkur smáhlé og þá gengur kona yfir gólfið til okkar .
Hún tekur stefnuna beint á Hauk .
Greinilega búin að fá sér vel í glas .
Hún líður til okkar eins og skúta og bremsar af fyrir framan Hauk .
" Haukur minn .
" " Já , hvað er það elskan mín , " segir Haukur .
" Æi , mig langar svo til að biðja þig að syngja eitt lag fyrir mig á eftir .
" " Já , og hvaða lag er það elskan mín , " segir Haukur .
" Það er nú lagið Til eru fræ .
" Haukur Morthens hefur sennilega verið beðinn að syngja þetta lag milljón sinnum á ferlinum og væntanlega búinn að fá smáleið á því .
Sumir söngvarar hefðu alls ekki nennt að tala við þessa konu , kannski bara farið í fýlu og hreytt skít í hana .
Haukur tekur undir hökuna á henni , horfir í augun á henni og segir : " Fyrir þig , elskan , skal ég syngja þetta lag .
" Hún var svo uppnumin að það var eins og henni hefði verið boðið upp í geimskip .
Hún labbaði beint á næstu súlu svo small í .
Hún var eins og dáleidd hæna .
Þetta var kennslustund í því hvernig á að umgangast fólk .
Skólabókardæmi um hvernig menn eiga að haga sér í þessum bransa .
– Stoppum aðeins hérna við Peningagjána áður en við snúum heim .
