Áfram hélt maður að sprikla af tónfylltum unaði í Loftbylgjunum góðu á föstudagskvöldið .
Ég byrjaði á því að kíkja á Pontiak Pilatus , sem inniheldur m.a. meðlimi úr sveitinni góðu Lokbrá .
Kæruleysislegt , nett sýrt nýbylgjublúsrokk .
Svo hentist ég niður á Hressó þar sem Trúbatrixur höfðu skipulagt kvöld .
Hugmyndin á bak við þann félagsskap er snilld , og andrúmsloftið var þægilegt .
Mysterious Marta var að leika þegar ég rak inn nefið , en tónleikarnir fóru fram í garðinum .
Umgjörð , sem og tónlist , svínvirkaði .
Ein af frumlegustu og frískustu nústarfandi rokksveitum er hiklaust Bárujárn , en þar ægir saman ólíkum áhrifum í einkar bragðgóðri súpu .
Sveitin lék af miklu öryggi í Sódómu .
Ég kíkti svo aðeins á The Drums í Hafnarhúsinu og var lítt hrifinn .
Staður kvöldsins var hiklaust Iðnó , en þar keyrði Bedroom Community sérstakt kvöld fjórða árið í röð .
Daníel Bjarnason kom þar fram með kammersveit og flutti verk af væntanlegri plötu sinni , Processions .
Mikilúðleg tónlist sem bar um leið með sér þekkilega stillu og fínlegheit .
Sometime klikkaði ekki á Batteríinu , söngkonan Diva de la Rosa var í sínu fínasta pússi ; glæsilegt hreint út sagt og keyrt var á nýju efni .
Aftur var haldið í Iðnó þar sem Tim Hecker – sem er að öðrum ólöstuðum " stærsti " gestur hátíðarinnar – lagði salinn undir djúpt , knýjandi og naumhyggjulegt drón .
Og HÁTT var það .
En hlutirnir áttu eftir að verða enn rosalegri í Iðnó síðar um kvöldið .
Hin nafntogaða Micachu var í Hafnarhúsinu ásamt sveit sinni The Shapes .
Micachu gerir stórmerkilega hluti , tónlistina mætti kalla nýpopp , jafnvel andpopp , en hún fylgir í engu hefðbundnum reglum um lagasmíðauppbyggingu .
Dálítið eins og Wire í upphafi ferils .
Reykjavík ! hefur lengi verið með allra bestu tónleikasveitum landsins og hún átti salinn í Sódómu , aðdáendur tróðust upp að sviðinu og erlendir gestir fylgdust með í forundran .
Gott var svo að sjá Pedro Pilatus & Bear Hug halda uppi dúndrandi teknóstemningu inni á Jacobsen en Pedro er listamannsnafn Loga Pedros Stefánssonar , bassaleikara Retro Stefson .
Ben Frost endaði kvöldið á Iðnó með mögnuðum hætti .
Ný plata hans , By the Throat , kom út hér á landi í vikunni og inniheldur koldimmar , óttalegar og skuggalegar stemmur .
Ég gat ekki annað en hugsað " já , sææææælll ! " þegar Frost fór í gang , en innihald plötunnar undirstrikaði hann með líklega háværustu tónleikum sem hér hafa verið haldnir .
Tennurnar í mér glömruðu ( grínlaust ) , ég fékk hausverk og ónot í maga .
Fólk hóf að flýja úr salnum og tíðnisviðið sem hann vann á var út af kortinu .
Svona á að gera þetta ! Snilld , algjör helv ...
snilld ! Arnar Eggert Thoroddsen 