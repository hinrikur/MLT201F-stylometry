RÍKISSTJÓRNIN er týnd í málflutningi sínum , aðgerðum og jafnvel aðgerðarleysi .
Þessi ríkisstjórn hangir saman fyrir það eitt að ríkisstjórnarflokkarnir neita að horfast í augu við landsmenn og þann vanda sem steðjar að í efnahagsmálum þjóðarinnar .
Enginn , eða í það minnsta fáir , ráðherrar vissu nákvæmlega hvernig fjárlagafrumvarpið leit út fyrir birtingu þess .
Hálfvandræðalegt , eða hvað ? Ráðherrar berja í borð og á brjóst sér en það er enginn samhljómur með þjóðinni enda hvernig má það vera ? Þegar ráðherrar og þingmenn stjórnarflokkanna vita ekkert hvað er verið að fjalla um eða leggja til .
Úrræðin eru þannig að það er einhverju hent fram og svo er verið að laga , endurskoða og sauma við eftir á .
Heimili og fyrirtæki eru að brenna upp í þessu landi .
Það eina sem heyrist frá VG og Samfylkingunni er að vandinn sé gríðarlegur og stórkostlega hafi tekist til við að bjarga málum .
Hverju er búið að bjarga ? Það er miður þegar þingmenn tala um að nauðsynlegt sé að hafa gegnsæi á hlutunum en viðhafa svo allt aðra hluti sjálfir .
Hvernig má það vera ? Hvað var Samfylkingin að gera þegar hún var í ríkisstjórn með sjálfstæðismönnum ? Ber þessi flokkur enga ábyrgð á einu eða neinu ? Umskipti þeirra í erfiðum málum , allt eftir því hverjir sitja með þeim í ríkisstjórn , eru þvílík að líklega er flokkurinn stefnulaus .
Fyrir utan að vilja sitja við stóra borðið í Brussel .
Enn er hamrað á auðlindaskatti , orkuskatti og Guð einn má vita hvað annað er verið að skattleggja .
Eru þingmenn stjórnarflokkana algjörlega týndir í tilverunni .
Það er tönglast á aðgerðum og nefndur fjöldinn allur af verkefnum sem koma á til framkvæmda .
Flest þessara verkefna komast á í fyrsta lagi eftir nokkur ár .
Til að tryggja að hér brenni allt er svo stígið fyrir fjárfesta sem þegar hafa unnið að sínum verkefnum í mörg ár .
Þessum aðilum er bara ýtt til hliðar , nú eða skattpíndir .
Umræða um stóriðju , orkuver og virkjanakosti eru á svo miklum villigötum að stundum mætti halda að fólk hefði ekki búið á þessu landi .
Á að byggja upp þetta land allt eða bara suðvesturhorn landsins ? Er ekki skynsamlegt að efla atvinnulíf á landsbyggðinni og ná einhverju jafnvægi milli landsbyggðar og höfuðborgarsvæðisins ? Eflaust , en þessi ríkisstjórn hefur bara ekki áhuga á því , þor eða dug .
Þess vegna verður ríkisstjórninni tíðrætt um " eitthvað annað " sem gæti hugnast til atvinnuuppbyggingar á landsbyggðinni og það algjörlega í óþökk íbúanna , sem eru jú hluti þjóðarinnar .
Hver man ekki olíuævintýrið hans Össurar Skarphéðinssonar ? Hvar er það statt ? Þetta einstaka verkefni sem átti að bjarga þjóðinni .
Verkefni Verne um gagnaver á Suðurnesjum .
Hvar er það statt ? Og enn frekar hvaða breytingar hafa verið gerðar við það frá upphaflegu kynningunni sem þeir stóðu fyrir Össur Skarphéðinsson og Björgvin G. Sigurðsson ? Eru áformin ekki meira og minna gengin til baka og niðurstaða í því verkefni allt annað en upphaflega var kynnt ? Álver á Bakka við Húsavík er verkefni sem fór í undirbúning á sama tíma og Helguvíkurverkefnið .
En þessari ríkisstjórn finnst álver á Bakka ekki henta Norðausturlandi .
Finnst það helst til of stórt og óttast að það hafi neikvæð árhrif á samfélagið .
Er ekki skynsamlegt að leyfa samfélaginu sjálfu að ákveða það ? En það hefur enginn þingmaður ríkisstjórnarflokkanna rætt við fólkið – það er aðeins talað um það .
Þetta er því miður orðin viðtekin venja og engum þingmanni stjórnarflokkanna finnst neitt athugavert við það .
Ég man ekki betur en þjóðin hafi hálf í kulda barið potta og pönnur til að koma þjóðinni og lýðræðinu á þing .
Eru þetta lýðræðisleg vinnubröð ? Er ríkisstjórnin fulltrúi þess lýðræðis sem helfrosinn landinn barði inn á þing ? Maður bara spyr .
Ég taldi að ríkisstjórnin , hver svo sem hún er , ynni fyrir alla þjóðina en ekki bara suma landsmenn .
Getum við ekki gert þá kröfu að ríkisstjórn hafi hag allra landsmanna að leiðarljósi óháð pólitískri skoðun eða stefnu .
Þeir eru ekki fáir ráðherrarnir sem hafa nefnt til sögunnar meðalhóf , jafnræði og góða stjórnsýsluhætti .
Fyrir hverja er stjórnsýslan ? Fyrir hverja gildir meðalhófsreglan ? Og í hverju liggur jafnræðið ? Í dag þykir allt í lagi að ljúga að landsmönnum , þvæla umræðunni og kasta til hendinni við úrlausn þeirra verkefna sem bíða okkar .
Lífsafkoma okkar liggur undir og því er mikilvægt að þessi ríkisstjórn átti sig á því að hún situr ekki við ríkisstjórnarborðið í umboði eða í þágu einhverra sérhagsmunahópa .
Jóhanna Sigurðardóttir forsætisráðherra sagði eitt sinn " Minn tími mun koma " .
Jú hann kom skyndilega , en bara allt allt of seint og er löngu liðinn .
Nú er tími annarra kominn .
Þetta er orðið gott .
Verkefni ganga ekki kaupum og sölum eftir vilja , stefnu og sérhagsmunum einhverra smáflokka .
Það er miklu meira í húfi en svo .
Höfundur er fjármálastjóri – staðgengill sveitarstjóra Norðurþings .
