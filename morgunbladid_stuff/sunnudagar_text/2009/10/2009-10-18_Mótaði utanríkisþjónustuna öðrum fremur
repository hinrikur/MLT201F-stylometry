Eftir Ólaf Egilsson Öld var í vikunni liðin frá fæðingu Agnars Klemensar Jónssonar – eins af mætustu starfsmönnum Stjórnarráðs Íslands í allri sögu þess .
– Agnar gegndi mjög mikilvægu hlutverki við meðferð utanríkismála þjóðarinnar í fjóra áratugi og var jafnframt mikilvirkur söguritari .
Öll störf sín vann hann af framúrskarandi trúmennsku , eljusemi og vandvirkni .
Agnar var fæddur í Reykjavík hinn 13. október 1909 og lést þar á 75. aldursári hinn 14. febrúar 1984 .
Hann var sonur Klemensar Jónssonar sýslumanns , bæjarfógeta og alþingismanns á Akureyri , síðar landritara og ráðherra í Reykjavík , og síðari konu hans , Önnu Maríu Schiöth húsfreyju .
Eftir lagapróf frá Háskóla Íslands árið 1933 vann Agnar fyrst stutta hríð í fjármálaráðuneytinu en 1. febrúar 1934 gekk hann í dönsku utanríkisþjónustuna sem annaðist þá samkvæmt Sambandslögum Íslands og Danmerkur frá 1918 framkvæmd íslenskra utanríkismála í umboði hins fullvalda íslenska ríkis .
Var það að ráði mágs hans , Tryggva Þórhallssonar forsætisráðherra , sem sá fyrir sér þann tíma að þjóðin sæi sjálf að öllu leyti um þessi mikilsverðu mál og myndi þá þarfnast manna með þekkingu og reynslu af rekstri þeirra .
Þegar hernám Danmerkur í síðari heimsstyrjöldinni leiddi til þess að Íslendingar tóku utanríkismálin alfarið í eigin hendur 10. apríl 1940 , hafði Agnar verið við störf í danska sendiráðinu í Washington um 2ja ára skeið .
Þótti honum sjálfsagt að ganga til liðs við nýstofnaða utanríkisþjónustu síns eigin lands .
Tvö fyrstu árin starfaði Agnar við aðalræðisskrifstofu Íslands í New York en hún var fyrsta sendiskrifstofan sem sett var á fót .
Síðan varð frami hans skjótur .
Hann var ráðinn deildarstjóri í utanríkisráðuneytinu 1. október 1942 , fyrstur til að bera það starfsheiti í Stjórnarráðinu , og falið að annast upplýsinga- og kynningarmál .
Liðu svo ekki nema 16 mánuðir uns hann í janúarlok 1944 tók við starfi skrifstofustjóra , eins og ráðuneytisstjórar voru þá nefndir .
Í mörg horn var að líta og má nærri geta að reynt hefur á hinn 34 ára gamla ráðuneytisstjóra .
Framundan var stofnun lýðveldisins þá um sumarið , þar sem samskipti við önnur ríki , heimsóknir háttsettra fulltrúa þeirra og ekki síst öflun viðurkenningar ríkjanna á þessu mikilvæga skrefi í sjálfstæðisgöngu þjóðarinnar , skipti land og þjóð afar miklu .
En Agnar reyndist alla tíð þeim vanda vaxinn sem á hans herðar var lagður ; kom sér vel gott upplag og menntun , og sú starfsreynsla sem hann hafði öðlast í hinni gamalgrónu dönsku utanríkisþjónustu , bæði ráðuneyti og dönsku sendiráði , sem margt mátti af læra .
Auk lýðveldisstofnunarinnar kom til kasta ráðuneytisins á þessu tímabili frekari uppbygging utanríkisþjónustunnar og ýmis mikilvæg mál sem miðuðu að því að styrkja lýðveldið í sessi , m.a. aðild að Sameinuðu þjóðunum og fleiri milliríkjastofnunum , svo og ráðstafanir til að tryggja afkomu og öryggi þjóðarinnar til frambúðar .
Með samhentu starfi ráðherra og embættismanna var unnið að mótun sjálfstæðrar utanríkisstefnu hins unga lýðveldis .
Ríkti bæði þá og síðar af hálfu ríkisstjórna og ráðherra mikið traust í garð Agnars í því lykilhlutverki sem hann var við undirbúning og framkvæmd margra þessara mála .
Margvísleg nefndarstörf , félags- og trúnaðarstörf , sem Agnari voru falin yrði of langt upp að telja .
En til að bregða upp mynd af vægi þeirra og fjölbreytni skal getið formennsku í Stúdentaráði Háskóla Íslands 1930-31 , setu í nefnd til að ákveða gerð skjaldarmerkis lýðveldisins 1944 , ritarastarfa í utanríkismálanefnd Alþingis 1943-51 og 1961-69 , formennsku Knattspyrnusambands Íslands frá stofnun 1947 til hausts árið eftir , formennsku í samninganefndum um viðskiptamál við Færeyinga 1945 , Breta 1948 og Dani 1949 , svo og setu í fríverslunarnefnd til athugunar á markaðsmálum í Evrópu frá 1961 til 1963 er nefndin var lögð niður , í stjórn Sögufélags 1965-69 , orðunefnd Hinnar íslensku fálkaorðu 1968-69 og formennsku í nefnd til að endurskoða lögin um utanríkisráðuneyti Íslands og fulltrúa þess erlendis 1968 .
Það er órækur vottur um fádæma elju Agnars og sagnfræðilegan áhuga , sem rekja má til Klemensar föður hans og föðurafans Jóns Borgfirðings Jónssonar bóksala og fræðimanns , að samhliða áðurnefndum störfum , sem oft urðu erilsöm , auðnaðist honum að vinna þrekvirki á sviði söguritunar .
Þar ber hæst ritverkið " Stjórnarráð Íslands 1904-1964 " , tvö bindi mikil að vöxtum , sem hið gamalgróna Sögufélag gaf út 1969 og var þá stærsta rit sinnar tegundar er félagið hafði gefið út á nær sjö áratuga ferli sínum .
Ritið samdi Agnar að áeggjan dr. Bjarna Benediktssonar forsætisráðherra er þekkti vel hæfileika Agnars af löngu samstarfi þeirra .
Einnig gaf Agnar þrívegis út Lögfræðingatal ( 1950 , 1963 og 1976 ) , en það hafði einnig gert faðir hans .
Fylgir síðustu útgáfunni ritgerð Agnars um þróun laganáms allt frá 10. febrúar 1736 , þegar opinbert próf við lagadeild Kaupmannahafnarháskóla var með konunglegri tilskipun gert að skilyrði fyrir dómaraembætti eða málfærslumannssýslan , og fram til ársins 1975 .
Af öðrum ritstörfum Agnars er sérstök ástæða til að geta ritgerðar hans um föður sinn í bókinni " Faðir minn " sem út kom 1950 með þáttum um marga þjóðkunna menn ritaða ýmist af sonum eða dætrum þeirra .
Ótal tímaritsgreinar , einkum um utanríkisþjónustuna og efni tengd henni , liggja eftir Agnar .
Öll eru skrif hans hin vönduðustu og heimildargildi þeirra mikið .
Engan er fremur hægt að nefna föður íslensku utanríkisþjónustunnar en Agnar Kl. Jónsson , svo margháttað , langt og giftudrjúgt starf sem hann vann að alhliða uppbyggingu hennar og mótun .
Hafa þó margir aðrir mætir menn einnig átt þar hlut að máli .
Agnar hafði sem ráðuneytisstjóri góða yfirsýn yfir starfsemina , fékk til sín samrit allra bréfa sem send voru út í nafni ráðuneytisins , og lét sig allt skipta sem gat orðið henni til eflingar .
Honum var mikið í mun að fylgt væri í hvívetna þeim hefðum og venjum í milliríkjasamskiptum sem myndast hafa í tímans rás og þjóna þeim tilgangi að greiða fyrir árangri og forða misskilningi milli þjóða sem búa við ólíka menningu .
En árvekni hans laut líka að þáttum eins og skjalasafni ráðuneytisins sem undir handarjaðri hans og góðra skjalavarða fékk á sig orð í Stjórnarráðinu fyrir að vera öðrum skjalasöfnum skipulegra og traustara ; voru þess jafnvel dæmi að fljótlegra þætti að leita þangað en í eigin ranni , ef hafa þurfti upp á skjali sem átti að vera til á báðum stöðum .
Þá er vert að nefna að aðhald í fjármálum utanríkisþjónustunnar var Agnari tamt , enda mála sannast að í þann taum er meira haldið en ókunnugir láta stundum í veðri vaka .
Er þeim er þetta ritar ekki hvað síst minnisstætt hve hart Agnar gekk fram í sparnaðinum , meðan þjóðin var að vinna sig í gegnum erfiðleikaárin 1967-1969 þegar síldveiðar brugðust og verðfall varð á flestum útflutningsafurðum .
Agnar sýndi starfsfólki sínu traust .
Viðhorf hans var það að öllu skipti að hafa á að skipa starfshæfu fólki og væri þá hvorki heppilegt né nauðsynlegt að hafa stöðug afskipti af verkum þess .
Lét hann þannig starfsfólki sínu allajafna eftir að meta hvenær það þarnaðist leiðsagnar hans og var þá ávallt viðmótsþýður og fús að fullmóta með því úrlausn máls .
Oftast tók það skamma stund , enda var hann ríkur af reynslu og hafði ekki önnur viðmið en réttsýni og sanngirni .
En Agnar var hafsjór af fróðleik því áhugasviðið var vítt , athyglisgáfan skörp og minni hans traust .
Og hann var sér ugglaust meðvitandi um mikilvægi þess fyrir stofnun á borð við ráðuneyti eða sendiráð að kynslóð geti lært af kynslóð , ekki síst þar sem fordæmi og vitneskjan um þau vegur jafnan þungt , þegar vanda skal meðferð mála og gæta þess að réttur einstaklinga sem á ýmsum tímum eiga skipti við stjórnvöld sín haldist jafn og sanngjarn .
Þannig varð oft lengri seta í skrifstofu Agnars en tilefnið krafðist .
Leiftrandi frásagnargáfa hans af atvikum , mönnum og málefnum naut sín á óviðjafnanlegan hátt .
Vera má að hraðastjórnun nútímans kunni lítt að meta þann tíma sem þannig leið .
En þeir sem sjálfir upplifðu hefðu síst viljað hafa farið þessara stunda á mis og geta borið um hve oft , og stundum löngu seinna við óvæntar og erfiðar aðstæður , sú vitneskja sem Agnar þarna miðlaði átti eftir að reynast ómetanlega hagnýt .
Það fólst dýrmæt reynsla í því að starfa undir stjórn Agnars Kl. Jónssonar , auk ánægjunnar sem því fylgdi svo oft .
Agnar var mikill hamingjumaður í einkalífi sínu því þau voru afar samrýnd hann og lífsförunautur hans Ólöf Bjarnadóttir vígslubiskups Jónssonar Dómkirkjuprests , fyrsta heiðursborgara Reykjavíkur , og Áslaugar Ágústsdóttur konu hans .
Þau gengu að eigast tveimur dögum áður en Agnar tók við ráðuneytisstjórastarfi í fyrra sinnið og höfðu nýlega fagnað 40 ára hjúskaparafmæli sínu þegar hann lést .
Framkoma þeirra hjóna var jafnan látlaus en yfir henni glæsibragur .
Fallegasta húsið í embættismannagötunni við Tjörnina , Tjarnargata 22 , var umgjörðin um fagurt og hlýlegt heimili þeirra .
Þau sómdu sér vel hvar sem þau fóru – og unnu ættlandi sínu og þjóð mikið gagn heima og heiman .
Við fráfall Agnars komst Geir Hallgrímsson , sem þá var utanríkisráðherra , svo að orði : " Stefnufastari eða traustari mann en Agnar var í starfi og dagfari öllu gat ekki , enda vann hann sér og landi sínu virðingu allra þeirra sem hann átti skipti við erlendis sem hérlendis ...
Samstarfsmenn mátu manninn Agnar Kl. Jónsson mikils , hlýjan , mikinn persónuleika , sagnafróðan og gamansaman , þegar svo bar undir , vandan að virðingu sinni og lands síns .
" Þetta eru orð að sönnu .
– Allur ferill Agnars Kl. Jónssonar var með þeim hætti að hans mun ávallt verða minnst sem eins af merkustu embættismönnum Stjórnarráðs Íslands og nýtustu þegnum þessa lands .
Óbilgirni Breta Fyrsta sendiherrastarfið sem Agnar gegndi var í London ( 1951-56 ) .
Sökum þess vanda sem íslenska þjóðin á nú við að etja er vert að nefna , að í fyrstu sendiherrastörfum Agnars Kl. Jónssonar á erlendri grund komu m.a. til hans kasta samskipti við breska ráðamenn , þ. á m. hinn kunna utanríkisráðherra Anthony Eden , vegna harkalegra viðbragða í Bretlandi við útfærslu íslensku fiskveiðilandhelginnar 1952 úr 3 í 4 sjómílur frá grunnlínum sem dregnar voru þvert fyrir mynni fjarða og flóa .
[ Áður höfðu breskir togarar getað fiskað hér upp að ströndum í skjóli samnings sem Danir höfðu gert árið 1901 til 50 ára gegn hlunnindum fyrir danskt svínaflesk á Bretlandsmarkaði .
Breskir útgerðarmenn reyndu með löndunarbanni að knýja Íslendinga til að hverfa frá útfærslunni .
Það sem í húfi var fyrir þjóðina er ljóst af þeirri staðreynd að sjávarafurðir voru nær 95% heildarútflutnings hennar um þetta leyti .
En óbilgirni Breta bar ekki árangur , því þá lánaðist að bjarga útflutningshagsmununum í óvæntri átt með verslunarviðskiptum við Sovétríkin .
Þau viðskipti áttu eftir að gefast vel og standa í áratugi , þótt um væri að ræða helsta andstæðing Atlantshafsbandalagsins .
] Þvínæst varð Agnar sendiherra í París ( 1956-61 ) , uns hann tók við ráðuneytisstjórastarfi að nýju og gegndi því sem næst út áratuginn .
Hann var þannig ráðuneytisstjóri í alls 16 ár , miklum mun lengur en nokkur annar til þessa dags .
Að því loknu tóku enn við sendiherrastörf , nú í Oslo ( 1969-76 ) , og loks Kaupmannahöfn ( 1976-79 ) .
– Auk dvalarlandanna fjögurra sinnti Agnar á starfstíma sínum erlendis sendiherrastörfum í 9 Evrópulöndum öðrum , þ.e. Hollandi , Spáni , Portúgal , Ítalíu , Belgíu , Grikklandi , Póllandi , Tékkóslóvakíu og Tyrklandi , auk svo Ísraels .
Var Agnar sæmdur æðstu heiðursviðurkenningum margra þessara landa , auk stjörnu stórriddara Hinnar íslensku fálkaorðu .
Það fór einkar vel á því – og gladdi Agnar – að löngum og farsælum embættisferli hans á sviði utanríkismála skyldi ljúka þar sem hann hófst , í hinni gömlu höfuðborg við Eyrarsund .
Höfundur er fyrrverandi sendiherra .
