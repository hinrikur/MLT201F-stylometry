Eftir Skapta Hallgrímsson skapti@mbl.is Laufey Ólafsdóttir knattspyrnukona í Val sýndi í bikarúrslitaleiknum um síðustu helgi að enn lifir í glæðunum , þótt hún hafi áður reynt , tilneydd , að slökkva eldinn .
Þessi fyrrverandi landsliðskona sat á varamannabekknum framan af en kom inná í síðari hálfleik og skipti sköpum ; gerði jöfnunarmark Vals gegn Breiðabliki , mark sem tryggði liðinu framlengingu og þegar í hana kom , gerði hún eitt fjögurra marka Vals og fagnaði stórum sigri , 5:1 .
Þrefaldur meistari Á vordögum hvarflaði ekki að Laufeyju að hún ætti eftir að leika með meistaraflokki á ný .
Það hefði líklega hljómað eins og hvert annað rugl .
Hún lagði skóna nefnilega á hilluna í ársbyrjun 2006 , fyrir drjúgum þremur árum vegna erfiðra meiðsla og hélt þá að hún væri hætt ! Annað kom á daginn .
Nú í lok sumars er hún tvöfaldur meistari ; Valsmenn fögnuðu Íslandsmeistaratitlinum áður en þeir hömpuðu bikarnum um síðustu helgi .
Laufey segist raunar þrefaldur meistari eftir sumarið : " Ekki má gleyma Pollamótinu á Akureyri þar sem ég lék með old girls -liði Vals .
Við unnum mótið léttilega og það var þá sem neistinn kviknaði á ný : þegar ég fór í Valsbúninginn og spilaði aftur fótbolta á grasi .
" Laufey á alls 50 landsleiki að baki , þar af 23 með A-landsliðinu .
Hún var kjörin besti leikmaður Íslandsmótsins 2004 af mótherjum sínum í deildinni .
Hugleiddi að hætta eftir það sumar vegna meiðslanna en hélt áfram og var aftur kjörin best ári seinna en neyddist síðan að leggja keppnisskónum eftir keppnistímabilið .
Krossband í hægra hné Laufeyjar slitnaði árið 1999 og eftir fimm aðgerðir vegna þessa hætti hún , að læknisráði .
Hafði þó leikið sem aldrei fyrr eftir að bandið slitnaði , sem viðurkenningarnar tvær og 21 landsleikur frá 1999 til 2005 bera vitni .
Hún var sem sagt frábær þrátt fyrir meiðslin , en sá sig tilneydda að fara að ráði læknanna .
Segir brjóskskemmdir hafa verið orðnar svo miklar að hún yrði að hugsa um heilsuna .
Fljótlega eftir að Laufey meiddist fyrst söðlaði hún um , lék í tvö ár með Breiðabliki og síðan eitt sumar með ÍBV , en gekk síðan aftur í raðir Valsmanna .
Hjá Breiðabliki lék hún undir stjórn Jörundar Áka Sveinssonar , uppáhaldsþjálfara síns .
" Hann hjálpaði mér rosalega mikið þegar ég var að byggja mig upp eftir meiðslin .
" Uppskeran var góð í Kópavogi ; Íslandsmeistaratitill bæði árin og sigur í bikarkeppninni að auki það síðara .
Gríðarlegt áfall Laufey var aðeins tæplega 25 ára , lykilmaður hjá Val og landsliðinu .
Það var ekki uppörvandi þegar læknar upplýstu Laufeyju um að hún gæti átt erfitt með gang í framtíðinni ef hún minnkaði ekki álagið á hnéð .
Hún segir það hafa verið gríðarlegt áfall að þurfa að hætta " og mér fannst sumarið 2006 mjög erfitt .
Stelpunum gekk vel , urðu bæði Íslands- og bikarmeistarar , en mér fannst erfitt að fara á völlinn og horfa á þær spila .
Kom oft ekki fyrr en í hálfleik .
" Eins og aðrir landsmenn hefur Laufey fylgst grannt með kvennalandsliðinu upp á síðkastið og gleðst yfir góðu gengi .
" Landsliðið er orðið þrumugott .
Stelpurnar þora að sækja miklu meira en áður og vilja halda boltanum .
Það er mikill metnaður í liðinu , en mér finnst ekki mega gleyma þeim sem ruddu brautina ; Ásthildi [ Helgadóttur ] , Olgu [ Færseth ] og fleiri góðum .
Þær eiga mikinn þátt í því hve liðið er gott í dag .
" Eftir Pollamótið á Akureyri í sumar byrjaði hún að æfa aðeins með meistaraflokknum .
Hún var vel á sig komin líkamlega , hefur stundað ýmsar æfingar og þegar Valsliðið lenti í erfiðleikum vegna meiðsla og veikinda spurði þjálfarinn , Freyr Alexandersson , sína gömlu skólasystur úr Fellaskóla hvort hún gæti ekki hugsað sér að byrja að æfa lítillega og vera til taks á varamannabekknum .
Hún ákvað að slá til og fyrr en varði var hún komin í byrjunarliðið ! En nú er Laufey líklega komin á endastöð .
Hún átti erfitt með svefn nóttina eftir Evrópuleik Vals í vikunni , vegna verkja í fætinum .
Meiðslin eru svipaðs eðlis og þau sem bundu endi á glæstan feril annars knattspyrnumanns , landsliðsfyrirliðans Ásthildar Helgadóttur .
" Þegar við vorum yngri var mikið æft á malarvöllum , jafnvel á malbiki og inni á hörðu gólfi og ég spilaði líka á sama tíma í 3. flokki , 2. flokki og meistaraflokki .
Álagið á fæturna var mjög mikið .
" Meira en góðu hófu gegnir .
Spilaði með strákunum Laufey var " strákastelpa " eins og hún tekur til orða .
" Þegar ég ólst upp í Breiðholtinu var ég í Leikni , æfði fótbolta með strákunum og var í A-liðinu í 5. og 6. flokki .
Það var Valur Gunnarsson vinur minn , sem er markmaður í Leikni , sem dró mig upphaflega á æfingu .
Ég horfði reyndar bara á en byrjaði svo að æfa með þeim og fannst það ægilega gaman .
Ég á enn marga vini í Leikni og er meira að segja með þeim í fótbolta einu sinni í viku .
Hún fór á mörg mót með Leiknisstrákunum .
" Það var ekkert mál ; ég fékk bara sér búningsklefa – t.d. áhaldageymsluna – og svo var keppt .
En þegar kom upp í 4. flokk mátti ég ekki vera með þeim lengur .
" Þá varð hún að finna sér nýtt lið .
" Ég gat labbað á Leiknisvöllinn að heiman , líka í ÍR og Fylki en í þessum félögum var enginn stelpufótbolti .
" Segja má að leiðakerfi Strætisvagna Reykjavíkur hafi ráðið úrslitum um það að hún fór í Val .
" Ég þurfti að taka tvo vagna til að fara á æfingar hjá Breiðabliki , það var of langt vestur í KR en stysta strætóferðin var að Hlíðarenda .
" Skipulag leiðakerfisins var happ Valsmanna .
" Það var ekkert verið að skutla manni eins og algengt er í dag .
Fyrst ég vildi æfa , bjargaði ég mér bara sjálf .
" Viðbrigðin voru töluverð .
" Stelpurnar voru miklu lélegri en strákarnir og ég var vön meiri hörku .
Svo fannst mér skrýtið þegar ég ætlaði að taka horn frá venjulegum stað var mér sagt að taka það frá vítateignum – sem er helmingi nær markinu .
Ég skyldi varla hvað var verið að tala um .
" Ekki við eina fjölina felld Laufey varð Íslandsmeistari með 3. flokki Vals og spilaði fyrst með meistaraflokki 15 ára gömul .
Hún hefur verið á fullu í fótbolta meira en hálfa ævina , en hefur nóg fyrir stafni þótt keppnisferlinum sé lokið .
Enda sú manngerð sem verður að hafa nóg að gera .
Áhugamálin eru mörg og þeim þarf að sinna af krafti .
Hún kann ekki við hálfkák .
Þess vegna þarf þróunin í sumar í sjálfu sér ekki að koma á óvart .
" Ég verð að hafa nóg að gera , " segir hún .
Það nýjasta er mótorkross .
Unnusti Laufeyjar , Ólafur Ragnar Ólafsson , er mótorhjólamaður og ekki er langt síðan hann gaf kærustunni hjól .
" Ég fór á námskeið og fékk strax mikinn áhuga á mótokrossi .
Hef meira að segja keppt og fengið verðlaun ! " Það virðist sama hvar Laufey ber niður ; alltaf fær hún verðlaun .
Hún rifjar upp Íslandsmeistaratitil með Val í 4. flokki í handbolta .
" Það vantaði einhvern í markið og ég sagði strax já .
" Svo varð hún fyrir margt löngu Íslandsmeistari í tvenndarleik í borðtennis með engum öðrum en Guðmundi Stephensen , lang frægasta borðtennismanni Íslands fyrr og síðar .
" Ég var aðallega í því að ná í boltann .
Hann sá um allt hitt ! " Laufey fer líka oft á snjóbretti , á línuskauta , hefur verið í Boot Camp og svo mætti áfram telja .
Þau Ólafur Ragnar hafa verið saman í tíu ár og eru nýorðnir foreldrar .
" Við eignuðumst strák á aðfangadag .
Þegar við gengum af fæðingardeildinni yfir í Hreiðrið heyrðum við klukkurnar hringja inn jólin , það var yndislegt .
Við fengum lang bestu jólagjöf sem hægt er að hugsa sér .
Það er ekki víst að sonurinn verði mjög ánægður með afmælisdaginn þegar hann verður eldri en mestu máli skiptir að hann er heilbrigður .
" Sonurinn , Daníel Máni , er þegar farinn að hafa gaman af boltaleikjum í stofunni .
" Vinir okkar segja að hann verði líklega sá fyrsti sem prjónar á mótorhjóli og skallar bolta á sama tíma .
Þannig nái hann að sameina helstu áhugamál foreldranna .
" Laufey er nýfarin að vinna á ný eftir fæðingarorlof , drengurinn kominn á leikskóla og hún segir það mikil viðbrigði .
" Mér fannst æðislegt að geta alltaf verið með strákinn .
" Nú reynir hún að nýta tímann vel þegar þau eru heima .
Hún starfar í fyrirtækinu Gæðafæði .
Eigandi þess er Vilmundur Jósefsson , sem nýlega varð formaður Samtaka atvinnulífsins .
" Það er mjög gott að vera hér og aðeins tvennt að Vilmundi ; hann er KR-ingur og heldur með Manchester United ! " segir Valsarinn og Liverpool stuðningsmaðurinn Laufey og hlær .
Af öllum sigrunum , öllum glæsilegu afrekunum , stendur eitt upp úr ; fæðing sonarins .
" Það var æðislegt .
Ólýsanleg tilfinning .
Ég fékk hann strax í fangið og hann fór beint á brjóst .
Ég hafði oft heyrt um hve mikil upplifun það væri að eignast barn en það jafnast ekkert á við það að eignast barn sjálfur .
Þvílíkt afrek ! Ég er mjög montin og stolt og á örugglega eftir að eignast fleiri .
Að eignast barn er best í heimi .
" 