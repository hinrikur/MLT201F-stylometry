MIKIÐ er nú talað um að nýta mannauðinn sem best , sbr. ræður menntamálaráðherra , og eru það orð í tíma töluð .
Í allflestum tilfellum er átt við að nýta sem best þá þekkingu sem einstaklingurinn hefur aflað sér í skóla og því lengur sem hann hefur verið í skóla ( að mennta sig ) því verðmætari á hann að vera þjóðfélaginu Samkvæmt þessu er sá sem hefur dvalið í skóla svo og svo lengi verðmætari þjóðfélagsþegn , en sá sem lítillar skólamenntunar hefur aflað sér .
Þetta tel ég ekki alveg rétt og þarna er nýyrði til alhæfingar ofmetið .
Ég tel að mesti mannauður hverrar þjóðar sé ævistarf og reynsla hvers þess manns og konu , sem við starfslok hefur skilað góðu og vönduðu starfi fyrir samfélag sitt óháð því hvort viðkomandi hafi langa skólagöngu að baki eða ekki .
Nýting þess mannauðs sem býr í reynslu og þekkingu eldra fólks er stórlega vanmetin .
Þegar fólk hefur lokið ævistarfi sínu , orðið 65 eða 67 ára og er komið á eftirlaun , þá er sú skoðun rík í þjóðfélaginu að þetta eldra fólk eigi að setjast í helgan stein og hætta öllum afskiptum af þjóðfélaginu .
Oft er þetta fólk enn við góða líkamlega og andlega heilsu og þá er slæmt , að setja þetta fólk til hliðar , því í þessu fólki býr að mínu mati verðmætasti mannauður hverrar þjóðar .
Ég ætla að nefna nokkur dæmi þessu til staðfestingar .
Umburðarlyndi þróast með árunum og eldra fólk hefur að öllu jöfnu meira umburðarlyndi en ungt fólk .
Eldra fólk er að öllu jöfnu mjög skyldurækið og ábyrgðarfullt til allra þeirra starfa sem það tekur að sér .
Nægjusemi og hógværð er yfirleitt meiri hjá eldra fólki en því yngra .
Unga fólkið er kröfuharðara til lífsgæða en það eldra .
Einnig held ég að heiðarleiki , réttlætiskennd og almenn dómgreind vaxi á langri lífsleið .
Sjálfsagt mætti fleira tína til , um mismun þeirra eldri og yngri , en yngra fólkið hefur margt fram yfir það eldra svo sem kraft , snerpu , flýti og færni á ýmsum sviðum .
Þessi upptalning er eingöngu sett fram til að minna á , að það býr mikill mannauður í eldra fólki .
Ég held að það sé mjög miður að eldra fólk sé ekki lengur við stjórnunarstörf , t.d. hjá hinu opinbera .
Það hefur yfirleitt rúman tíma , ílengist ekki of lengi í störfum ( náttúrleg afföll ) og örugglega ekki kröfuhart til launa ( því það hefur sín eftirlaun ) .
Öldungaráð hafa verið til frá örófi alda , eða frá því að sögur hófust , og verið stór þáttur í stjórnskipulagi þjóða og enn þann dag í dag er það talið nauðsynlegur þáttur stjórnkerfisins .
Mannauður er ekki aðeins góð þekking á einu sviði , hann er manngildið í sinni víðustu merkingu .
Ég vil svo ljúka þessum hugleiðingum með þeirri fullyrðingu , að þekking sem þrykkt er á blað og kennd nú í skólum sé reynsla og rannsóknir genginna kynslóða .
HAFSTEINN SIGURBJÖRNSSON , ellilífeyrisþegi .
Frá Hafsteini Sigurbjörnssyni 