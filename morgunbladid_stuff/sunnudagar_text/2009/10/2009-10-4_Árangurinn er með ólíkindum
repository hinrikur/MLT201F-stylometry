Eftir Ásgeir Ingvarsson ai@mbl.is " ÞESSU má best lýsa sem ákveðnu ferli , til hvatningar og stuðnings fyrir fólk sem hefur misst vinnuna – eða öllu heldur verið tímabundið sett á hliðarlínuna á atvinnumarkaðinum og vill komast aftur inn á völlinn , " segir María Björk Óskarsdóttir viðskiptafræðingur .
María Björk á , ásamt Sigríði Snævarr sendiherra , heiðurinn af verkefninu Nýttu Kraftinn , sem fullyrða má að á engan sinn líka hér á landi .
Saga verkefnisins hófst fyrir rétt tæpu ári , þegar María missti starf sitt í banka .
" Sigríður kom þá óvænt að máli við mig til að veita mér hvatningu og stuðning og tókum við í framhaldi höndum saman , " útskýrir María .
" Sjálf hafði Sigríður starfað sem sendiherra í bæði Svíþjóð og Finnlandi þegar þau lönd tókust á við krepputímabil .
Þar kynntist hún af fyrstu hendi áhrifum og ósanngirni atvinnuleysis og langaði að miðla af sinni reynslu í baráttunni gegn atvinnuleysi .
" Veitt verkfærakista Eftir nokkra hugmyndavinnu og fundi með fjölda fólks í stjórnsýslunni , menntakerfinu og atvinnulífinu varð það loks að fyrsti Nýttu Kraftinn-hópurinn hóf göngu sína í febrúar : " Ferlið nær yfir þrjá mánuði þar sem við hittum hvern hóp fimm sinnum á tímabilinu , alltaf á mismunandi menningartengdum og fjölsóttum stöðum , og eigum þess á milli í heilmiklum samskiptum .
Það er réttara að lýsa þessu sem ferli heldur en námskeiði , því starfið miðar að því að veita einstaklingnum verkfærakistu fulla af tækjum og tólum að kalla má , til að styrkja sig og koma sjálfum sér á framfæri , " segir María .
Klár þegar kallið kemur Hópurinn byrjar á að hittast tvo daga í röð , frá kl. 10 til 14 í hvert skipti , og er þar farið ítarlega yfir hugmyndafræði Nýttu Kraftinn .
" Þátttakendur taka áhugasviðspróf og ýmsir sérfræðingar , s.s. prestur og náms- og starfsráðgjafi taka þátt í samræðum um það andlega áfall , erfiðleika og uppbyggingarferli sem fylgir iðulega atvinnumissi , og hvaða ráðum má beita til að standa betur að vígi í atvinnuleit , s.s. varðandi ferilskrána , og aðferðir við að sækja út og vekja athygli á sér , " segir María .
" Svo ég haldi áfram með myndlíkinguna um íþróttamanninn á hliðarlínunni , þá er hann auðvitað ósáttur við sitt hlutskipti og vill fá að taka þátt í leiknum .
En til þess að komast aftur inn á völlinn þarf hann að leggja enn harðar að sér en áður , halda sér í sínu besta formi og vera tilbúinn um leið og kallið kemur .
Spurningin er ekki hvort kallið kemur , heldur hvenær .
" Aðhald og uppbygging Það er þess vegna að þátttakendum er gefið það verkefni að verja hið minnsta fjórum klukkutímum á hverjum virkum degi í jákvæð og uppbyggileg verkefni : " Þetta eru verkefni sem færa einstaklinginn áfram í átt að markmiðum sínum og gerir vikuna fjölbreytilega og styrkjandi , " segir María og nefnir sem dæmi reglulega hreyfingu eða líkamsrækt , sjálfboðastörf , að sækja námskeið eða jafnvel að taka ærlega til í bílskúrnum : " En þetta mega ekki vera venjuleg heimilistörf , heldur verkefni sem fela í sér ákveðna áskorun , framlag eða ávinning , og þess eðlis að hægt er að halda skrá utan um árangur og afköst .
" Persónulegur stuðningur Þátttakendum til stuðnings og aðhalds er hverjum og einum úthlutað leiðbeinanda , svokallaður mentor .
" Mentorarnir eru allir starfsmenn fyrirtækja og stofnana , stórra og smárra , sem vilja leggja lið og gefa vinnu sína , " útskýrir María en til þessa hafa 140 mentorar úr 90 fyrirtækjum leiðbeint jafnmörgum þátttakendum .
" Meginhlutverk mentorsins er að hvetja einstaklinginn áfram og fylgjast með verkefnum hans og uppbyggingu í gegnum ferlið , velta steinum o.fl. en saman eiga þeir fundi og eru í reglulegum samskiptum .
" Tengsl og innsýn Í þriðju viku hittist hópurinn á ný og er viðfangsefnið nú m.a. að athuga hvernig hverjum og einum hefur gengið að vinna með verkfærakistuna og æfa atvinnuviðtöl sem María segir algjört lykilatriði .
" Við fáum til okkar aðila héðan og þaðan úr atvinnulífinu til að spjalla , deila með okkur reynslusögum og eigin skoðunum á því hvað getur reynst okkar fólki vel .
" Hópurinn hittist svo aftur í sjöttu viku , og fræðist þá m.a. um mikilvægi tengslanetsins og leiðir til að efla það og nýta sem best .
Það er síðan ekki fyrr en í lok ferlisins , að liðnum þremur mánuðum , að þátttakendur hittast á ný og þá í utanríkisráðuneytinu , fara yfir það sem unnist hefur , framtíðaráætlanir sínar og fá viðurkenningu fyrir frammistöðuna .
" Þátttakendur umbreytast Að sögn Maríu hefur árangurinn af Nýttu Kraftinn verið nánast með ólíkindum : " Margir eru í upphafi nánast niðurbrotnir en bara strax fyrstu dagana og vikurnar er eins og verði umbreyting á fólkinu , " segir hún og bætir við að jákvæðnin og krafturinn margfaldist .
" Nýlega tókum við saman tölur um hvernig þátttakendum hefur gengið eftir ferlið , og kom í ljós að ekki minna en 75% þeirra eru nú ýmist komin með vinnu tímabundið eða til frambúðar , farin af stað með eigin hugmyndir og fyrirtæki , eða komin í nám .
Í fyrsta hópnum er þetta hlutfall örugglega yfir 90% .
" Í hnotskurn » Hver hópur samanstendur af 15 til 20 einstaklingum úr ýmsum áttum og af öllum aldri » Hópurinn hittist reglulega í 3 mánuði til að taka á atriðum ein sog sjálfsstyrkingu , gerð ferilsskrár og frammistöðu í atvinnuviðtali » Hver þátttakandi ver hið minnsta 4 tímum daglega í uppbyggileg verkefni í samræmi við eigin markmið » Mentor fylgir þátttakandanum eftir og veitri honum aðhald .
» Mentorarnir eru fólk úr atvinnulífinu sem gefur vinnu sína Skráning og nánari upplýsingar eru á slóðinni www.nyttukraftinn.is .
Þátttaka kostar 53.500 kr og er innifalinn hádegisverður á fundum , en sífellt fleiri stéttarfélög og Vinnumálastofnun veita styrki fyrir kostnaðinum .
