Roosevelt ofursti bauð dauðanum birginn síðdegis í gær þegar hann fór upp í flugvél ásamt Arch Hoxsey flugkappa .
Meira en tíu þúsund manneskjur fylgdust agndofa með flugferðinni og óttuðust að djarfræði ofurstans í hita augnabliksins myndi kalla yfir hann dauða eða örkuml .
" Með þessum orðum hófst frásögn dagblaðsins Cleveland Press miðvikudaginn 12. október 1910 af flugferð Theodores Roosevelts , ofursta og fyrrverandi Bandaríkjaforseta , og flugmannsins Arch Hoxseys í St .
Louis deginum áður .
Allt gekk að óskum og blaðamaður Cleveland Press upplýsti lesendur um að Hoxsey hefði lent vélinni með þokkafullum hætti eftir flug sem stóð í þrjár mínútur og tuttugu sekúndur .
" Þetta var fínt , " hreytti forsetinn fyrrverandi út úr sér um leið og hann staulaðist úr sæti sínu og yfir víraflóðið sem setti sterkan svip á flugvélar á þessum tíma .
Þetta er þitt tækifæri ! Tildrög flugsins voru þau að formaður flugklúbbsins í St .
Louis hafði kynnt þá Roosevelt og Hoxsey skömmu áður og forsetinn fyrrverandi hafði orð á því við flugmanninn að hann öfundaði hann .
" Þetta er þitt tækifæri , " svaraði Hoxsey og Roosevelt sló til .
Hann vildi ekki gera veður út af þessu en það fór á annan veg sé mið tekið af mannfjöldanum sem mætti á vettvang .
" Roosevelt var kominn upp í vélina á undan mér , " sagði Hoxsey við Cleveland Press .
" Hann var berhöfðaður og blaðamaður nokkur lét hann hafa húfu .
" Sleppt ' enni lausri , " sagði hann og við fórum í loftið .
" Hoxsey kvaðst ekki hafa litið á Roosevelt fyrr en vélin fór skyndilega að rugga .
Þeir voru í 150 feta hæð og forsetinn fyrrverandi var að veifa til áhorfenda .
" Gættu þín að toga ekki í neina af þessum strengjum , " sagði Hoxsey áhyggjufullur við sessunaut sinn .
" Roosevelt sat beint undir ventilstreng vélarinnar og hefði hann snert hann hefði drepist á henni .
" " Ég er ekki að gera neitt af mér , " hrópaði forsetinn fyrrverandi og sýndi Hoxsey kankvís tennurnar .
Hávaðinn í skrúfunni var svo mikill að þeir þurftu að kallast á .
Síðan heyrði flugmaðurinn orðin " stríð " , " her " , " flugvél " og " sprengja " en náði ekki samhenginu .
Menn yrðu umsvifalaust ólaðir niður dytti þeim í hug að taka svona til orða um borð í flugvél í dag .
Á þessum tímapunkti rak veruleikinn Hoxsey kinnhest .
Hvað ef eitthvað kæmi fyrir Roosevelt ? " Þjóðin hefði aldrei fyrirgefið mér , " sagði hann sveittur við blaðamann Cleveland Press .
Þungu fargi var því af flugmanninum létt þegar hann lenti vélinni heilu og höldnu .
" Meiri ábyrgð hefur ekki í annan tíma hvílt á mínum herðum .
" Orð að sönnu , en vinnuveitendur Hoxseys , sjálfir Wright-bræður , eru sagðir hafa íhugað að segja honum upp störfum vegna þessa glæfrabragðs .
Á þessum árum þótti ekki viturlegt að fljúga með þjóðþekkta einstaklinga .
Hrapaði til bana Um kvöldið hélt ríkisstjórinn í Missouri Roosevelt kvöldverðarboð .
Hoxsey var vitaskuld meðal gesta .
Þar gafst forsetanum fyrrverandi tækifæri til að þakka honum .
" Þetta er það svakalegasta sem ég hef reynt um dagana .
Ég öfunda þig af starfi þínu , að freista þess að sigrast á háloftunum .
" Arch Hoxsey var einn af brautryðjendum flugsins og annar " himnabræðra " en þeir Ralph Johnstone voru stöðugt að slá hæðarmet hvor annars .
Í einu slíku metflugi , á gamlársdag 1910 , missti Hoxsey meðvitund í að minnsta kosti sjö þúsund feta hæð og hrapaði til jarðar .
Hann var 26 ára .
Theodore Roosevelt er yngsti maðurinn til að taka við embætti Bandaríkjaforseta en hann var að verða 43 ára þegar hann sór eiðinn í október 1901 .
Hann gegndi embættinu í átta ár .
Roosevelt og Hoxsey endurnýjuðu kynnin á himnum árið 1919. orri@mbl.is 