Sir Alex Ferguson , hinn magnaði stjórnandi enska knattspyrnuliðsins Manchester United , úthúðaði dómara leiksins gegn Sunderland um síðustu helgi .
Skotinn sigursæli er þekktur fyrir að liggja ekki á skoðunum sínum , en að þessu sinni þykir hann hafa farið yfir strikið ; vísindin sanna einfaldlega að Sir Alex fór með staðlausa stafi .
Ferguson hélt því fram að Alan Wiley , einn kunnasti knattspyrnudómari á Bretlandi , væri ekki í nógu góðri æfingu til að dæma á þessum vettvangi .
" Þessi leikur var svo hraður að það hefði þurft dómara sem væri í standi .
Hann var ekki í ástandi til að dæma leikinn .
Erlendis geta dómararnir hlaupið eins og hundar .
Þessi eyddi 30 sekúndum í að spjalda leikmann bara til að ná andanum sjálfur .
Þetta var fáránlegt , " sagði Ferguson við BBC .
Íþróttafréttamenn Dail Mail fóru á stúfana og rýndu í gögn frá ProZone , sem heldur til haga margvíslegum upplýsingum um leikmenn og dómara .
Í ljós kom að Wiley þarf ekki að skammast sín fyrir frammistöðuna á Old Trafford .
Þvert á móti .
Til dæmis hljóp hann meira í leiknum en allir leikmenn liðanna að sjö undanskildum ! Þrír leikmanna United og fjórir hjá Sunderland hlupu lengri vegalengd en dómarinn í leiknum og þá kemur í ljós að þegar Wiley dæmdi aukaspyrnu var hann að meðaltali 15,6 metra frá atvikinu , sem ku mjög viðunandi .
Enskir dómarar eru gjarnan milli tannanna á fólki eins og annars staðar og ekki dró úr því eftir að launin urðu prýðileg .
Þeir starfa alla jafna ekki lengur í úrvaldeildinni en til 48 ára aldurs en Wiley , sem er orðinn 49 ára , fékk starfsleyfið framlengt um eitt ár síðasta sumar , m.a. vegna þess hve vel hann stóð sig í margvíslegum líkamlegum prófum .
Ekkert skal fullyrt , en gæti hugsast að Ferguson hafi skammast út af dómaranum til þess að beina athyglinni frá því hve illa lið hans lék í 2:2 jafntefli gegn Sunderland ? Spyr sá sem ekkert grunar ...
skapti@mbl.is 