Það þykir dæmi um lélega ökuhæfni , sem lofi ekki góðu um framhaldið fari menn út af í fyrstu beygju .
Eins þykir það bera vott um yfirgripsmikið kunnáttuleysi flaski menn á atriði sem kemur fyrir á fyrstu síðunni í kennslubókinni fyrir byrjendur .
Verður vikið að þessu síðar í bréfinu .
Fyrir fáeinum vikum hófst heilmikill spuni , sem bar öll merki þess að vera samhæfður og æfður af alkunnum spunameisturum ríkisstjórnarinnar , sem farið hafa mikinn að undanförnu og bjagað alla umræðu jafnvel um mikilvægustu atriði , sem eru til úrlausnar í þjóðfélaginu .
Er svo sem þakkarefni hve málatilbúnaðurinn bar með sér handbragð höfundanna og útfærsla flytjendanna var býsna kunnugleg .
Nú þurfti að koma óorði á uppgjör vegna skulda viðskiptabankanna við Seðlabanka Íslands , en það uppgjör var rækilega kynnt fyrir mörgum mánuðum .
Umræðan nú var því bersýnilega sett á svið í annarlegum tilgangi .
Þótt allt hafi legið lengi fyrir er ekki hægt að komast hjá að leiðrétta mestu bábiljurnar .
Veð Seðlabankans rýrnuðu vegna neyðarlaganna Fyrir hartnær ári var tilkynnt að ríkissjóður gæfi út skuldabréf , sem afhent væri Seðlabankanum í stað krafna , sem hann ætti á hina föllnu viðskiptabanka .
Kröfurnar sem Seðlabankinn afhenti voru að fjárhæð 345 milljarðar króna , en ríkissjóður gaf á móti út skuldabréf að upphæð 270 milljarðar króna .
Bankinn tók því á sig beint 75 milljarða króna , sem dregið var af eiginfé hans .
Ríkissjóður mat það svo að hann fengi 95 milljarða fyrir kröfur sínar á gömlu bankana .
Þetta var aðeins ágiskun , sem á eftir að sannreyna .
Því voru bein útgjöld hans þannig metin 175 milljarðar króna .
Inni í þeirri tölu er eiginfjárframlag í Seðlabankann upp á 90 milljónir króna , en þeir fjármunir eru auðvitað eign ríkisins , sem það getur kallað eftir þegar það kýs með einfaldri lagabreytingu .
Ekki skiptir öllu fyrir Seðlabanka eðli máls samkvæmt hvort eigið fé hans sé lítið eða mikið , þótt það sé vissulega traustvekjandi að það sé nokkurt .
Þetta skuldabréf er til 5 ára og geta ríkið og bankinn ákveðið að breyta því svo að það verði til 25 ára eða 50 ára og breytir engu fyrir bankann .
Ríkið verður því ekki fyrir beinum útgjöldum fyrr en það kýs .
Þegar Alþingi ákvað að tillögu ríkisstjórnar að breyta með lögum forgangsröð krafna , þannig að innistæður færu í sérstaka forgangsröð fólst í því að veð Seðlabankans rýrnuðu , sem því nam .
Slíka veikingu á veðhæfni krafna gat hann ekki séð fyrir frekar en aðrir kröfuhafar .
Má segja að í samskiptum ríkis og Seðlabanka þýði forgangsraðarbreyting einungis að í stað þess að veð stæðu Seðlabanka til baktryggingar krafna , fær hann framlag í formi skuldabréfs frá ríkissjóði .
Án neyðarlaganna hefði ríkissjóður þurft að veita fé beint til að verja innistæðueigendur í samræmi við loforð sem gefin höfðu verið .
Fari svo að á það verði látið reyna fyrir dómstólum , hvort framangreind ákvæði neyðarlaganna standist stjórnarskrána og niðurstaðan verði sú að ekki megi breyta reglum í miðju spili , þá er ljóst að bókfært tap vegna þjónustu Seðlabankans við bankakerfi í þrenginum yrði lítið eða jafnvel ekkert .
Það sýnir glöggt hve holur hljómur í hatursherferðinni gegn bankanum er .
En ríkissjóður væri ekki betur settur , þvert á móti .
En hinum lágkúrulegu spunameisturum ríkisstjórnarinnar og húsbændum þeirra væri þá töluverð vorkunn .
Umfjöllun Stefáns Svavarssonar Einn þekktasti endurskoðandi landsins , Stefán Svavarsson , sem var innri endurskoðandi á vegum bankaráðs Seðlabankans , skrifaði mjög athyglisverða grein hér í blaðið sl. fimmtudag og fjallaði þar um veðlán Seðlabankans og skýrði hvaða tilgangi þau þjónuðu .
Þar segir hann m.a. : " Lánveitingar bankans stöfuðu fyrst og fremst af lausafjárskorti bankanna sem ekki aðeins var innlent vandamál heldur erlent líka , eins og margoft hefur komið fram .
Seðlabankinn fékk raunar ákúrur á þessum tíma þegar þessi veðlán voru að aukast fyrir að vera tregur til að að veita fleiri veðkosti ; bréfin sem bætt var við voru eignavarin eða í erlendri mynt .
Sú umkvörtun kom ekki aðeins frá viðskiptabönkunum sjálfum heldur einnig úr röðum stjórnmálamanna .
" Þessi lýsing endurskoðandans er hárrétt .
Seðlabankar hvarvetna veittu bönkum um þessar mundir mjög mikla fyrirgreiðslu án sérvarinna veða , en auðvitað aðeins bönkum sem voru með eiginfjárstöðu í lagi samkvæmt endurskoðuðum reikningum .
Fer því fjarri að allt það dæmi hafi verið gert upp .
Naumast er lengur um það deilt , enda óvéfengjanlegt , að Seðlabankinn gerði sér fyrstur stjórnvalda grein fyrir þeim erfiðleikum sem bankar gætu lent í vegna fjármögnunarvanda í erlendri mynt .
Gerði hann inn á við ítrekað grein fyrir sínum áhyggjum og út á við í þeim mæli sem óhætt væri , ef hann ætlaði ekki að flýta fyrir falli bankanna .
Þótt jafnvel harðsvíruðustu spunameistarar geti nú orðið ekki annað en viðurkennt þessa staðreynd , telja þeir sig eiga krók á móti bragði .
Þeir spyrja sem svo : Fyrst Seðlabankinn hafði þessar miklu áhyggjur af því að bankarnir gætu ekki mætt erlendri fjármögnunarþörf sinni þegar liði á árið 2008 , hví hættu þeir ekki að lána bönkunum , þegar þeim varð þetta ljóst ? Þetta virðist við fyrstu sýn vera réttlætanleg spurning , en þó er ekki allt sem sýnist .
Ef Seðlabankinn hefði lýst því yfir að hann veitti ekki lán sem hefðu viðskiptabankana þrjá að veði hefðu þeir orðið að loka fáum mínútum eða klukkustundum síðar .
Þá væru sjálfsagt ekki neinir í vafa um hver eða hverjir hefðu komið bönkunum á hausinn ! En þess utan var staðreyndin sú að ekki varð betur séð , samkvæmt endurskoðuðum reikningum og ársfjórðungsskýrslum að eignastaða bankanna væri slík , að þótt þeir gætu ekki lengur haldið úti rekstri myndu veð halda í uppgjöri að mestu eða öllu leyti .
Samfylkingarmenn kenna öðrum en bankamönnum um bankahrunið Um framangreind atriði segir hinn reyndi endurskoðandi í grein sinni : " Í reikningsskilum viðskiptabankanna í árslok 2007 og á miðju árinu 2008 kom fram að afskriftareikningar útlána námu aðeins 1% af útlánum .
Þremur mánuðum síðar sýndist því haldið fram að afskriftareikningur þyrfti að vera 50% eða jafnvel hærri .
Hvernig í dauðanum mátti þetta vera ? Það er aldeilis fráleitt að hiksti í endurfjármögnun á hægri hlið efnahagsreiknings leiði sjálfkrafa til þess að eignahliðin hrynji ; þar á milli er ekki beint orsakasamband .
" Síðar í sömu grein kemur skýringin fram .
Eftir að bankarnir eru komnir í þrot og ekki er lengur hægt að vera með feluleik og fegrunaraðgerðir og rýnt er í gögn sem að baki lágu þá sést að " stór hluti afkomunnar var bara froða " .
Það hefur verið ríkur vilji til þess , ekki síst hjá samfylkingarmönnum og spunameisturum þeirra að kenna öðrum um bankahrunið en bankamönnunum sem ábyrgðina báru og eigendum bakanna , sem jafnframt voru stærstu skuldararnir .
Jafnvel þeim sem andæfðu og vöruðu við er reynt að stilla upp í sökunautaforystu .
Hvernig stendur á þessu ? Einhvern tíma munu fást svör við því .
Veð eru tekin í eignum , ekki skuldum Það átti að vera hápunktur herferðarinnar sem átti að leiða til þeirrar sælu niðurstöðu að " tap Seðlabankans væri mesta tap alls hrunsins og þungbærara en sjálft Icesaveklúður ríkisstjórnarinnar að fá virtan samfylkingarfræðimann , sem verið hefði í útlöndum og þekkti fræga menn , til að slá lokastrikið undir ófrægingarlotuna .
Þá þyrfti ekki lengur um málið að deila .
En það fékk illan endi og það var með vísun til þess sem fyrirsögn bréfsins var valin .
Fræðimaðurinn hellti sér yfir Seðlabankafólkið af miklu yfirlæti , eins og slíkum er tamt og sagði að því hefði borið að taka veð í innistæðum innistæðueigenda í bönkunum ! Hann er vísast eini maðurinn sem vitað er um að hafi samtímis farið út af í fyrstu beygju og gatað á fyrsta efnisatriðinu í bókinni fyrir byrjendur .
Bankar skulda innistæðueigendum innistæður þeirra en eiga þær ekki .
Á fyrsta ári í verslunarskóla vita allir menn , líka þeir sem lesa ekki heima að menn taka veð í eignum manna eða banka en ekki í skuldum þeirra ! Hafi hinn mikli fræðimaður samfylkingarinnar unnið í Seðlabanka Bandaríkjanna hlýtur það að hafa verið í uppvaskinu .
