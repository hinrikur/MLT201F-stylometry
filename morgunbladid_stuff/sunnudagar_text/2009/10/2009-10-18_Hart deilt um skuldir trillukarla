Eftir Önund Pál Ragnarsson onundur@mbl.is BANKAR hafa að undanförnu boðið eigendum smábáta talsverða niðurfærslu á höfuðstól lána .
Samkvæmt heimildum Morgunblaðsins hefur Kaupþing boðið nokkrum fjölda smábátaeigenda 35-45% niðurfærslu á höfuðstól gengistryggðra lána , en Landssamband smábátaeigenda ( LS ) hefur að undanförnu aðstoðað nokkra tugi manna úr sínum röðum í samningaviðræðum við banka .
Aðspurður neitar Örn Pálsson , framkvæmdastjóri LS , þessu ekki .
" Lánastofnanir hafa boðið mönnum leiðréttingu lána , en það er oftast bundið þeim skilyrðum að menn samþykki að lánin verði færð yfir í verðtryggðar íslenskar krónur .
Það hugnast mönnum ekki , nema til komi viðunandi vaxtakjör , " segir Örn .
Vilja þétta raðirnar Í ræðu sinni á ársfundi LS fyrir helgi sagði formaðurinn , Arthur Bogason , að við gengishrun krónunnar hefðu skuldir sjávarútvegsfyrirtækja breyst í hrein og klár skrímsli .
Á síðustu mánuðum , í tíð Jóns Bjarnasonar sem sjávarútvegsráðherra hefur þrýstingur aukist mjög á smábátaeigendur um að þeir færi lán sín í íslenskar krónur og breyti skilmálum .
" Enn er mér ókunnugt um að nokkur smábátaeigandi hafi samþykkt slíkt þrátt fyrir að í boði væri umtalsverð niðurfærsla láns , " sagði Örn á ársfundinum .
Stjórn LS reynir nú að þétta raðir trillukarla gegn bönkum og yfirvöldum , svo þeir standi sterkari sameinaðir en sundraðir gegn þrýstingnum .
" Við hyggjumst á næstunni ræða við bankastjóra nýju bankanna almennt um skuldastöðuna hjá smábátaeigendum og okkar hugmyndir um leiðréttingu , " segir Örn í samtali við Morgunblaðið .
Á ársfundinum útlistaði hann þær : að erlend lán verði leiðrétt , höfuðstóll miðist við 1. mars 2008 , mismunur á vaxtagreiðslum , sem greiddar hafa verið í frystingu og leiðréttum höfuðstól , verði notaður til að greiða niður höfuðstólinn enn frekar og að vextirnir verði óbreyttir .
" Ég tel að allir þeir sem ekki voru í vandræðum með afborganir 1. mars 2008 ættu að geta staðið í skilum með þessum hætti , " segir hann .
Slæm ráðgjöf banka í góðærinu Í góðærinu var ráðgjöf bankanna til smábátaeigenda oft mjög gölluð og miklu frekar var einblínt á vaxtamun en áhættuþætti .
Á ársfundi LS var sýnd niðurstaða könnunar á því hvernig verðvísitala botnfiskaflans hefur á síðustu árum þróast , í samanburði við verð helstu gjaldmiðla sem lánað var í .
Hún sýnir að það var og er mjög áhættusamt að lána í jenum til sjávarútvegsins , en mörgum var þó ráðlagt að taka slík lán .
Yfirlitið sýnir 86% fylgni verðvísitölu botnfiskaflans við gengi evrunnar , 77% fylgni við sterlingspundið , en ekki nema 39% fylgni við gengi jensins .
" Líklegt er að fáir hafi fengið þessa ráðgjöf þegar ákvörðun um lán var tekin , " sagði Örn Pálsson , framkvæmdastjóri LS , í ræðu sinni á landsfundinum .
