Eftir Helga Snæ Sigurðsson helgisnaer@mbl.is Kvikmyndin Psycho eftir Alfred Hitchcock , frá árinu 1960 , er brautryðjendaverk og eitt af meistaraverkum kvikmyndasögunnar .
Myndin gjörbreytti hrollvekjum og spennumyndum til frambúðar og hafði mikil áhrif á marga heimskunna leikstjóra , m.a. Brian de Palma og John Carpenter .
Psycho þykir merkileg fyrir margra hluta sakir , m.a. óvenjulega myndatöku og hrátt útlit miðað við kvikmyndir þess tíma sem hún var gerð á .
Merkilegt þótti að Hitchcock vildi hafa myndina í svart / hvítu þegar litmyndir voru farnar að ryðja sér til rúms .
En Alfreð vissi hvað hann var að gera , myndin sígilt meistaraverk og jafnvel talin besta hrollvekja kvikmyndasögunnar .
Handritið að myndinni gerði Joseph Stefano og byggði það á skáldsögu Roberts Blochs , Psycho , eða Brjálæðingur .
Aðalpersónu bókarinnar , Norman Bates , mun Bloch hafa byggt að einhverju leyti á morðingjanum og grafarræningjanum Ed Gein .
Gein þessi gróf upp lík úr kirkjugarði í Wisconsin og bjó m.a. til minjagripi úr beinunum , að því er fram kemur á alfræðivefnum Wikipedia , og myrti tvær manneskjur að því er vitað er .
Ódýr framleiðsla Sagan segir að Hitchcock hafi viljað að myndin liti út fyrir að vera ódýr og notaði sama tökulið og vann með honum við gerð sjónvarpsþáttanna víðfrægu .
Psycho kostaði 800.000 dollara , sem var lítið á Hollywood-mælikvarða á þessum tíma , fyrir einum 50 árum .
Myndin þótti heldur langt frá íburðarmiklum myndum meistarans á borð við Rear Window og Vertigo .
Hitchcock mun hafa sagt við kollega sinn Truffaut að hann væri að leikstýra áhorfendum , að leika sér að þeim .
Hann hefði gert " skemmtilega " mynd ( Hitchcock var mikill húmoristi ) .
Myndin þótti ein sú skelfilegasta sem nokkru sinni hafði verið sýnd á hvíta tjaldinu þegar hún var frumsýnd árið 1960 .
Leikstjórinn beitti ýmsum brögðum til að áhorfendur fengju samúð bæði með morðingjanum og fórnarlambinu og setti þá um leið í spor þess sem fylgist bjargarlaus með glæpnum en getur ekki hætt að horfa .
Í auglýsingum var fólk beðið sérstaklega um að segja ekki frá neinum óvæntum atriðum myndarinnar .
En þó svo flestir kvikmyndaáhugamenn þekki söguþráðinn í dag og ekkert komi á óvart lengur má enn dást að frásagnarsnilld og frumlegri sýn meistara Hitchcocks .
Móðir og sonur Í Psycho segir af einkaritara í Phoenix , Marion Crane , sem leggur á flótta eftir að hafa stolið vænni fúlgu fjár af yfirmanni sínum til þess að geta gifst unnusta sínum , Sam , sem býr í Kaliforníu .
Hún leggur á flótta til Kaliforníu með peningana og ákveður að gista á vegahóteli .
Þar hittir hún fyrir einkennilegan hóteleiganda , Norman Bates ( Anthony Perkins ) , sem í fyrstu virðist hlédrægur og kurteis ungur maður .
Hann segist búa einn með móður sinni í húsi ofan við hótelið og heyrir Marion þau rífast þegar hún er að koma sér fyrir á hótelherberginu .
Fer svo að Norman myrðir Marion , eftir að hafa legið á gægjum og fylgst með henni , í víðfrægu og -stældu sturtuatriði myndarinnar , en áhorfendum talin trú um að ókunnug kona hafi myrt hana og þá líklega móðir Normans .
Unnusti Marion fer að leita hennar sem og einkaspæjarinn Milton Arbogast , sem yfirmaður Marion réð til að hafa uppi á henni .
Milton rekur slóð Marion að vegahóteli Normans sem lýgur því að Marion hafi yfirgefið hótelið .
Milton grunar að ekki sé allt með felldu og laumar sér síðar inn í hús Normans sem myrðir hann .
Sam , unnusta Marion , og systur hennar , Lilu , er nú farið að gruna að ekki sé allt með felldu enda hafa þau verið í sambandi við einkaspæjarann frá því hann kom á hótelið en lætur nú ekkert í sér heyra .
Sam og Lila ákveða því að leigja sér herbergi á hóteli Normans og þykjast vera hjón .
Eftir nokkur átök tekst þeim að yfirbuga Norman sem endar á geðsjúkrahúsi .
Undir lokin kemur í ljós að Norman þjáist af persónuleikaröskun , að í huga hans takast á persóna hans sjálfs og látinnar móður hans sem hann myrti ásamt ástmanni hennar fyrir margt löngu .
Átökum móður og sonar , þ.e. í huga Bates , hefur lokið með því að móðirin hafði betur .
Hún er nú hinn ráðandi persónuleiki .
Besta mynd Hitchcock ALÞJÓÐLEGT ráð kvikmyndaleikstjóra úr fremstu röð var árið 1999 beðið um að velja bestu kvikmynd Hitchcock og varð Psycho fyrir valinu .
Meðal leikstjóra í ráðinu voru kanónur á borð við Martin Scorsese og Baz Lurhmann en það var tímaritið Sight and Sound sem bað þá um að velja , í tilefni af því að 100 ár voru þá liðin frá því meistarinn fæddist .
Tveimur árum síðar var Psycho krýnd spennuþrungnasta , kvikmyndin , af öllum þeim sem framleiddar hafa verið í Bandaríkjunum , af Bandarísku kvikmyndastofnuninni .
Ókindin lenti í öðru sæti og Særingamaðurinn í því þriðja .
Framhaldsmyndir og endurgerðir NOKKRAR framhaldsmyndir hafa verið gerðar um hinn fársjúka morðingja Norman Bates , auk endurgerðar og sjónvarpsþáttar .
Anthony Perkins lék í þremur , Psycho 2 og 3 og sjónvarpsmyndinni Psycho 4 .
Sú síðastnefnda segir sögu Bates áður en Marion Crane kemur til sögunnar .
Skal engan undra að framhaldsmyndirnar þóttu verri en fyrsta myndin .
Þá átti að gera sjónvarpsþætti byggða á Psycho , Bates Motel , en fyrsti þátturinn þótti svo slakur að ákveðið var að gera heldur sjónvarpsmynd .
Árið 1998 gerði Gus Van Sant endurgerð , ramma fyrir ramma , af meistaraverki Hitchcock en reyndar í lit .
Vince Vaughn fór með hlutverk Norman Bates og Anne Heche með hlutverk Marion Crane .
Myndin hlaut heldur dræmar viðtökur gagnrýnenda .
Þá gerði Jonathan M. Parisen kvikmyndina A Conversation with Norman fyrir fjórum árum , en hún er byggð á mynd Hitchcocks .
Sú mynd fær 4,1 af 10 í Imdb.com og litla sem enga gagnrýni um hana að finna .
Blóðugt steypibað PSYCHO hefur að geyma eitthvert hryllilegasta atriði kvikmyndasögunnar , sturtuatriðið góðkunna .
Það atriði er merkilegt fyrir margra hluta sakir og gríðarlega flókið ef litið er til þess að sjónarhorn myndavélarinnar eru 77 talsins í þessu eina atriði , þó atriðið sé aðeins um þrjár mínútur að lengd .
Hringformið er mjög áberandi í sturtuatriðinu og reyndar er það gegnumgangandi í myndinni almennt ; augu í uppstoppuðum fuglum , auga Norman Bates í gægjugatinu , niðurfallið í baðinu og sturtuhausinn m.a. , og hafa kvikmyndaspekúlantar á freudískum nótum sagt þau tákn fyrir kvenmannssköp sem mæti hinum ýmsu reðurtáknum í myndinni , hnífum og goggum á fuglum til dæmis .
Þessi tákn hafa svo verið sett í samhengi við kynferðislegan undirtón myndarinnar og gægjuþörf mannsins .
Með augum morðingjans Myndatakan upp í sturtuhausinn í þessu atriði þótti afar frumleg á þeim tíma sem myndin var gerð og þurfti að útbúa sérstakan sturtuhaus fyrir tökuna og beita sérstakri linsu .
Vatnið rennur ekki út úr miðju haussins en auga áhorfandans veitir því ekki athygli .
Eftir að Norman myrðir Marion er aftur sýnt upp í sturtuhausinn en þvínæst farið ofan í niðurfallið , blóðblönduðu vatninu fylgt þar ofan í .
Niðurfallið rennur saman við annað auga Marion , sem liggur látin á gólfinu og myndavélin færist löturhægt út frá því með örlítilli hringhreyfingu , líkt og morðinginn sé að virða fyrir sér fórnarlambið .
Áhorfandinn sér fórnarlambið með hans augum , er settur í hans spor .
Þaðan er haldið út af baðherberginu og inn í hótelherbergið í einni töku , allt með auga morðingjans .
Það tók Hitchcock og félaga sex daga að taka þetta sígilda atriði .
