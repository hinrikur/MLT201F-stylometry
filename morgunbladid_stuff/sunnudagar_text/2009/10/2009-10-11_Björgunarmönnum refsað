Eftir Björn Jón Bragason Þess er skammt að bíða að sérstök rannsóknarnefnd Alþingis skili skýrslu sinni um fall bankakerfisins .
Afar fátítt er að skipaðar séu sérstakar rannsóknarnefndir á vegum löggjafans hér á landi , en tvisvar áður hefur slíkum nefndum verið komið á fót .
Árið 1955 kaus Neðri deild Alþingis nefnd til að rannsaka okur , en sú nefnd var skipuð á grundvelli 39. gr. stjórnarskrár .
Haustið 1985 voru sett sérlög um rannsóknarnefnd áþekka þeirri sem nú mun senn ljúka sínum störfum , en nefnd þessi var skipuð til að rannsaka viðskipti Hafskips hf. og Útvegsbanka Íslands .
Gjaldþrot kaupskipaútgerðarinnar Hafskips hf. hinn 6. desember 1985 hafði djúpstæð áhrif á framvindu íslensks stjórnmála- og efnahagslífs .
Afdrif íslensks stórfyrirtækis , sem ætla mætti að væru hreint viðskiptalegs eðlis , leiddu til uppgjöra í tveimur stjórnmálaflokkum , en um það leyti sem hneig að endalokum skipafélagsins hófust einhver þau hörðustu átök á Alþingi sem um getur .
Í kjölfar gjaldþrotsins mögnuðust þeir eldar sem logað höfðu í kringum félagið og varð sú krafa hávær að skipuð yrði sérstök nefnd þingmanna til að rannsaka viðskipti Hafskips hf. og Útvegsbanka Íslands , annars stærsta banka þjóðarinnar .
Hins vegar var önnur leið farin .
Sett voru sérlög um þriggja manna rannsóknarnefnd , sem skipuð skyldi af Hæstarétti .
Margvísleg gagnrýni kom fram á skipan , störf og niðurstöður nefndarinnar og telja sumir gagnrýnendur að alvarlegir meinbugir séu á skýrslu hennar .
Tilurð nefndarinnar Gervalt samfélagið lék á reiðiskjálfi í upphafi desembermánaðar 1985 vegna yfirvofandi gjaldþrots Hafskips hf. Þá sat að völdum ríkisstjórn Framsóknarflokks og Sjálfstæðisflokks .
Þingmenn vinstri flokkanna , Alþýðuflokks , Alþýðubandalags og Bandalags jafnaðarmanna , auk Kvennalista , töldu að stjórnendur skipafélagsins hefðu notið óeðlilegrar pólitískrar fyrirgreiðslu innan bankakerfisins í skjóli Sjálfstæðisflokksins .
Þar fór fremstur í flokki Jón Baldvin Hannibalson , þingmaður og formaður Alþýðuflokksins , og Ólafur Ragnar Grímsson , varaþingmaður og formaður framkvæmdastjórnar Alþýðubandalagsins .
Í ádeilum á Hafskipsmenn minntu vinstrimenn ósjaldan á að Albert Guðmundsson , þáverandi iðnaðarráðherra , hefði á öndverðum níunda áratugnum verið hvort tveggja í senn stjórnarformaður Hafskips hf. og formaður bankaráðs Útvegsbanka Íslands , viðskiptabanka Hafskips .
Í sjónvarpsþættinum Kastljósi , skömmu fyrir gjaldþrot Hafskips , lýsti Ólafur Ragnar því yfir að uppi væru ákærur [ svo ] í garð Alberts Guðmundssonar þess efnis að hann hefði misnotað aðstöðu sína í bankanum til að greiða fyrir viðskiptum Hafskips hf. Taldi Ólafur að Útvegsbankinn hefði fyrir löngu átt að krefjast þess að Hafskip hf. yrði tekið til gjaldþrotaskipta og sló því meðal annars föstu að stjórnendur Hafskips hefðu dregið að sér stórfé sem þeir hefðu notað til að greiða fyrir " einkalúxus erlendis og hérlendis " , svo vitnað sé orðrétt til ræðu hans í sameinuðu Alþingi 10. desember , fjórum dögum eftir gjaldþrotið .
Segja má að óvægin gagnrýni vinstrimanna á stjórnendur Hafskips og Útvegsbankans hafi náð hámarki umrætt kvöld , en þar var beitt alls kyns brigslum og stóryrðum , auk þess sem málflutningurinn var um margt ýkjukenndur .
Forsætisráðherra og formaður Framsóknarflokksins , Steingrímur Hermannsson , hafði um allnokkra hríð fylgst grannt með málefnum Hafskips .
Hinn 9. desember ritaði aðstoðarmaður hans , Helga Jónsdóttir , minnisblað til yfirmanns síns þar sem hún fjallaði rækilega um gjaldþrotamál Hafskips .
Í þessu minnisblaði rakti hún gang gjaldþrotamála almennt en þar kemur að auki fram að hún hafði átt viðræður við skiptaráðendur í þrotabúi Hafskips , borgarfógetana Markús Sigurbjörnsson og Ragnar H. Hall , sem voru fyrrverandi samstarfsmenn hennar hjá borgarfógetaembættinu .
Taldi aðstoðarmaður forsætisráðherra brýnt að komið yrði í veg fyrir að samþykkt yrði tillaga á Alþingi um skipan nefndar þingmanna til að rannsaka málið skv. 39. gr. stjórnarskrár , en sú krafa var hávær þessa daga .
Forsætisráðherra gat þess í ræðu sinni í sameinuðu Alþingi hinn 10. desember að hann væri mótfallinn því að Hafskipsmálið yrði með þeim hætti rannsakað " fyrir opnum tjöldum " .
Taldi hann það geta orðið " stórkostlegt slys " .
Helga benti forsætisráðherra á aðra leið , en hún fólst í því að skipaðir yrðu sérstakir trúnaðarmenn , sem unnið gætu að rannsókn á þætti Útvegsbankans í málinu í samráði við skiptaráðanda og hugsanlega tekið upp þráðinn þar sem henni sleppti , og kannað t.d. " móralska " þætti og annað það , sem ekki snerti hagsmuni þrotabúsins með þeim hætti að skiptaráðandi teldi fyrir sitt leyti ástæðu til þess að fylgja því frekar eftir .
Í minnisblaðinu taldi Helga upp þá menn sem gætu komið til greina í umrædda nefnd .
Þar voru nefndir Benedikt Sigurjónsson fyrrv .
hæstaréttardómari , Baldur Möller fyrrv .
ráðuneytisstjóri , Stefán Már Stefánsson prófessor , Arnljótur Björnsson prófessor , Þorvaldur Gylfason prófessor , Árni Vilhjálmsson prófessor , Guðmundur Ingvi Sigurðsson hæstaréttarlögmaður , Ármann Snævarr fyrrv .
hæstaréttardómari og Gunnlaugur Claessen ríkislögmaður .
Sjálfstæðismenn lögðust hart gegn því að sett yrði á fót sérstök rannsóknarnefnd og vildu að með málið yrði farið eftir venjulegum leiðum réttarkerfisins .
Framsóknarmenn , sem sátu í ríkisstjórn með Sjálfstæðisflokknum , kröfðust þess hins vegar að fram færi sérstök rannsókn á viðskiptum Hafskips og Útvegsbankans .
Það varð því að samkomulagi stjórnarflokkanna að sett yrðu lög um skipan þriggja manna rannsóknarnefndar , svo sem fyrr var nefnt .
Hæstiréttur skyldi skipa í nefndina og bankaeftirlit Seðlabankans veita henni aðstoð við að afla gagna .
Svavar Gestsson , þingmaður Alþýðubandalags , orðaði það svo að stjórnarmeirihlutinn á Alþingi þyrði ekki að fallast á " opna rannsókn " Hafskipsmálsins .
Jón Baldvin Hannibalsson átti sæti í fjárhags- og viðskiptanefnd neðri deildar .
Þegar málið var til umræðu í nefndinni lét hann bóka að höfuðáherslu skyldi að leggja á , að allt yrði gert til að rannsaka til hlítar hvort um óeðlilega viðskiptahætti hefði verið að ræða milli bankans og skipafélagsins .
Tók hann fram að hann hefði talið æskilegra að skipuð hefði verið nefnd á vegum þingsins á grundvelli 39. gr. stjórnarskrár .
Jón Baldvin var því mótfallinn að Hæstarétti yrði blandað inn í málið þar sem líklegt væri að málinu yrði að lokum vísað til hans .
Af störfum rannsóknarnefndar Hæstiréttur skipaði í nefndina þá Jón Þorsteinsson , hæstaréttarlögmann og fyrrverandi þingmann Alþýðuflokksins , formann , Brynjólf Sigurðsson , lektor í viðskiptafræði , og Sigurð Tómasson , löggiltan endurskoðanda .
Skyldi nefndin hraða störfum sínum og skila skýrslu til viðskiptaráðherra sem síðan myndi gera Alþingi grein fyrir niðurstöðum hennar .
Erfiðlega mun hafa gengið að fá menn í nefndina og ýmsir neitað boði um setu í henni .
Nefndin fékk aðsetur í húsnæði bankaeftirlits Seðlabankans og mun hafa verið náið samband milli Jóns Þorsteinssonar , formanns hennar , og Þórðar Ólafssonar , forstöðumanns bankaeftirlitsins .
Bankastjórum Útvegsbankans þótti sem hér væri um óeðlileg tengsl að ræða .
Halldór Guðbjarnason , fyrrverandi bankastjóri Útvegsbankans , líkti þessu við það ef einn af bankastjórunum hefði boðist til að hýsa nefndina á heimili sínu – og hún þegið það .
Bankastjórar Útvegsbankans voru einnig mjög gagnrýnir á starfsaðferðir nefndarinnar og fundu að því að nefndarmenn skyldu ekki hljóðrita samtöl við viðmælendur sína .
Hefði fundur nefndarinnar með bankastjórninni að mestu farið í spjall um daginn og veginn en lítilsháttar vikið að málefnum Hafskips hf. á síðustu fimmtán mínútum fundarins .
Alls voru viðmælendur nefndarinnar 31 talsins .
Ragnar Kjartansson , fyrrverandi stjórnarformaður Hafskips , sat til að mynda á fundi með nefndinni í liðlega tvær klukkustundir hinn 7. ágúst 1986 .
Að hans mati virtust nefndarmenn eiga erfitt með að fóta sig á viðfangsefninu og kvaðst hann hafa komið út af fundinum " hálfringlaður " .
Sagði hann svo frá að Jón Þorsteinsson hefði sjálfur talað mest allan tíman – enda " maður skemmtilega málglaður " .
Framsetning í fjölmiðlum Nefndin skilaði skýrslu sinni til viðskiptaráðherra tæpu ári eftir skipan og lagði Matthías Bjarnason viðskiptaráðherra hana fram í sameinuðu Alþingi , 13. nóvember 1986 .
Áður hafði efni skýrslunnar verið lekið til fjölmiðla , eins og efni ýmissa annarra gagna sem tengdust rannsókn Hafskipsmálsins fyrr og síðar .
Hallur Hallsson , fréttamaður ríkissjónvarpsins , hafði fengið að glugga í skýrsluna , en hann sat daglangt á tilteknum stað utanhúss með skýrsluna í heild sinni til aflestrar .
Meðan Hallur flutti frétt sína að kvöldi 11. nóvember veifaði hann " skýrslunni " framan í áhorfendur en henni hafði þá ekki enn verið dreift á Alþingi .
Raunar var hér ekki um eiginlegt eintak að ræða , því Hallur hafði ekki fengið það til eignar , heldur var um allt aðra skýrslu að ræða og hafði hann límt ljósrit af kápusíðu hinnar réttu skýrslu á forsíðuna .
Hinn 12. nóvember var skýrslunni loks dreift á Alþingi og í útvarpsfréttum sama dag var haft eftir Matthíasi Bjarnasyni viðskiptaráðherra og Valdimar Indriðasyni , formanni bankaráðs Útvegsbankans , að þeir væru með öllu ósammála höfundum skýrslunnar .
Meginniðurstöður nefndarinnar Nefndin komst að þeirri niðurstöðu að árið 1982 hefði farið að halla undan fæti í rekstri Hafskips og taldi einkum að því hefði ráðið sérstaklega óhagstæð gengisþróun , " óheppilegar " fjárfestingar , " ógætileg stjórn " og ýmsar ytri aðstæður .
Síðan hefðu stjórnendur félagsins eygt siglingar á Norður-Atlantshafsleiðinni , svokallaðar Atlantshafssiglingar , sem bjargræði en þær hefðu þvert á móti orðið sem snara um háls þess .
Að mati skýrsluhöfunda hefði ekkert ráðrúm gefist til að ráðstafa eignum Hafskips , aðstöðu þess og viðskiptasamböndum á hagfelldan hátt vegna þess hve seint stjórnendum félagsins varð ljóst hvert stefndi .
Tilraunir til að bjarga Hafskipi hafi því allar farið út um þúfur .
Rannsóknarnefndin gerði sérstakar athugasemdir við þróun fjárhagsskuldbindinga á árunum 1982 og 1983 þegar hagnaður varð á rekstri Hafskips jafnframt því sem eigið fé félagsins rýrnaði mjög .
Töldu nefndarmenn að fyrirgreiðsla Útvegsbankans við Hafskip hefði verið hættulega mikil og stjórnendum bankans borið að taka mun fyrr í taumana en raun varð á .
Á árinu 1983 hefði þegar verið svo illa komið fyrir Hafskipi að fyrirgreiðsla bankans við félagið hefði numið tuttugu og þreföldu eigin fé þess .
Þessi framsetning á þróun fjárhagsskuldbindinga Hafskips við Útvegsbankann verður að teljast beinlínis villandi .
Lesandi skýrslunnar dregur eðlilega þá ályktun að Útvegsbankamenn hafi ausið ótæpilega fé í fyrirtækið .
Í raun og veru var þó ekki um neina frekari fyrirgreiðslu bankans við Hafskip að ræða frá hausti 1984 , ef undan er skilin hlutafjáraukning í febrúar 1985 , en sú fyrirgreiðsla var tryggð með skuldabréfum hluthafa .
Vaxandi fjárhagsskuldbindingar Hafskips við Útvegsbankann skýrast því ekki af stórfelldu fjáraustri , heldur af hækkandi útlánum vegna gengisbreytinga , þess að vangoldnir vextir af lánum bættust við höfuðstól þeirra og að leggja þurfti út fé vegna greiðslu á ábyrgðum sem bankinn var í .
Þessi atriði komu skýrlega fram í skýrslu sem Ólafur Helgason bankastjóri samdi um viðskipti bankans við Hafskip á tíu ára tímabili og nefndarmönnum hafði verið fengin í hendur .
Í Þjóðviljanum var komist svo að orði að með skýrslunni hefðu bankastjórar Útvegsbankans verið " hengdir " .
Bankastjórarnir gerðu rækilegar athugasemdir við skýrslu nefndar Jóns Þorsteinssonar og birtust þær í heild sinni í Morgunblaðinu 17. janúar 1987 .
Þótti þeim miður að hafa ekki verið veittur kostur á að koma á framfæri andmælum við efnisatriði skýrslunnar áður en hún birtist opinberlega .
Bankastjórarnir vissu til að mynda ekki hvaða gögn nefndin hafði stuðst við og fengu aldrei tækifæri til að tjá sig um þau .
Ákærur á bankastjóra Hinn 24. september 1986 barst ríkissaksóknara bréf undirritað af Þóri Oddssyni vararannsóknarlögreglustjóra .
Þar voru taldir upp sextán menn sem voru á þeim tíma grunaðir um refsivert athæfi í Hafskipsmálinu , en þar af var aðeins einn starfsmaður Útvegsbankans ; Axel Kristjánsson , aðstoðarbankastjóri og aðallögfræðingur bankans .
Skýrsla nefndar Jóns Þorsteinssonar var kunngjörð tæpum tveimur mánuðum síðar .
Ákærur voru birtar á hendur Hafskipsmönnum og endurskoðanda félagsins hinn 9. apríl 1986 .
Auk þess var gefin út ákæra á hendur núverandi og fyrrverandi bankastjórum Útvegsbankans , auk aðstoðarbankastjóra , þeim Ármanni Jakobssyni , Bjarna Guðbjörnssyni og Jónasi G. Rafnar , fyrrverandi bankastjórum Útvegsbankans , svo og þáverandi bankastjórum , Halldóri Guðbjarnasyni , Lárusi Jónssyni og Ólafi Helgasyni .
Auk þess sætti Axel Kristjánsson ákæru .
Mál var höfðað gegn þessum mönnum fyrir brot í opinberu starfi á árunum 1982 – 1985 .
Var þeim gefið að sök að hafa sýnt af sér " stórfellda vanrækslu og hirðuleysi " í viðskiptum við Hafskip .
Tjón bankans hefði numið 422 milljónum króna og þá væri ljóst að " fjártjón bankans af þessum sökum verður mun meira þegar lokið verður gjaldþrotaskiptum á búi Hafskips hf .
" Bankastjórarnir sex , auk aðstoðarbankastjórans , voru taldir hafa gerst brotlegir gegn 140. og 141. gr. hegningarlaga .
Þessar lagagreinar fjalla um það þegar opinber starfsmaður " synjar eða af ásettu ráði lætur farast fyrir að gera það , sem honum er boðið á löglegan hátt " eða " gerist sekur um stórfellda og ítrekaða vanrækslu í starfi " .
Viðurlög við brotum gegn þessum ákvæðum voru sektir eða varðhald .
Hallvarður Einvarðsson ríkissaksóknari ritaði bréf til sakadóms 9. apríl 1987 .
Kom þar fram að með ákærunni fylgdi skýrsla rannsóknarnefndarinnar .
Mikla athygli vekur að skýrslan skyldi hafa verið lögð fram með ákærum á hendur bankastjórum , þar sem það var ekki hlutverk nefndarinnar að eiga þátt í rannsókn sakamáls eða útgáfu ákæru .
Auk þess sem bankastjórnum hafði ekki verið gerð grein fyrir að skýrslan væri hluti sakargagna .
Í ljósi þess að bankastjórar Útvegsbankans höfðu ekki stöðu grunaðra manna nokkru fyrir útkomu skýrslu nefndarinnar og vegna þess að hún var látin fylgja með ákærum er ekki óvarlegt að ætla að skýrsla rannsóknarnefndarinnar hafi beinlínis leitt til þess að þeir voru ákærðir .
Fór út fyrir umboð sitt Dómur sakadóms í Hafskipsmálinu var kveðinn upp hinn 9. júlí 1990 að loknum lengsta málflutningi Íslandssögunnar .
Þar voru allir bankastjórar Útvegsbankans , aðstoðarbankastjóri , bankaráðsmenn og endurskoðandi bankans sýknaðir og þeim dómi var ekki áfrýjað til Hæstaréttar .
Þá hafði mikið vatn runnið til sjávar .
Skömmu eftir að ákærur voru gefnar út á hendur bankastjórum Útvegsbankans , á vordögum 1987 , var bankinn lagður niður og stofnað hlutafélag um reksturinn .
Þar sem bankastjórarnir sátu undir ákærum fór svo að þeir urðu einu starfsmenn Útvegsbankans sem ekki voru ráðnir til hins nýja hlutafélagabanka .
Af skýrslu nefndarinnar að dæma höfðu bankastjórar Útvegsbankans gerst sekir um vítavert gáleysi í viðskiptum bankans við Hafskip hf. og rétt hefði verið að víkja þeim úr starfi tímabundið meðan rannsókn stæði yfir á störfum þeirra .
Í dómi sakadóms kom hins vegar fram að stjórnendur bankans " stöðvuðu [ í október 1984 ] alla fyrirgreiðslu nýrra lána [ til Hafskips hf. ] , að því undanskildu að tvö lán voru veitt snemma árs 1985 vegna hlutafjáraukningar " .
Í forsendum dómsins er beinlínis kveðið svo að orði að bankastjórarnir hafi beinlínis stundað " björgunaraðgerðir " í þágu bankans .
Ljóst er að rannsóknarnefnd Jóns Þorsteinssonar var ekki ætlað að setjast í dómarasæti eða eiga þátt í undirbúningi ákæru , en engu að síður felldi hún þungan dóm yfir bankastjórum Útvegsbankans .
Lárus Jónsson , fyrrverandi bankastjóri Útvegsbankans , gagnrýnir til að mynda harðlega að skýrsla nefndarinnar skyldi vera uppistaðan í sóknarræðu Jónatans Þórmundssonar , sérstaks ríkissaksóknara , fyrir sakadómi Reykjavíkur í maí 1990 , en Jónatan var skipaður saksóknari eftir að Hæstiréttur komst að þeirri niðurstöðu að Hallvarður Einvarðsson ríkissaksóknari væri vanhæfur til að fara með málið vegna setu bróður hans í bankaráði Útvegsbankans .
Með hliðsjón af 2. gr. laga nr. 119/1985 verður ekki betur séð að nefndin hafi að þessu leyti farið út fyrir umboð sitt .
Að framan er nefnt hvernig skýrsla hennar virðist hafa orðið grundvöllur að útgáfu ákæru á hendur bankastjórunum .
Engu að síður hunsuðu dómarar sakadóms Reykjavíkur skýrsluna , en hvergi er minnst á hana í forsendum dómsins .
Lögformlega gat þessi skýrsla aldrei orðið gagn í sakamáli vegna þess hvernig hún var tilkomin .
Í ljósi þess að bankastjórar Útvegsbankans voru síðar sýknaðir af öllum ákæruatriðum má draga þá ályktun að í reynd hafi engin efni verið til skipan sérstakrar rannsóknarnefndar af þessu tagi .
Má ætla að tilurð nefndarinnar hafi einkum sprottið af pólitískum þrýstingi , sem sér í lagi beindist að stöðu Alberts Guðmundssonar .
Í stjórnmálaumræðu samtímans er iðulega vísað til þess að skipa þurfi sérstakar rannsóknarnefndir til að kanna mál sem valdið hafa pólitísku fjaðrafoki .
Er þá jafnvel um að ræða mál sem sæta opinberri rannsókn , ákæru eða eru til meðferðar fyrir dómstólum .
Affarsælast verður að teljast að mál séu leidd til lykta eftir venjubundnum leiðum réttarkerfisins .
Sé víðtækari rannsóknarúrræðum beitt , það er að segja öðrum en þeim sem eru hluti af réttarkerfinu og málsmeðferðarreglum i lögum um meðferð sakamála , skapast hætta á að rannsóknaraðilar fari offari og láti jafnvel stjórnast af almenningsálitinu .
Rétt er að huga að þessu nú um stundir þegar veittar eru auknar heimildir til opinberra rannsókna vegna hruns bankakerfisins .
Höfundur er sagnfræðingur og laganemi .
Grein þessi byggir á BA-ritgerð höfundar við lagadeild Háskóla Íslands .
