Eftir Bergþóru Njálu Guðmundsdóttur ben@mbl.is Pétur : " Við eigum tvo drengi og Dagur er sá eldri .
Hann fæddist árið 1973 úti í Frakklandi , en þar gilda reglur í þá veru að manni beri að tilkynna barn til ráðhúss viðkomandi staðar innan tveggja sólarhringa frá fæðingu .
Ég mætti að sjálfsögðu á tilskildum tíma í ráðhús borgarinnar til að ganga frá þessu formsatriði og þegar embættiskonan sá að við Hrafnhildur vorum ekki hjón og ég leit út eins og ég leit út þá , sagði hún : " Þú gerir þér grein fyrir að þú ert að gangast við þessu barni .
" Já , " sagði ég , og hef aldrei séð eftir því .
Þegar þetta var vorum við bæði að skrifa okkar lokaritgerðir í náminu og unnum því mikið heima .
Við höfðum því mikinn tíma fyrir þetta barn .
Ég mæli með því að fólk eignist börn meðan það er að vinna lokaritgerðir , þarna er maður búinn að vera að leita að tilgangi lífsins í öll þessi ár og fær hann svo upp í hendurnar á einu bretti .
Ómetanlegt að fá að fylgjast með barni frá því það kviknar í móðurkviði og verða vitni að því hvernig það mætir lífinu .
Þegar Dagur var tveggja og hálfs árs fluttum við heim til Íslands .
Við Hrafnhildur komum bæði úr stórum fjölskyldum svo það var mikil breyting fyrir hann að koma úr einverunni með okkur og yfir í þessa fólksmergð .
Það var tvímælalaus ávinningur fyrir hann því ég hugsa að við höfum nú verið frekar daufir leikfélagar til lengdar enda blómstraði hann hér heima innan um jafnaldra sína , ættingja og ástvini .
Í Frakklandi hafði hann vanist að heyra frönsku en ég held að hann hafi verið búinn að fá sig fullsaddan af einverunni þar svo franskan strokaðist út á einu bretti .
Það er t.d. algengt að segja " ça va ? ( frb .
safa ) þegar maður heilsar á frönsku og þegar Dagur kom heim til Íslands heyrði hann þetta orð , nema nú þegar verið var að tala um ávaxtasafa og hafnaði fyrir bragðið eindregið öllu safakyns .
Gersamlega vandræðalaus unglingur Dagur var mjög rólegt barn og góður að dunda sér .
Fljótlega bar á því hvað hann var flinkur að teikna og eiginlega aldrei hægt að henda neinu sem hann kom nálægt , það var svo flott .
Hann fór fljótlega að læra á píanó og er músíkalskur þannig að það var opið að hann gæti lagt stund á myndlist , tónlist eða skriftir .
Það er ljótt að segja það en sem unglingur var hann gersamlega vandræðalaus .
Ég hef alltaf unnið heima og fyrir bragðið finnst mér ég ævinlega hafa staðið nálægt honum og haft yfirsýn yfir það sem hann var að hugsa og fást við , eða alveg þangað til hann fór út í sitt nám til Danmerkur þar sem hann bjó í mörg ár .
Það kom mér svo sem ekkert á óvart að hann skyldi velja kvikmyndagerð en auðvitað var maður áhyggjufullur fyrir hans hönd því maður veit að starfið er flókið og útheimtir mikið fjármagn og sameinað átak margra .
Það er sérkennilegt við Dag að fljótt á litið finnst manni hann vera þessi týpa sem tekur ekki til máls fyrr en í fulla hnefana en svo á hinn bóginn valdist hann iðulega til að vera í fyrirsvari fyrir sinn hóp á skóla- og námsárum .
Hann hefur gaman af fólki og er naskur á sérkenni þess .
Hann hefur þennan hæfileika að draga saman aðalatriði hvers máls í fáum dráttum og öfundsverða skipulagsgáfu .
Fjölskyldan hefur lifað og hrærst í bókum og Dagur hefur alltaf lesið mjög mikið .
Kannski mótuðum við foreldrarnir bókmenntasmekk hans á einhverjum tímapunkti en svo hefur það eiginlega snúist við ; í dag er maður miklu forvitnari um það sem þeir eru að lesa og hlusta á heldur en að við séum veitandi að því leytinu .
Þeir bræður eru mjög samrýndir en ólíkir , eins og gjarnan er um bræður , því sá yngri hlýtur alltaf að skilgreina sig frá hinum eldri .
Þeir eru báðir músíkalskir en Gunnar er mun útleitnari en Dagur , á meðan Dagur var að huga að sínu var Gunni kannski búinn að virkja allt hverfið .
Við deilum allir sömu ástríðunni sem er fótbolti , en án allra öfga , höldum til dæmis bara með KR og franska landsliðinu .
Breyttist í Tígur Þegar Dagur var tíu ára fórum við til Kaliforníu og dvöldumst þar í eitt misseri .
Þá settist hann á skólabekk þar og við það breyttist nafnið úr Dagur í Tiger ( Tígur ) .
Mig minnir að hann hafi verið eini Evrópubúinn í bekknum og minnisstætt hvað hann aðlagaðist fljótt og plumaði sig vel í þessum kaliforníska skóla .
Sömuleiðis settust þeir bræður á skólabekk í Frakklandi þegar við dvöldum þar , þannig að við höfum nokkrum sinnum sett Dag í kringumstæður sem voru fljótt á litið erfiðar .
Hann hefur alltaf leyst óaðfinnanlega úr því .
Dagur á dóttur , Franzisku Unu , sem verður fimm ára núna í október og hann á von á sínu öðru barni , í þessum sama mánuði .
Franziska er fyrsta barnabarnið okkar og það eina til þessa og það var eins og önnur upprisa að verða afi .
Hún minnir mig um margt á Dag , er t.d. með þetta formskyn þannig að það er sömuleiðis mjög erfitt að taka til eftir hana .
Dagur hefur tekið föðurhlutverkið föstum tökum og hefur líka haft aðstæður til þess því vinnu hans er þannig háttað að hann getur gefið sig að uppeldinu .
Það hefur alltaf fylgt Degi að gera allt vel , alveg frá því hann var barn þannig að velgengni hans hefur ekki að öllu leyti komið á óvart .
Ég held líka að hann hafi til að bera auðmýkt og yfirvegun til að taka meðlæti jafnt sem mótlæti .
Stundum finnst mér að vísu jaðra við dramb hvað hann er laus við hégómagirnd .
En eitt verður aldrei af honum skafið : hann er góður drengur .
" Vanafastur grúskari og alltaf til taks Dagur : " Ég myndi segja að pabbi væri hlýr , með ríka kímnigáfu , vandvirkur , vanafastur og karlmannlega dulur .
Vinnustofan hans hefur alla tíð verið inni á heimilinu og ég er því alinn upp við að hann sé alltaf til taks .
Þó svo að hann hafi tileinkað sér mjög ákveðna vinnurútínu leið mér aldrei eins og ég væri að trufla hann .
Ef ég leitaði til hans var hann iðulega tilbúinn að taka sér hlé og sinna mér .
Og jafnvel leggja niður störf heilu og hálfu dagana ef ég var með krefjandi spurningar um lífið og tilveruna .
Pabbi er snilldar sögumaður og ég man eftir löngum framhaldsbálkum sem hann spann við rúmstokkinn á kvöldin .
Fyrst í stað hétu sögupersónurnar Nippagat og Ljónið , en þegar ég eltist tóku við sögur um Sigga Palla og Sturlu .
Sem krakki suðaði ég mikið í honum að gefa út barnabækur en það var ekki fyrr en eftir að hann varð afi sem maður sá hilla undir að sá draumur rættist .
Það var líka mikið lesið fyrir svefninn og í því sambandi er sérstaklega Sálmurinn um blómið eftir Þórberg Þórðarson ógleymanlegur .
Bækur hafa auk þess verið mjög fyrirferðarmiklar í jólapökkum og ég hef á tilfinningunni að pabba finnist þær gjafir sem ekki eru bækur varla teljast með .
Það er því sjaldan vandamál að velja fyrir hann gjafir .
Hvað áhugamál varðar eru þau að langmestu leyti samofin starfinu .
Hann hefur alla tíð verið mikill grúskari og hefur sú árátta síst rénað með árunum .
En hann er líka mikið fyrir útivist og brýtur vinnudaginn reglulega upp með göngutúrum , auk þess að hjóla mikið .
Jú , og svo er knattspyrnan sameiginlegt áhugamál okkar feðga .
Þau eru teljandi á þumalfingrum annarar handar þau skipti sem hann hefur sýnilega misst stjórn á skapi sínu , en það er helst yfir dramatískum knattspyrnuviðureignum sem maður sér glitta í eitthvað í ætt við æsing .
Þegar ég var yngri dvöldum við oft í útlöndum ; mörg sumur í Suður-Frakklandi , en einnig í Kaliforníu og víðar .
Þá upplifði ég aðeins aðrar hliðar á pabba en venjulega .
Þegar hann kemur til útlanda losnar örlítið um vanafestuna og við gerum aðra hluti saman .
Förum meira á kaffihús , út að borða , á ströndina eða í bíó .
Það er nánast óhugsandi að við myndum mæla okkur mót yfir bjórglasi á bar þegar við erum á Íslandi , en í París getur slíkt orðið daglegur viðburður .
Viðamikið möppusýstem og þvottasnúrur Á hinn bóginn er rútínan aldrei langt undan og það er einkennandi fyrir pabba hvað honum tekst að halda sínu striki , óháð því hvar hann er niðurkominn .
Hann er sérfræðingur í að koma sér upp vinnuaðstöðu úr engu .
Það er sama hvar hann er ; á hótelherbergi eða í ókunnugum húsum – það má ekki líta af honum og þá er hann búinn að raða einhverjum spýtum og kössum á þann veg að hann er kominn með nákvæmlega eins fyrirkomulag og er heima fyrir .
Að vísu er vinnuaðstaðan hans heima dálítið eins og henni hafi verið snarað upp á tíu mínútum .
Þótt ritstörf séu hans ævistarf hefur pabbi aldrei fjárfest í einhverjum skrifstofuhúsgögnum .
Ólíkt Halldóri Laxness sem lét sérsmíða innréttingar úr harðviði inn í vinnuherbergið sitt , þá er aðstaðan hjá pabba spilaborg af tilfallandi fjölum , kössum og dóti sem fljótt á litið á fátt skylt við húsgögn .
En þetta er engu að síður háþróað kerfi sem hann einn kann á .
Allt er flokkað og geymt í viðamiklu möppusýstemi en þau skjöl sem hann er að vinna með hverju sinni eru fest með þvottaklemmum á snúrur .
Pabbi var að ég held fyrsti rithöfundurinn á Íslandi sem fékk sér tölvu og það varð forsíðufrétt í Þjóðviljanum .
Ekki nóg með það , heldur eignaðist hann líka fyrstu fartölvuna en það var einmitt tölva sem með einbeittum brotavilja var hægt að færa úr stað .
Hann þótti því ákveðinn brautryðjandi í tölvumálum sem er ekki alveg laust við að vera hlægilegt tilhugsunar í dag því tölvukunnátta hans hefur nánast staðið í stað síðan þá .
Ég vildi oft að ég hefði getað tileinkað mér vanafestu hans og aga í vinnubrögðum en við erum gjörólíkir þegar kemur að því .
Hann vinnur alltaf jafnt og þétt , vaknar klukkan sex á morgnana og skrifar til eitt eða tvö á daginn en les og viðar að sér efni að skriftum loknum .
Ég get hins vegar ráfað um göturnar heilu og hálfu mánuðina án þess að koma nokkru sýnilegu í verk áður en ég sest niður og helli mér út í brjálaða vinnutörn .
Ég hef í mörg ár verið með samviskubit yfir mínu vinnulagi samanborið við sjálfsagann hjá honum en í seinni tíð hef ég tekið sjálfan mig í sátt hvað þetta varðar og komist að því að þegar minnst er í gangi á yfirborðinu er oftast allt á fullu undir niðri og fyrir mig er hangsið því nauðsynlegur hluti af sköpunarferlinu .
Pabbi er sennilega vandvirkasti maður sem ég þekki og gefur sig allan í þau verk sem hann tekur sér fyrir hendur , alveg óháð því hvort hann fær greitt fyrir eða ekki .
Skiptir um múslítegund á 20 ára fresti Eins og á flestum sviðum eru matarvenjur pabba niðurnjörvaðar í ákveðna rútínu og hann borðar á ákveðnum tímum yfir daginn og yfirleitt alltaf það sama .
Hann virðist aldrei fá leið á þeim venjum sem hann hefur tamið sér og til dæmis hefur hann borðað AB-mjólk með múslíi og banönum svo langt sem ég man , en á 20 ára fresti skiptir hann hugsanlega um múslítegund .
Pabbi er ekki mikill kokkur að upplagi en hefur farið mjög fram á því sviði hin síðari ár og eldar reglulega kvöldmat .
Þá fer hann mjög nákvæmlega eftir uppskriftum og vegur öll hráefni upp á gramm .
Orðalag á borð við " kryddið eftir smekk " er ekki að hans skapi .
Ég hef alltaf fundið fyrir miklum stuðningi við það sem ég hef tekið mér fyrir hendur og mér hefur aldrei fundist ég vera beittur þrýstingi í einhverja ákveðna átt , heldur hef ég fengið að þroskast á eigin forsendum .
Þó kemur mér strax í hug ein undantekning , því pabbi er fanatískt á móti sælgæti og gosi og hefur ávallt barist hatrammlega gegn slíkri neyslu á heimilinu .
Ég hugsa að það væri auðveldara fyrir mig að taka inn eiturlyf fyrir framan hann en að drekka úr kókflösku .
Þegar ég tók þá ákvörðun að gerast kvikmyndagerðarmaður var það dálítið eins og að koma út úr skápnum því atvinnuhorfur innan greinarinnar voru vægast sagt hörmulegar á þeim árum og auk þess voru sögusagnir um að mörg hundruð íslendingar væru að læra kvikmyndagerð í Los Angeles .
Ég fann samt aldrei fyrir efa hjá foreldrum mínum þótt aðrir reyndu að koma varnaðarorðum áleiðis .
Mér var einfaldlega alltaf treyst sjálfum til að finna mína hillu .
" Dagur Kári Pétursson Dagur Kári fæddist 12. desember 1973 í Frakklandi .
Hann útskrifaðist frá Menntaskólanum við Hamrahlíð árið 1993 og fór í framhaldi til náms í kvikmyndagerð við Den Danske Filmskole í Kaupmannahöfn þaðan sem hann útskrifaðist 1999 .
Síðan hefur hann unnið við kvikmyndagerð og tónlist og m.a. leikstýrt myndum á borð við Lost Weekend , Nóa Albínóa , Voksne Mennesker og The Good Heart og hefur unnið til fjölda verðlauna fyrir myndir sínar á alþjóðlegum vettvangi .
Dagur er í Slowblow-tvíeykinu , ásamt Orra Jónssyni .
Hann er í sambúð með Magneu Guðrúnu Gunnarsdóttur og á fyrir dótturina Franzisku Unu .
Pétur Gunnarsson Pétur fæddist 15. júní 1947 í Reykjavík .
Hann tók stúdentspróf frá Menntaskólanum í Reykjavík árið 1968 og lauk meistaraprófi í heimspeki frá L ' Université d ' Aix-Marseille árið 1975 .
Hann er þekktur fyrir skáldsögur sínar eins og fjórleikinn sem hófst á bókinni Punktur punktur komma strik og Skáldsögu Íslands sem hóf að koma út árið 2000 , en af henni hafa þrjú bindi litið dagsins ljós .
Hann hefur fengist við ljóðagerð , gefið út vasabækur og greinasöfn , unnið efni fyrir útvarp , verið mikilvirkur þýðandi og nú um skeið unnið að verki um Þórberg Þórðarson .
Pétur er kvæntur Hrafnhildi Ragnarsdóttur og eiga þau synina Dag Kára og Gunnar Þorra .
