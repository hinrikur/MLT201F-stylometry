Viðhorfið er jákvætt á Alþingi til almennra aðgerða sem Árni Páll Árnason félagsmálaráðherra hefur lagt fram og ætlað er að létta greiðslubyrði þeirra sem skulda húsnæðis- eða bílalán .
En á þau er líka deilt og þau sjónarmið heyrast að ganga þurfi lengra , einkum í lækkun höfuðstóls .
Rýnt er í afstöðu þingmanna og skoðuð áhrif tillagnanna á hag fjölskyldna í landinu .
Eftir Pétur Blöndal pebl@mbl.is Skiptar skoðanir eru á því innan stjórnmálaflokka á Alþingi hversu langt stjórnvöld eiga að ganga í aðgerðum í þágu þeirra sem brunnið hafa inni með húsnæðis- og bílalán í kjölfarið á bankahruninu síðastliðið haust .
Í því samhengi er horft til gengistryggðra lána sem " stökkbreyttust " með falli krónunnar og íslenskra krónulána sem bólgnuðu vegna verðtryggingar og viðvarandi hárrar verðbólgu .
Höfuðstólslækkun skulda hefur mikið verið rædd , en afar ólík sjónarmið eru á því innan Samfylkingar , VG og Sjálfstæðisflokksins .
Þess vegna varð sú leið fyrir valinu hjá Árna Páli Árnasyni félagsmálaráðherra að fara bil beggja , annarsvegar að grípa til almennra aðgerða , þar sem komið er til móts við alla skuldara , og hinsvegar að færa ekki niður skuldir strax , en halda því opnu að afskrifa eftirstöðvarnar í lok lánstímans .
Ennfremur er lagt upp með að ríkissjóður beri engan kostnað af aðgerðunum og ekki Íbúðalánasjóður , þar sem reiknað er með að verðtryggðu lánin innheimtist að fullu .
" Kröfuhafar í bönkunum hagnast á því að lánin haldist sem mest í skilum , " segir Árni Páll .
" Þess vegna var óhugsandi af okkar hálfu að ríkið legði í kostnað við að auðvelda þá aðgerð .
Kröfuhafarnir verða sjálfir að leggja í þann kostnað ; ekki er hægt að ríkisvæða að lágmarka áhættuna .
" Og formúlan er kunnugleg .
" Í raun byggist tillagan á sömu aðferðafræði og notuð var í fyrirvaranum við Icesave , " segir Tryggvi Þór Herbertsson , þingmaður Sjálfstæðisflokksins .
" Greiðslubyrðin fer eftir efnahagsástandinu í þjóðfélaginu .
Ef launavísitalan hækkar umfram verðlag , kaupmáttur eykst með öðrum orðum , þá hækkar greiðslubyrðin og minna er fellt niður af skuldum .
Kaupmáttaraukningin fer þá í að greiða skuldir , en einnig í að halda uppi neyslu .
" Sigmundur Davíð Gunnlaugsson , formaður Framsóknar , segir jákvætt að ráðist verði í almennar aðgerðir , sem fylgja megi eftir með sértækum aðgerðum .
" En það nást ekki öll jákvæðu áhrifin sem höfuðstólslækkun hefði skilað , til dæmis losnar ekki eins mikið um húsnæðismarkaðinn .
" Lilja Mósesdóttir , þingmaður Vinstri grænna , segir gott að létt hafi verið mánaðarlegri greiðslubyrði .
" Það þýðir að fólk ætti að geta leyft sér meira , sem eykur eftirspurn og skapar atvinnu , og það skilar aftur auknum skatttekjum , sem er akkúrat það sem við þurfum í dag .
En áhrifin hefðu verið meiri ef við hefðum ráðist í að minnka skuldabyrðina , sem ekki gafst svigrúm til , meðal annars vegna þrýstings frá AGS , að mér skilst .
" Hún segir það mikil vonbrigði að tækifærið hafi ekki verið nýtt til að færa húsnæðislánin inn í Íbúðalánasjóð og byggja upp félagskerfi samhliða séreignarkerfinu , þar sem íbúðir og fasteignir væru í félagslegri eign .
" Þá er ég að hugsa um kaupleigukerfi , sem yrði álíka stórt og annars staðar á Norðurlöndum .
Ég efast um að séreignarstefnan gangi upp , að minnsta kosti gerði hún það ekki þegar bankarnir hrundu og verðbólguskotið leiddi til þess að þeir sem eru með lágar tekjur gátu ekki borgað af lánunum sínum .
Og það má vænta þess að innan skamms tíma hækki vextir vegna mikils fjárlagahalla ríkja í Evrópu og Ameríku .
Þá verður erfitt fyrir fólk að eignast húsnæði , í stað þess að eignast hlut í fasteign eða húsnæði sem það býr í .
" Samkvæmt heimildum Morgunblaðsins hreyfði félagsmálaráðherra raunar þeirri hugmynd við bankana , að ef aðgerðirnar yrðu þeim um megn , þá myndi Íbúðalánasjóður leysa til sín húsnæðislánin og kosta til áhættunni , en jafnframt njóta ávinningsins .
" Auðvitað var það til að koma báðum á hreyfingu , " sagði sami heimildarmaður .
" Við áttum von á að fá kynningu á tillögunum , en höfum ekki fengið hana ennþá , " segir Þór Saari úr Borgarahreyfingunni .
" En miðað við það sem við höfum heyrt eru þær innihaldslitlar .
Það er verið að plata fólk : Þú færð afslátt á afborgunum þínum á morgun – þangað til einhvern tíma .
Og þeir selja þetta þannig að greiðslubyrðin lækki um 30 þúsund í næsta mánuði , en svo safnast afgangurinn bara upp og reddast einhvern tíma í framtíðinni þegar Árni Páll er ekki lengur ráðherra .
Víst kemur þetta fólki til góða til skamms tíma , en það þarf að gera eitthvað raunverulegt í þessu máli .
Annars er bara verið að bjarga fjármagnseigendum en ekkert gert fyrir skuldara .
Það er ekki jafnaðarstefna .
" Tillögurnar hafa einnig fallið í grýttan jarðveg hjá Hagsmunasamtökum heimilanna .
Ólafur Garðarsson , stjórnarmaður , segir að félagsmálaráðherra tali um að " leiðrétta greiðslubyrði " og nýti sér þannig orðfæri samtakanna .
Raunin sé sú að " leiðrétting " geti aðeins falist í niðurfellingu skulda , en ekkert sé gefið eftir af höfuðstólnum og óvíst hvort hann færist nokkuð niður .
" Það er í raun verið að reyna að staðfesta glæpinn , " segir Ólafur , sem fengið hefur samþykkta gjafsókn , meðal annars gegn gamla og nýja Kaupþingi , þar sem lagt er upp með að sýna fram á ólögmæti gengistryggðra lánveitinga .
Hann tekur fram að greiðsluverkfall samtakanna verði eftir sem áður í gildi til 15. október .
Hagur banka að koma til móts við skuldara Þær aðgerðir sem stjórnvöld hafa lagt til eru skiljanlegt útspil af hálfu bankanna , sem standa frammi fyrir óvissu um greiðslugetu og greiðsluvilja skuldara , að sögn Agnars Tómasar Möllers hjá GAM Management .
" Bankarnir hafa því mikla hagsmuni af því að koma til móts við skuldara með því að lækka greiðslubyrðina og auka um leið greiðsluviljann .
Enda geta lánin vel haldið verðgildi sínu , þótt þó lækki á einu tímabili , ef þau hækka seinna á móti .
Það sem bankarnir veðja á með því að lækka greiðslubyrðina á fyrri hluta lánstímans , er að laun hækki umfram verðlag til lengri tíma , og að skertar greiðslur í dag skili sér því á seinni hluta lánstímans .
Og með því að gefa þennan slaka í upphafi , auka þeir líkur á því að skuldarar borgi á endanum lánin til fulls , og því má vel vera að verðmæti lánasafns bankanna aukist í raun við þessa aðgerð .
Erfitt er þó að meta það með neinni vissu .
" En hagsmunir skuldarans ráðast aftur á móti af því að geta staðið í skilum á meðan mestu erfiðleikarnir ganga yfir , að sögn Agnars .
" Skuldarinn vill ekki missa húsið eða koma sér í vandræði sem vinda upp á sig .
Hann er í mörgum tilfellum tilbúinn að færa þá fórn að þurfa hugsanlega að greiða meira til framtíðar gegn því að lækka greiðslubyrði á næstu árum .
" Agnar segir afar ólíklegt að launavísitalan vinni upp þá 30% verðbólgu , sem verið hefur frá ársbyrjun 2008 , á næstu árum eða áratug .
" Það er ólíklegt að hækkun á raunlaunum verði mikil á næstu árum , sem þýðir að þrátt fyrir að greiðslubyrði skuldara léttist , þá er líklegt að eigið fé margra verði áfram neikvætt .
Það verður hægfara ferli að vinda ofan af því .
" Óvíst að krónan styrkist Þrátt fyrir að ólíklegt sé að stórar fjárhæðir standi út af í lok lánstímans , segir Agnar ekki hægt að ganga út frá því sem vísu .
" Það hefur verið viðmið að launavísitalan hækki að jafnaði um 2% umfram verðtryggingu .
En við höfum ekki langt tímabil til viðmiðunar og ég held að menn ættu að fara varlega í að framlengja slíkri þróun út í hið óendanlega .
Það er ekki erfitt að halda því fram að nú standi öll hagkerfi á tímamótum og allt geti gerst .
" Fyrir þá sem geta staðið í skilum og eru með gengistryggð lán , segist Agnar frekar mæla með 25% afskrift á höfuðstól og skuldbreytingu yfir í óverðtryggð krónulán , en Íslandsbanki hefur gefið út að til standi að gera viðskiptavinum slíkt tilboð .
" Það verður hver að meta fyrir sig , en ég held að menn séu of kokhraustir þegar þeir tala um að krónan muni styrkjast meira en 25% á næstu árum .
Margir hafa jafnframt áhyggjur af því að krónan geti veikst umtalsvert þegar gjaldeyrishöftum verður létt .
Ég held að fólk vilji gjarnan losna við þessa óvissu og með 25% lækkun á höfuðstól , þá fer gengisvísitalan úr 230 í 172 .
Ég held að það sé frekar sterkt gengi miðað við mikla verðbólgu og önnur áföll sem dunið hafa yfir .
Og sterkara gengi myndi þýða óhagstæðari vöruskipti og kæmi niður á samkeppnishæfni landsins og getu til þess reisa nýjar undirstöður og stuðla að hagvexti til frambúðar .
" Gjaldþrotalög gölluð En ef krónan styrkist þá eru líkur á því að óverðtryggðir vextir lækki , þannig að það felur líka í sér kjarabætur fyrir skuldara , að sögn Agnars .
" Allar áætlanir stjórnvalda , hagsmunaaðila og Steðlabankans miðast við að styrkja krónuna og ná vöxtum niður .
Ef vextir hækka , þá er aftur á móti líklegt að það sé vegna þess að krónan sé að veikjast , og þá er fólk betur komið með krónulán , því annars verður það fyrir gengistapi .
" – Er kannski best fyrir mjög skuldugt fólk að lýsa sig gjaldþrota og byrja upp á nýtt ? " Íslendingar eru bara með þannig gjaldþrotalög , að ef þeir geta ekki staðið í skilum , þá fylgir það þeim næstum yfir dauða og gröf , " segir Agnar .
" Það er óheppilegt að bankar hafi getið boðið upp á allt að 100% verðtryggð eða gengisbundin lán með þau gjaldþrotalög sem gilda á íslandi .
Þegar ábyrgð lánvetenda í lögum er ekki meiri eru slík lán í raun stórhættulegir afleiðusamningar þar sem skuldarinn hefur enga stjórn á atburðarásinni .
Þetta er ekki hægt í löndum , þar sem fasteignakaupendur geta bara skilað lyklunum ef þeim tekst ekki að standa í skilum , því þá lendir tapið á bönkunum .
Þeim dettur því ekki í hug að lána yfir 60-70% veðsetningu því þeir verða að hafa borð fyrir báru .
Það ætti að vera mönnum augljóst að slíkt fyrirkomulag er mun æskilegra , þar sem það eykur stöðugleika fjármálakerfisins og dregur úr yfirskuldsetningu .
" Hver borgar hvað hvenær ? Óhætt er að segja að slagurinn muni standi um það hvort aðgerðir Árna Páls Árnasonar félagsmálaráðherra séu nægilegar sem fyrsta skref eða hvort ganga hefði átt lengra í að færa niður höfuðstól húsnæðis- og bílalána með almennum aðgerðum .
Gagnrýni á almenna niðurfærslu skulda hefur meðal annars falist í því , að hún feli í sér " skatt á landsbyggðina " , þar sem húsnæðisverð þar hækkaði ekki eins mikið og á höfuðborgarsvæðinu , " skatt á eignir lífeyrisþega " , sem búi flestir í skuldlitlu húsnæði , og " skatt á ungt fólk " sem eigi engar eignir og njóti því ekki góðs af niðurfærslunni .
Ljóst er þó að ekki verður hjá umtalsverðu tapi komist og að það lendir að hluta á þjóðinni .
En talsmenn niðurfærslu skulda eða " leiðréttingar " telja sig ekki síður hafa réttlætið sín megin .
Gróf mismunun hafi átt sér stað þegar ríkið bjargaði fjármagnseigendum með því að ábyrgjast innstæður þeirra .
Ekkert hafi hinsvegar verið gert fyrir skuldara , þrátt fyrir að algjör forsendubrestur hafi orðið í bankahruninu .
Ekki aðeins hafi höfuðstóll lána hækkað og þar með greiðslubyrðin , heldur hafi fasteignaverð lækkað , kaupmáttur rýrnað , laun lækkað og atvinnuleysi aukist .
Við það bætist að verðtryggingin tryggi hag fjármagnseigenda en leggist af fullum þunga á skuldsettustu kynslóðirnar .
" Það myndast auðvitað togstreita í svo stóru hagsmunamáli , " segir Árni Páll .
" Fólk sér þetta með ólíkum hætti og sú umræða hefur verið gagnleg .
Það er auðveldast að leggja þetta þannig upp að réttlætisrök skipti engu máli .
En hinsvegar reyndum við að nálgast þetta út frá hinum einu raunverulegu réttlætisrökum : Hvernig getum við hjálpað þeim sem að óbreyttu stefna hraðbyri í gjaldþrot en hafa ekki orðið fyrir neinu tekjufalli ? Það fólk er sannarlega að upplifa óréttlæti og við hljótum öll að geta sameinast um að mæta þeim réttlætisrökum .
Réttlætisrökin byggjast á því , að sögn Árna Páls , að gera það sem er mikilvægast fyrir allflesta , án þess að það leiði til óbærilegs kostnaðar fyrir aðra .
" Svo var mikilvægast að sannfæra lánastofnanir um að þetta væri sameiginlegt hagsmunamál – að það væri ósjálfbær hugsun að innheimta skuldirnar til eilífðarnóns með góðu eða illu .
" Þak á greiðslubyrði Tillögur félagsmálaráðherra fela í sér að afborganir verðtryggðra húsnæðis- og bílalána miðast við greiðslubyrðina eins og hún var 1. janúar árið 2008 , en greiðslur af gengistryggðum lánum miðast við 2. maí 2008 .
Lækkun greiðslubyrði er fundin út með svonefndri " greiðslujöfnunarvísitölu " og er notuð sama reikningsformúlan á öll lán og gildir þá einu hvort lánunum hefur verið skuldbreytt , þau hlaðið ofan á sig eða greitt hefur verið inn á þau .
Ljóst er að aðgerðirnar fela í sér umtalsverða lækkun á greiðslubyrði fyrstu árin , en reiknað er með að hún þyngist er á líður og að greiðslutími lánsins lengist að hámarki um þrjú ár .
Ef lánið hefur ekki verið að fullu greitt að því loknu falla eftirstöðvarnar niður .
Þriggja ára lengingin er meðal annars hugsuð til þess að draga úr afskriftum á lánum til skamms tíma , til dæmis bílalánum .
" Með þessum almennu aðgerðum fækkar þeim verulega sem annars stefndu í þrot , en tölur benda til að það gætu að óbreyttu orðið 20 þúsund manns á næstu mánuðum , " segir Árni Páll .
" Svo horfum við til þess , sem var vel lýst í úttekt á hag fjölskyldna eftir hrun í sunnudagsblaði Morgunblaðsins , að sótt er að fjölskyldum úr öllum áttum .
Útgjöld hafa vaxið á sama tíma og fólk hefur lækkað í launum og margir misst vinnuna .
" Útreikningurinn Afborgun lána er tengd greiðslujöfnunarvísitölu , sem er samsett úr þróun launa og atvinnustigs .
Greiðslubyrðin eykst því með hækkandi launum og auknu vinnuframboði , en verði stöðnun eða frekari samdráttur stendur hún í stað .
Sé litið til sögunnar , þá er yfirleitt gengið út frá því að launavísitala hækki að jafnaði um 2% hraðar en vísitala neysluverðs , sem verðtryggingin byggist á .
Af þeim sökum er áætlað að greiðslubyrðin vaxi hraðar til langs tíma litið en höfuðstóllinn og er gert ráð fyrir því í útreikningum félagsmálaráðuneytisins að verðtryggð lán innheimtist að fullu og kostnaður falli ekki á Íbúðalánasjóð eða ríkissjóð .
Ef fólk lækkar greiðslubyrði með þeim hætti sem tillögurnar gera ráð fyrir , er líklegt að það mildi höggið vegna samdráttarins á næstu árum og dragi úr óvissu .
En það gæti reynst dýru verði keypt , því ef lánið greiðist að fullu , má reikna með að í lok lánstímans verði heildarlánsfjárhæðin mun hærri en ella , þar sem hærri höfuðstóll hefur safnað á sig vöxtum og verðtryggingu , auk þess sem lánstíminn hefur lengst um þrjú ár .
Samkvæmt Yngva Erni Kristinssyni sérfræðingi í félagsmálaráðuneytinu er gert ráð fyrir að greiðslujöfnunarvísitalan verði nánast óbreytt árið 2010 , en sígi fram úr lánskjaravísitölunni árið 2011 , og er þá miðað við forsendur fjárlagafrumvarpsins .
Sé litið til baka hefur hækkun verðtryggingar hinsvegar verið 20,3% meiri en hækkun greiðslujöfnunarvísitölu frá janúar 2008 til síðustu mánaðamóta .
Gengisáhættan Ekki er gerð krafa um að gengistryggðum lánum sé skipt yfir í krónulán og frekari veiking krónunnar hækkar því ekki greiðslubyrðina .
" Við tökum áhættuna af frekara gengissigi af fólki og færum hana yfir á bankana , " segir Árni Páll .
" Ef krónan fellur áfram , þá hækkar aðeins fjárhæðin á biðreikningunum .
Fólk getur því valið að vera áfram með myntkörfulán og beðið styrkingar krónunnar .
" Að vísu er alls ekki útilokað að fólk greiði á endanum fyrir það svigrúm .
En mestar líkur eru á afskriftum íbúðarlána sem eru í jenum og svissneskum frönkum , því þar hefur misgengið orðið mest á tímabilinu og greiðslubyrðin hækkað sem því nemur .
Það safnast því mest inn á jöfnunarreikningana þar og þarf mesta leiðréttingu til að það gangi til baka .
Á blaðamannafundi í vikunni tók félagsmálaráðherra dæmi um 10 milljóna gengistryggt lán í jenum og frönkum til 30 ára , sem tekið var 1. júlí árið 2007 .
Upphaflega var mánaðarleg afborgun 45.400 , en um síðustu mánaðamót var hún komin í 99.800 .
Eftir greiðslujöfnun lækkar hún í 70.400 eða um tæpar 30 þúsund krónur .
Einnig var tekið dæmi um gengiskörfu , þar sem afborganir höfðu hækkað úr 53.700 í 67.200 , en í því lækka mánaðarlegar afborganir um 13.700 krónur .
En þar sem áætlað er að greiðslubyrðin þyngist jafnt og þétt , kann að vera varhugavert fyrir fólk komið á efri ár að fara þessa leið , á sama tíma og tekjur fara að dragast saman .
" En þetta hentar mjög vel fólki á miðjum aldri sem er með háar tekjur , " segir Árni Páll .
" Ég vonast til að þetta verði frágengið um næstu mánaðamót , þannig að þetta fólk geti nýtt sér það frá og með 1. nóvember .
" 