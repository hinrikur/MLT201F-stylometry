Eftir Árna Matthíasson arnim@mbl.is FALSETTUSÖNGUR er til margs brúklegur ; hann kreistir fram tárin á miðaldra konum þegar James Blunt emjar og fær loðna þungarokkara til að vikna þegar Rob Halford skrækir og emjar .
Fremstur allra rokkara í falsettunni var náttúrlega Roy Orbison , en ýmsir beittu henni líka með góðum árangri , til að mynda Frankie Valli , sem byggði allan sinn feril á efstu þrepum tónstigans , og Yma Sumac , þótt það sé umdeilt hvort konur geti yfirleitt sungið í falsettu .
Jón Þór Birgisson , Jónsi í Sigur Rós , syngur gjarnan í falsettu sem dæmin sanna og allir þekkja .
Söngur hans er eitt það helsta sem heillar aðdáendur hljómsveitarinnar .
Margir þekkja líka Antony Hegarthy , sem leiðir Antony and the Johnsons og hefur sungið hér á landi í þrígang .
Hann er með eina eftirminnilegustu rödd sem um getur í rokki nú til dags .
Justin Vernon , sem tók sér listamannsnafnið Bon Iver , er frægur fyrir sína lágstemmdu falsettu .
Sjá til að mynda plötuna frábæru For Emma , Forever Ago .
Annar framúrskarandi söngvari sem rennir sér títt í falsettuna er Ryan Beattie sem syngur með Himalayan Bear og Chet og spilar á gítar í Frog Eyes .
Eins og heyra má á söng hans er hann undir miklum áhrifum af sönghefð á Hawaii .
Í Frog Eyes ræður Carey Mercer ríkjum , semur lög og texta og spilar á gítar og svo syngur hann eins og engill , rennir sér upp og niður tónstigann af mikilli íþrótt .
Thom Yorke , sem er fremstur meðal jafningja í Radiohead , bregður iðulega fyrir sig falsettunni .
Annar indíbolti sem syngur gjarnan í falsettu er Bradford James Cox , sem fer fyrir Deerhunter og heldur að auki úti sólóverkefninu Atlas Sound .
Hann lætur sér ekki nægja að syngja heldur leikur hann á flest hljóðfæri sem hægt er að hugsa sér .
Frændi vor , Morten Harket , söngspíra a-ha , er hörkusöngvari og í raun áþekkur Roy Orbison í því hvað hann ferð áreynslulaust upp og niður í söng sínum , en hann nær ekki að toppa áttundirnar þrjár sem Orbison bjó yfir ( sumir segja fjórar ) .
