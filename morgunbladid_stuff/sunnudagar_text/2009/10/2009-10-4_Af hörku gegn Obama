Eftir Karl Blöndal kbl@mbl.is " ÞÚ lýgur ! " Þessi orð bergmála nú í pólitískri umræðu í Bandaríkjunum .
Tvö orð hrópuð í miðri ræðu Baracks Obamas Bandaríkjaforseta um heilbrigðismál á þinginu þykja bera vitni þeirri heift , sem nú einkennir umræðuna á hægri væng bandarískra stjórnmála .
Joe Wilson , þingmaður repúblikana , segir að hann hafi ekki kallað Obama lygara að yfirlögðu ráði .
Wilson segir að orðin hafi sprottið ósjálfrátt af vörum sér og nú keppast fréttaskýrendur við að greina frammíkallið ; búa kynþáttafordómar að baki eða ofbauð þingmanninum einfaldlega málflutningur Obama í heilbrigðismálum ? Víst er hins vegar að stuðningsmönnum hans mislíkaði ekki stimpillinn , sem hann gaf forsetanum .
Eftir hrópið hafa milljón dollarar flætt í kosningasjóði hans .
Venjan er sú að þegar forsetar ávarpa Bandaríkjaþing eru þeir aðeins truflaðir með lófataki , en ekki svívirðingum , sama hvað grunnt er á því góða milli þeirra og þingheims .
En frammíkallið endurspeglar þá harkalegu umræðu , sem beinist gegn stjórn Obama – og reyndar stjórnkerfinu öllu .
Hægri menn hafa hingað til ekki verið atkvæðamiklir í fjöldamótmæladeildinni ef frá eru taldir andstæðingar fóstureyðinga .
Fjöldamótmæli hafa verið látin vinstri vængnum eftir – þar til 12. september þegar tugir þúsunda manna söfnuðust saman í Washington til að mótmæla því að " sósíalismi " væri að ná yfirhöndinni í Bandaríkjunum .
Reiði mótmælenda beindist að því að óheyrilegu fé hefur verið mokað í að bjarga bönkum og bílaframleiðendum .
Þeir eru andvígir breytingum á heilbrigðiskerfinu og finnst fjárlagahallinn kominn úr böndum .
Á einu skilti stóð skrifað " Yfirsníkjudýrið " við mynd af Obama í ræðupúlti , á annað var letrað " Obammúnismi er kommúnismi " .
Fjöldamótmælin í Washington eiga rætur sínar í borgara- og mótmælafundum , sem hófust í vor og eru afsprengi umræðu sem hefur átt sér stað lengi á vefsíðum og blöðum íhaldsmanna .
Hreyfingunni hefur verið gefið nafnið Teveislan og er þar vísað til þess þegar andstæðingar breskrar skattheimtu hentu nokkrum teförmum í höfnina í Boston árið 1773 .
Sennilega má ætla að þessi málstaður eigi hljómgrunn hjá um fjórðungi kjósenda .
Þessi hópur leitar í málflutning fjölmiðlamanna á borð við Glenn Beck og Rush Limbaugh .
Stjórnmálamenn repúblikana leiða ekki umræðuna heldur fylgja henni .
Öfugt við vinstri hreyfingar þarf þessi hópur ekki að kvarta undan skorti á peningum .
Eru dæmi um auðmenn , sem láta margar milljónir dollara af hendi rakna .
Gjafmildi hagsmunaafla hefur orðið andstæðingum Teveislunnar tilefni til að halda því fram að hér sé ekki um grasrótarhreyfingu að ræða heldur gervigrasrótarhreyfingu .
Það væri hins vegar misskilningur að ætla að andstaðan við Obama sé óekta .
Ráðgjöf um lögbrot Samtökin ACORN hafa verið ein helsta skotskífa hægri manna í Bandaríkjunum .
Samtökin berjast gegn fátækt , en myndskeið , sem tekin voru á laun , hafa komið þeim í veruleg vandræði .
Á myndskeiðunum sjást maður og kona , sem þykjast vera melludólgur og vændiskona , fá ráð um það hvernig þau eigi að sniðganga lögin til að koma á fót vændishúsi með börnum frá Suður-Ameríku og komast undan skatti .
ACORN hefur veitt fólki aðstoð við að fylla út skattframtöl án endurgjalds , en bandarísk skattyfirvöld hafa nú slitið samstarfi við þau .
Starfsmennirnir , sem veittu ráðin , hafa verið reknir og samtökin segjast vera að taka til í sínum ranni , en það gildir einu .
Gamlir stuðningsmenn samtakanna halda að sér höndum og fjárframlögin þorna upp .
Á þingi er þess krafist að farið verði ofan í saumana á starfsemi ACORN og skorað hefur verið á stjórnvöld að ekkert fé , sem rennur til félagsmála , endi í vösum samtakanna .
Repúblikanar hafa löngum haft horn í síðu ACORN , sem hefur aðstoðað þá , sem minna mega sín , frá 1970 .
Samtökin hafa meðal annars lagt áherslu á að fá kjósendur til að skrá sig á kjörskrá og er talið að í fyrra hafi þau skráð eina milljón nýrra kjósenda .
Undirliggjandi er að þessi skráningarherferð hafi hjálpað Barack Obama .
Hægri menn hafa gagnrýnt þetta framtak og nú hefur verið hrint af stað rannsókn á því hvort allt hafi verið með felldu í skráningunni .
Verjendur ACORN segja að starfsmennirnir hafi verið leiddir í gildru og um rógsherferð sé að ræða , en erfitt er að verja fáránleika ráðgjafarinnar til hins dulbúna pars .
Tilhneiging stóru fjölmiðlanna í Bandaríkjunum til að gera lítið úr málinu hefur verið vatn á myllu hægri manna .
Þeir telja að þetta staðfesti fullyrðingar sínar um að helstu fjölmiðlarnir hallist til vinstri og hagi fréttaflutningi sínum eftir því .
" Ég er hræddur , þú ættir að vera hræddur líka " Glenn Beck hefur virkjað óánægju manna á hægri vængnum í bandarískri pólitík .
Suma daga fara áhorfendur á þátt hans á sjónvarpsstöðinni Fox yfir þrjár milljónir .
Útvarpsþættir hans eru sendir út á 400 stöðvum og rúmlega átta milljónir hlusta .
Fimm milljónir manna fara inn á vefsíðu hans á mánuði .
Bækur hans rjúka út .
Ný bók , sem heitir Deilt við fífl , er væntanleg og búist er við að hún verði sú þriðja eftir hann , sem fer í efsta sæti bóksölulista The New York Times .
Tímaritið Forbes reiknaði út í júní að árið á undan hefði Beck þénað 23 milljónir dollara ( 2,8 milljarða króna ) .
" Ég er hræddur , " segir Beck iðulega .
" Þú ættir að vera hræddur líka .
" Við hvað ? Beck telur að allir pólitíkusar séu spilltir , jafnt repúblikanar sem demókratar .
Nú er stjórn Baracks Obamas í eldlínu Becks , sem lætur gamminn geisa , spyrðir saman staðreyndir og gefur til kynna að allsherjarsamsæri búi að baki , sem hann þó trúir ekki endilega á .
Og aðdáendur hans geta ekki fengið nóg .
Óvægin og meinhæðin rödd á öldum ljósvakans Skömmu áður en Barack Obama settist í forsetastól sagði Rush Limbaugh , ljósvakastjarna hægri manna í Bandaríkjunum , í viðtali að hann hefði verið beðinn um að skrifa 400 orða grein um væntingar sínar til hins nýja forseta og bætti við að hann þyrfti miklu færri orð : " Ég vona að honum mistakist .
" Um 20 milljónir manna hlusta á hann í hverri viku .
Limbaugh er óvæginn og meinhæðinn , en um leið ákaflega viðkvæmur fyrir sjálfum sér og þingmenn repúblikana hafa neyðst til að biðja hann afsökunar þegar þeir hafa stigið á tær hans .
Limbaugh á harðan kjarna aðdáenda , en hann hrindir einnig frá sér .
Ef Limbaugh er ein rödd af mörgum í Repúblikanaflokknum sýnir það breidd , en verði hann eina röddin er það áhyggjuefni .
