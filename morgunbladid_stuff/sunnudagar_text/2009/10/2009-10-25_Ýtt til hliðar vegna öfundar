Fyrr í þessum mánuði lét Aðalsteinn Árni Baldursson , formaður Framsýnar stéttarfélags á Húsavík , af starfi sem sviðstjóri matvælasviðs Starfsgreinasambands Íslands eftir að uppstillinganefnd sambandsins ákvað að gera ekki tillögu um að hann yrði áfram sviðstjóri .
Aðalsteinn segist ekki hafa haft geð í sér til að beita sér gegn tillögunni en er afar ósáttur við það hvernig staðið var að málum á þingi Starfsgreinasambandsins .
" Ég hafði gegnt þessu starfi frá árinu 2000 , lagði hart að mér og hafði gaman af vinnunni .
Ég tel mig hafa notið virðingar fyrir störf mín enda kom á þinginu fram hörð gagnrýni á uppstillingarnefndina og hópur manna gekk út af þinginu í mótmælaskyni , " segir Aðalsteinn .
" Tölvupósti og skilaboðum hefur rignt yfir mig og ég hef fengið hringingar frá ráðherrum sem lýsa yfir undrun sinni á þessu .
Menn segjast ekki skilja hvað uppstillingarnefnd gekk til en ég skil það .
Ég hef haft aðra sýn á verkalýðsmál og kjarabaráttu en ýmsir innan Starfsgreinasambandsins .
Ég hef viljað sjá verkalýðshreyfinguna miklu róttækari og virkari en hún hefur verið .
Ég efast ekki um að mín sýn á þau mál hafi hitt í mark því samkvæmt könnun sem Capacent Gallup gerði fyrir Starfsgreinasamband Íslands nýtur það félag sem ég stýri , Framsýn , 96% stuðnings félagsmanna eða mest allra félaga .
Á sama tíma er verkalýðshreyfingin í mikilli tilvistarkreppu og samkvæmt nýlegri könnun treysta einungis 25% landsmanna verkalýðshreyfingunni .
" Árás vegna skoðana Telurðu að á þinginu hafi verið gerð aðför að þér ? " Já , þetta er persónuleg árás sem tengist skoðunum mínum .
Í lok ágúst kom framkvæmdastjóri Starfsgreinasambands Íslands , Skúli Thoroddsen , norður til Húsavíkur til að heimsækja mig og bað mig að stíga til hliðar sem sviðsstjóri matvælasviðs .
Þannig get ég , sagði hann , bjargað sambandinu .
Ég spurði hvort menn hefðu eitthvað út á vinnu mína að setja .
Hann sagði svo ekki vera , ég hefði staðið mig vel sem sviðsstjóri en það væri ágreiningur um sýn mína og skoðanir á verkalýðsbaráttu .
Hann bar fyrir sig að formaður Eflingar í Reykjavík , Sigurður Bessason , vildi að ég viki .
Þegar ég fór að grennslast nánar fyrir um málið var það eina sem ég fékk uppgefið að menn hefðu sitthvað út á skoðanir mínar að setja .
Ég talaði við formann kjörnefndar og hann sagði að nefndin hefði fengið ákveðin skilaboð um það hvernig ætti að stilla upp á lista og þar væri nafn mitt ekki að finna .
Þá fór framkvæmdastjóri Starfsgreinasambandsins um landið og heimsótti formenn aðildarfélaga til að safna liði gegn mér .
Það líkaði mér illa .
" Hvaða skoðanir þínar telurðu að séu óvinsælar hjá þessum ákveðna hópi manna ? " Mér hefur fundist að verkalýðsforystan leggi ekki næga áherslu á að leiðrétta kjör þeirra sem minnst mega sín í þjóðfélaginu .
Laun þess hóps eru smánarblettur og skandall og lægri en atvinnuleysisbætur .
Í búsáhaldabyltingunni hefði ég viljað sjá verkalýðshreyfinguna stíga fram en hún fór í felur um leið og almenningur mætti á Austurvöll til að mótmæla ástandinu og krefjast úrbóta .
Í þessum mótmælum var verið að gera upp ákveðið skeið í Íslandssögunni sem hafði einkennst af sukki og svínaríi og stórfelldri misskiptingu .
Í þeim mótmælum átti verkalýðshreyfingin að vera leiðandi í stað þess að láta sig hverfa .
Ég hef líka gert athugasemd varðandi þann gríðarlega heilaþvott sem á sér stað innan verkalýðshreyfingarinnar varðandi Evrópusambandið .
Ég hef verið fylgjandi því að menn skoðuðu málin og reyndu að meta og kosti og galla við Evrópusambandsaðild .
En forvígismenn innan hreyfingarinnar hafa viljað keyra á því máli án umræðu um gallana og vilja Ísland nánast skilyrðislaust inn í sambandið .
Þetta er lýsandi dæmi um þau vinnubrögð sem viðhöfð eru í verkalýðshreyfingunni .
Launahækkanir áttu að verða í febrúar en þeim var frestað eftir samkomulag milli Samtaka atvinnulífsins og Alþýðusambandsins .
Ég var einn af þeim sem gagnrýndu það .
Ég taldi og tel enn að fyrirtæki sem geta borgað hærri laun , og þau eru allnokkur , ættu að gera það .
Þetta fór í taugarnar á forystu Alþýðusambandsins .
Ákveðnir valdamiklir aðilar innan hreyfingarinnar gerðu athugasemdir við að fjölmiðlar töluðu við okkur sem ekki voru á sömu skoðun og þeir .
Reynt var að hafa áhrif á lýðræðislega umræðu um frestun eða ekki frestun kjarasamninga .
Furðulegt en satt .
Forseti Alþýðusambands Íslands notaði hvítasunnudag til að skrifa tölvupóst til allra aðildarfélaga og miðstjórnar Alþýðusambandsins þar sem hann gerði lítið úr störfum mínum .
Hann gagnrýndi auk þess sýn mína á endurskoðun kjarasamninga þar sem ég taldi að atvinnurekendur , sem það gætu , ættu að standa við samningsbundnar hækkanir .
Þarna hófst sú árás sem endaði með því að mér var ýtt til hliðar .
Það er fámenn valdaklíka innan verkalýðshreyfingarinnar sem vann að því .
" Ætlaði að leiðrétta kjör á viku Þú ert ekki gamall maður , hvernig hófust afskipti þín af verkalýðsbaráttu ? " Ég var átján ára þegar ég hóf störf á vinnumarkaði rétt fyrir 1980 og fljótlega upp úr því var ég kosinn trúnaðarmaður á stórum vinnustað , Fiskiðjusamlagi Húsavíkur .
Ég fann að mikil óánægja var á vinnustaðnum vegna lágra launa .
Ég ætlaði að gera áhlaup í þeim efnum og sagðist skyldu bjarga málum á viku .
Ég hélt þá að það væri ekkert mál .
Það væri svo ósanngjarnt að menn hefðu ekki hærri laun að þetta yrði leiðrétt eins og skot .
Það fór nú ekki þannig .
Þarna var ég í fimmtán ár og þegar ég hætti fannst mér ég vera búinn að skila því verki að jafna laun innan fyrirtækisins og var þokkalega sáttur .
Ég var hvattur af mínu fólki til að beita mér af meira afli í verkalýðsmálum .
Þá fór ég af gólfinu inn í stjórn Verkalýðsfélags Húsavíkur og var kominn þangað 1986 , 26 ára gamall , og var í stjórn þangað til ég tók við félaginu 1994 og hef verið formaður fyrir norðan síðan þá .
" Ertu gamaldags byltingarsinnaður verkalýðsleiðtogi ? " Já , ég er af þeim skóla .
Á sínum tíma kynntist ég Gvendi jaka sem var mikill og merkur verkalýðsleiðtogi .
Hann lét engan nokkru sinni finna fyrir því að hann væri merkilegri en aðrir og þóttist aldrei vera annar en hann sjálfur .
Þetta eru eiginleikar sem ég tel eftirsóknarverða og ber virðingu fyrir .
Það sem vantar í verkalýðshreyfinguna í dag er að verkalýðsleiðtogar tali tungu fólksins og ég tek heilshugar undir með Ögmundi Jónassyni , sem sagði í setningarræðu sinni á þingi BSRB fyrir helgina , að verkalýðshreyfingin væri að fjarlægast uppruna sinn .
Á hvaða stalli er verkalýðsleiðtogi sem púað er á , eins og gerðist í 1. maí-hátíðahöldunum þegar púað var á forseta Alþýðusambandsins þegar hann flutti ræðu sína ? Ég fæ næringu frá öllum þeim sem hringja í mig í hverri einustu viku til að ræða verkalýðsmál , atvinnumál og byggðamál .
Mér finnst skelfilegt að horfa upp á að vera ýtt til hliðar , ekki vegna þess að ég sé ekki að vinna vinnuna mína , heldur vegna öfundar ákveðinna manna sem líkar ekki við áherslur mínar .
Manna sem sjá ofsjónum yfir þeirri velgengni sem ég nýt , ekki síst meðal verkafólks .
" Hvar stendurðu í flokkspólitík ? " Ég er vinstrisinnaður maður sem lendir í vandræðum á kjörstað .
Það er ekki beint spennandi tilhugsun að þurfa að velja á milli íslenskra stjórnmálaflokka .
Stjórnmálamenn okkar eru upp til hópa óábyrgir .
Við verðum þó að treysta á ákveðna stjórnmálamenn .
Mikið hefur mætt á Steingrími J. Sigfússyni sem hefur allar byrðar á bakinu og starfar eins og forsætisráðherra .
Hann er öflugur verkstjóri ríkisstjórnarinnar sem er aðdáunarvert miðað við að hann ber ábyrgð á erfiðum málaflokkum og er auk þess með eigin flokk klofinn .
Svo er Jóhanna Sigurðardóttir sem hefur alltaf verið sjálfri sér samkvæm og nýtur þess vegna virðingar .
Innan ríkisstjórnarinnar vil ég trúa því að menn séu að reyna að vinna vinnuna sína en þar er sundurlyndi .
Það er svo ekki til að bæta úr skák að stjórnarandstaða landsins er gjörsamlega óábyrg .
Þeir flokkar sem nú eru í stjórnarandstöðu bera að stórum hluta ábyrgð á því hvernig nú er komið .
Það eru þeir sem einkavæddu bankana og bjuggu til stórgallað regluverk í kringum þá .
Nú ættu þessir flokkar að stíga fram og bjóða fram liðstyrk sinn við uppbygginguna .
Það gera þeir ekki heldur ala á óróa .
" Óheiðarleg framkoma Þú býrð á Húsavík , hvernig eru kjör fólks á landsbyggðinni í kreppunni ? " Á góðærisárunum gekk fyrirtækjum og fólki á landsbyggðinni víða illa að fá lán .
Fyrir vikið skuldar fólk á landsbyggðinni ekki eins mikið og fólk á höfuðborgarsvæðinu þar sem aðgengi að lánum var miklu betra og meira .
Margir á landsbyggðinni reiddust því á sínum tíma að fá ekki fyrirgreiðslu en í dag fagna menn því að hafa ekki steypt sér í skuldir .
Staðan er hins vegar sú að á landsbyggðinni vantar áhættufjármagn til að koma nýrri starfsemi í gang og mörg fyrirtæki hafa verið að flosna upp undanfarin ár vegna þess að flutningskostnaður er hár .
Það er erfitt að framleiða vörur á landsbyggðinni og þess vegna hafa menn í auknum mæli farið með starfsemina suður .
Það þarf að rétta við stöðu sjávarbyggðanna .
Ríkisstjórnin er með til skoðunar að breyta fiskveiðilöggjöfinni .
Sjávarútvegs- og landbúnaðarráðherra skipaði starfshóp sem er að störfum og á að skila frá sér tillögum á næstu vikum .
Með ákveðnum breytingum á kvótakerfinu væri hægt að bjarga mörgum sjávarplássum .
Til dæmis ef kvótinn væri unninn sem næst miðunum .
Þekkingin og tæknin er til staðar en það vantar kvóta .
Svo er stóriðjan .
Það er ekki þannig að menn séu að hrópa á álver í hvert krummaskuð .
Fyrir norðan gerðist það að heimamenn , orkufyrirtæki , ríkisstjórnin og Alcoa undirrituðu viljayfirlýsingu um að vinna að því að reisa álver á Bakka enda reyndist það hagkvæmt .
Það er búið að setja mikla peninga í undirbúning .
En þá segir ríkisstjórnin allt í einu stopp .
Nú sitja menn uppi með skuldbindingar og búið er að kasta fjármunum á glæ .
Þetta er óheiðarleg framkoma .
Svona gera menn ekki .
Fyrir norðan finnst mönnum að stjórnvöld hafi haft þá að fíflum .
" Finnurðu fyrir því í starfi þínu að fólki líði illa ? " Ég vinn við aðstoða fólk sem er í miklum hremmingum og líður verulega illa .
Við hjá skrifstofu stéttarfélaganna á Húsavík kappkostum að veita góða þjónustu við okkar félagsmenn .
Opið er á skrifstofunni níu tíma á dag sem er það lengsta sem þekkist hjá stéttarfélögum á Íslandi .
Sama dag og ég hitti þig fyrir þetta viðtal hringdi í mig niðurbrotinn maður .
Honum fannst ekki komið vel fram við sig á vinnustaðnum sem er ekki stór .
Ég hafði samband við yfirmenn hans sem telja að hann sé að bresta vegna erfiðrar fjárhagsafkomu .
Fólk er margt svo illa farið .
Það getur ekki beðið lengur , það virðist engu máli skipta hvort það borgar af lánum sínum , þau hækka bara .
Ég vona svo innilega að stjórnvöld geri nú allt til að einbeita sér að vanda heimilanna í landinu nú þegar Icesave virðist vera á lokastigi .
Heimilin þola ekki frekara aðgerðarleysi .
Fólk kemur mikið til mín .
Því finnst stundum of formlegt að fara til félagsfræðinga , sálfræðings eða prests en veit að það getur labbað inn af götunni til mín .
Síminn minn er opinn allan sólarhringinn og ef einhver þarf á mér að halda þá hringir hann .
Ég skelli aldrei á nokkurn mann og hringi í alla sem hringja í mig .
Ég tala við fólk og miðla af reynslu minni eftir fremsta megni .
" 