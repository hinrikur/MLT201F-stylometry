Í leikhúsi er valinn maður í hverju rúmi og auk leikara og leikstjóra eru sérhæfðir tæknimenn sem stýra hljóði og vídeói , sé hið síðarnefnda til staðar .
Það verður hins vegar brugðið út af vananum í leikritinu Völva , eftir Pálínu Jónsdóttur og Walid Breidi , sem sýnt er í Kassanum í Þjóðleikhúsinu .
Í þessum einleik Pálínu klæðist hún hljóðkjól og stjórnar þar með sjálf hljóði og vídeói .
Fatahönnuðirnir Filippía I. Elísdóttir og Guðrún Ragna Sigurjónsdóttir hönnuðu kjólinn en Walid Breidi , sem sérhæfir sig í gagnvirkum innsetningum , hannaði rafmiðilinn sem liggur utan á kjólnum og er jafnframt hluti af honum .
" Í kjólnum eru skynjarar sem virka eins og tölvuhljóðfæri , " segir Filippía .
" Pálína slær á skynjarana og stjórnar hljóðmyndinni og vídeói .
Svo eru einnig strengir undir höndum og niður í mitti og einnig eftir hryggsúlunni .
Vírarnir leggjast eins og kónguló yfir bakið á henni .
" Filippía segir að við hönnun kjólsins hafi þær Guðrún báðar notast við aðferðir sem þær þekki vel .
" Guðrún beitir afskaplega fallegri aðferð við að hekla sem er algert iðnaðarleyndarmál .
Svo kem ég með kindagarnir sem ég hef notað áður .
Kjóllinn er því blanda af náttúrulegum efnum og gerviefnum , " segir hún og bætir við að kjóllinn hafi verið hugsaður sem sjálfstæður sýningargripur á safni .
Hann krefst hins vegar töluverðs viðhalds .
" Það þarf að vökva kjólinn , því hann skorpnar saman ef garnirnar þorna .
Þegar það er raki í kjólnum vegur hann fimm kíló .
Það er gaman að nota þunga búninga , þeir eru góð mótstaða fyrir leikarana að vinna með , " segir Filippía og bætir við að hún hneigist til að setja Pálínu í þunga búninga .
Kjóllinn hefur vakið athygli forstöðumanns gervigreindarseturs Háskólans í Reykjavík , Kristins R. Þórissonar , og eftir sýninguna 30. október verða haldnar umræður um hann .
Í umræðunum , sem ganga undir heitinu Nýjustu listir og vísindi , mun Kristinn ræða um tæknina sem notuð er í kjólnum og hvernig hún er í samanburði við annað sem hann hefur fengist við í háskólasamfélaginu .
ylfa@mbl.is 