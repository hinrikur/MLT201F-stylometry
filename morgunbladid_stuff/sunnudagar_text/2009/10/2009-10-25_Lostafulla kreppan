Ekki er það sérlega kynferðislega örvandi að horfa og hlusta dag eftir dag á vansvefta og geðvonda ráðamenn þessarar þjóðar æla yfir okkur pöpulinn eilífum leiðindum um Icesave og önnur skyld mál .
Þegar koddahjalið í rúminu heima snýst svo líka nær einvörðungu um peningaáhyggjur og allsherjar yfirvofandi harðindi , þá er ekki að undra þótt fólk nái honum ekki upp .
Þetta steindrepur alla rómantík .
En þó svo að við komumst með engu móti undan kreppunni er engin ástæða til að láta þennan skratta kæfa allan neista í sál og líkama .
Sláum heldur í klárinn og leggjum okkur fram um að fullnægja andlegum og líkamlegum þörfum okkar sem aldrei fyrr .
Merkilegt nokk , kreppan býður upp á ýmis tækifæri í þeim efnum .
Yfirvinnubann , færri vinnutengdar utanlandsferðir og minnkandi starfshlutfall ; allt færir þetta okkur aukinn tíma til samveru .
Nú er lag að nýta hann til unaðsstunda .
Um að gera að fá útrás fyrir eyðslusemi á þeim vettvangi , fyrst það er ekki lengur hægt á öðrum .
Ekki spara kossa , knús og kelerí .
Það slær klárlega enginn hendinni á móti kossaríkidæmi .
Þörf fyrir líkamlega nánd eykst verulega í kreppu og því er full ástæða til að nota hvert tækifæri til að spreða snertingu .
Það er bæði hollt og gott fyrir þann sem gefur og þann sem þiggur .
Fyrir þau pör sem hafa verið saman í áraraðir er tilvalið að rifja upp tilhugalífstaktana , þegar þau áttu ekkert nema hvort annað .
Hvernig væri að skella sér á einbreiðan bedda eða geraða standandi upp við vegg ? Gefa skít í allan hallærislegan lúxus og hætta að tengja sæluna við kampavín , jarðarber eða silki .
Ofvaxið freyðibað er ekki forsenda þess að njóta , það er miklu skemmtilegra að troða sér saman í lítinn sturtuklefa .
Fyrir einhleypa er full ástæða til að njóta þeirrar staðreyndar að á krepputímum líður fólki ekki ósvipað og á stríðstímum : Allt verður frekar öfgakennt af því að allt er meira og minna á heljarþröm .
Þá á fólk það til að verða brjálæðislega ástfangið .
Allar tilfinningar verða ýktar , líka ástin .
Þegar í rúmið er komið hamast fólk eins og enginn sé morgundagurinn .
Þess vegna er um að gera fyrir hinn einhleypa í kreppunni að nýta sér þetta almenna hungur , þeysa þrútinn af kynorku út á galeiðuna og taka fagnandi því sem á vegi verður .
Vissulega losar lostinn okkur ekki við kreppuna en hann dregur úr leiðindum .
Og gleymum ekki að efnið sem kynferðisleg fullnæging framkallar í heilanum er gleðiefni .
Hver þarf ekki á því að halda á þessum síðustu og verstu ? Nú ríður á að safna gleðistundum .
Hættum að hemja okkur og látum tepruskap lönd og leið .
Það er svo miklu skemmtilegra .
Leyfum greddunni að taka af okkur völd .
Tökum jafnvel sveltandi skáld fyrri tíma til fyrirmyndar og gerumða undir leiði , það skapar netta aukaspennu að komast að því hvort frygðarhljóð dugi til að vekja upp drauga .
Þeir munu allavega skemmta sér þokkalega trúi ég , þótt þeir nái kannski ekki upprisu .
Stigið í vænginn Kristín Heiða Kristinsdóttir khk@mbl.is 