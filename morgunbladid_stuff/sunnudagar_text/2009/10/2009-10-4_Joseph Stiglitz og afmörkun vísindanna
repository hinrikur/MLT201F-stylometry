Í MORGUNBLAÐINU 6. september sl. birtist grein eftir Stefán Snævarr , þar sem hann fjallar um fræðimennsku hagfræðingsins Josephs Stiglitz .
Eins og Stefán bendir réttilega á , er Stiglitz með því marki brenndur , að gera fylgjendum frelsis í efnahagsmálum upp skoðanir .
Með þessu móti er auðveldara að koma á þá höggi og það nýtir Stiglitz sér ótæpilega .
Sem dæmi um aðferð Stiglitz nefnir Stefán þá fjarstæðu , að " frjáls markaður hafi að forsendu að allir hafi jafnmikla þekkingu , jafn góða yfirsýn yfir alla kosti " .
Auðvitað dettur engum fylgjanda markaðsfrelsis til hugar að þetta sé raunin á nokkrum markaði .
Þrátt fyrir það getur markaðurinn gegnt sínum tilgangi , að jafna aðgengi manna og stuðla að eðlilegri verðmyndun .
Á hinn bóginn mættu allir vita , að markaðir stjórnast ekki af framboði og eftirspurn , heldur af væntingum um framboð og eftirspurn , ásamt væntingum um verðmyndun á markaðnum sjálfum .
Það eru þessar væntingar sem með reglubundnu millibili valda kollsteypum á mörkuðum .
Þótt tilgátur Stiglitz séu góðra gjalda verðar , eru það þó ekki þær sem vekja mestan áhuga minn í grein Stefáns .
Það er miklu frekar það sem hann segir um vísindi og hugmyndafræði .
Grípum niður í texta Stefáns : " En ég efast um að hagfræði séu vísindi í hefðbundnum skilningi þess orðs , m.a. vegna þess að mjög erfitt er að sannreyna kenningar hennar , þær vilja svífa í lausu lofti .
Þess utan tel ég greinarmun vísinda og hugmyndafræði óljósa .
Meira að segja hin ginnhelga eðlisfræði kann að vera gegnsósa af hugmyndafræði .
Þá má nær geta hvort ástandið sé betra í hagfræðinni .
" Hér víkur Stefán að miklu álitamáli innan vísinda-heimspekinnar , sem varðar " afmörkum vísindanna " frá fræðum og trúarbrögðum .
Það sem Stefán nefnir " hugmyndafræði " er líklega það sem venjulega er nefnt " heimsmynd " ( paradigm , weltanschauung ) .
Í vísindum skiptir afstæði nefnilega máli , eins og Einstein hefur bezt leitt í ljós .
Það skiptir máli , hvort menn ganga út frá að sólkerfið hafi miðju í Sólinni , eða Jörðinni .
Ekki er hægt að segja að annað sé rétt og hitt rangt , heldur er um að ræða miseinfaldar heimsmyndir og mismunandi framsetningu .
Fræðimenn af ýmsu tagi hafa reynt að sækja sér óverðskuldaða upphefð , með því að veifa gunnfána vísindanna .
Þeir kunna að hafa náð einhverjum árangri á meðal almennings , en vísindamenn hlæja að þessum tilburðum .
Eitthvert aumkunarverðasta dæmið um skreytingu með stolnum fjörðum , getur að líta hjá Háskóla Íslands , sem uppgötvað hefur félags-vísindi , hug-vísindi og mennta-vísindi .
Þær fræðigreinar sem þarna er vísað til eru ekki vísindagreinar , en sneiða samt vonandi hjá kukli og trúarbrögðum , sem eru næstu bæir við .
Í sambandi við hugtakið vísindi er vert að hafa í huga , að hugtök í einu tungumáli eiga sér sjaldnast nákvæma samsvörun í öðru .
Þetta þekkja þeir vel sem fengist hafa við þýðingar á milli tungumála sem þeir þekkja til hlítar .
Þannig hefur orðið " science " mun víðtækari merkingu í enskri tungu er orðið " vísindi " hefur í íslensku .
Ranga notkun orðsins " vísindi " er því ekki hægt að afsaka með tilvísun til víðtæks notkunarsviðs hliðstæðra orða í öðrum tungumálum .
Menn verða einfaldlega að vanda sig betur og þetta á auðsjáanlega við um Háskóla Íslands , sem einhverjum grínara datt í hug að nefna æðstu menntastofnun landsins .
Það má segja hagfræðingum til hróss , að þeir hafa mikið til haldið sig frá svona nafngiftaleik , þótt Stefán geti ekki setið á sér að senda þeim eftirfarandi kveðju : " Annar galli Stiglitz er líka einn atvinnusjúkdóma hagfræðinga , sú trú að hans eigin kenningar séu vísindalegar , kenningar andstæðinganna hugmyndafræði .
Svona tala frjálshyggjuhagfræðingar einatt og svona hjöluðu marxistar á velmektardögum sínum .
" Einhverjum kann að finnast sem menn deili hér um " keisarans skegg " , en í keisaradæmi getur " keisarans skegg " orðið það eina sem skiptir máli .
Í vísindasamfélögum nútímans skiptir það einnig höfuðmáli , að það sem sagt er vera vísindalegt sé ekki kukl eða fræði .
Getur verið að íslenskt samfélag sé að daðra við kuklið ? Getur verið að skipan Alþingis endurspegli skilningsleysi þjóðarinnar á mikilvægi vísindanna ? Hvernig má annars útskýra , að enginn verkfræðingur skuli sitja á Alþingi og líklega enginn sem hefur menntun á sviði rökhugsunar ? Er yfirleitt engin þörf á rökhugsun , þegar kemur að stjórn íslensks samfélags ? Einhverjum kann að detta annað í hug , þegar horft er til þeirra mistaka sem stjórnmálamenn á Íslandi hafa orðið uppvísir að og þess lamandi getuleysis sem birtist víðast hvar í stjórnkerfinu .
Er það raunverulega vilji þjóðarinnar , að vanhæfasti einstaklingur landsins gegni starfi forsætisráðherra ? Höfundur er verkfræðingur og vísindakennari .
