Það eru takmörk fyrir því hvað fólk getur innbyrt af svartnætti .
Og fjölmiðlar mættu gera meira af því að senda ljósglætu inn um bréfalúguna .
Ekki þarf annað en að rifja upp efni úr síðasta sunnudagsblaði til að rökstyðja það : " 6. október 2008 var örlagaríkur dagur í lífi hjónanna Auðar Elfu Kjartansdóttur og Páls Guðmundssonar , ekki síður en íslensku þjóðarinnar .
Þann dag fór fæðing sonar þeirra óvænt af stað í 28. viku meðgöngu og á sama tíma og Geir Haarde bað Guð að blessa íslenska þjóð voru læknar að uppgötva að fóstrið var með lífshættulegan ofvöxt í öðru lunganu .
Tilviljanir stjórnuðu því að Auður og Páll voru stödd á einu fremsta sjúkrahúsi í heimi í fyrirburalækningum sem að öllum líkindum bjargaði lífi litla drengsins .
" Þannig hófst viðamikil umfjöllun Bergþóru Njálu Guðmundsdóttur , sem vakti sterk viðbrögð .
" Nú er ég glöð , " skrifaði Ásdís Sigurðardóttir á blogginu eftir að hafa horft á myndskeiðið sem fylgdi fréttinni .
" Ég held ég velji þetta " bestu " jákvæðu frétt vikunnar hjá mér í jákvæðum fréttum .
" Hún var svo " uppveðruð og kát " að hún ætlaði að framlengja jákvæðnisbloggið sitt til mánaðamóta og skrifa aðeins jákvætt þann tíma .
Út af fyrir sig vekur orðið jákvæðni nostalgísk hughrif , eins og umræðan hefur þróast í samfélaginu .
En það virðist enginn hörgull á jákvæðum Íslendingum .
Að minnsta kosti vakti það foreldrunum óvænta ánægju , þegar þeim barst bréf í pósti frá ókunnugum manni , " sem var með frumsömdu ljóði og blessaði okkur öll ...
" Fjölbreyttari Sunnudagsmoggi Sunnudagsmogginn kemur nú út fyrr á laugardögum og gefst með því svigrúm til meiri fjölbreytni , þó að áfram verði mikið lagt upp úr fréttaskýringum og viðtölum .
Fjallað verður með reglubundnum hætti um efnisþætti , sem Íslendingum eru hugleiknir , svo sem ferðalög , bækur , kvikmyndir , hönnun , matargerð , heilsu , íþróttir og margt fleira .
Vonandi finna sem flestir efni við sitt hæfi í blaðinu .
Forsíðuviðtalið tekur Árni Matthíasson við Emilíönu Torrini , sem lauk í vikunni tónleikaferð um Evrópu , en hún sló rækilega í gegn í sumar með lagið Jungle Drum og trónaði lengi efst á vinsældalistum í Þýskalandi .
Einnig er tekið hús á Flosa Ólafssyni á tímamótum í hans lífi og Kolbrún Bergþórsdóttir verður með helgarviðtalið á sínum stað .
Ótal margt fleira mætti telja til .
Agnes Bragadóttir verður á sínum stað með skarpa greiningu á þjóðmálum .
En í hóp pistlahöfunda bætist Styrmir Gunnarsson , sem skrifar pistla undir yfirskriftinni Af innlendum vettvangi , en það gerði hann áður í Morgunblaðinu fyrir tæpum fjórum áratugum .
Þá verður Kristín Heiða Kristinsdóttir með krassandi pistla undir yfirskriftinni Stigið í vænginn og Helgi Ólafsson stórmeistari skrifar um skákheiminn .
Fleiri pistlahöfundar reka inn nefið , þó að þeir staldri mislengi við .
Lesbók hefur jafnan átt sinn dygga lesendahóp og verður nú hluti af Sunnudagsmogganum .
Bergþóra Jónsdóttir tekur aðalviðtalið við Margréti Örnólfsdóttur , fyrrverandi Sykurmola , handritshöfund , tónlistarkonu , útvarpskonu og nú bókarhöfund .
Margrét var að gefa út sína fyrstu bók , Aþenu , fyrir börn á aldrinum 9-15 ára .
Á meðal annars efnis er viðtal við Hildi Bjarnadóttur veflistakonu , en einnig verður þar bókaburður , Lesarinn , fjölmiðlapistill og dómar af ýmsu tagi .
Góða skemmtun ! 