Maður hélt að ánægjulegar fréttir væru hættar að berast af nokkrum hlut nema framförum í eyðingu líkamsfitu á rasskinnum frægra kvenna þegar allt í einu lýstur niður fyrstu niðurstöðum úr rannsóknarverkefni Þorbjörns Broddasonar um lestur barna .
Bóklestur eykst .
Eftir samfellt hnignunarskeið undanfarinna tuttugu ára hefur taflið snúist við og íslensk börn lesa nú fleiri bækur sér til ánægju en fyrir sex árum .
Undanfarin ár hafa Íslendingar deilt áhyggjum sínum af minnkandi bóklestri með flestum nágrannaþjóðum sínum og fálmað eftir lausnum .
Það væri ósanngjarnt að segja að engin viðbrögð hafi verið við niðurstöðum úr hinni stórmerkilegu rannsókn Þorbjörns Broddasonar fyrir sex árum þegar fyrir lá að enn einu sinni var lestur barna , ekki síst drengja , á niðurleið , en í raun fór aldrei fram víðtæk umræða um hve hörmulegt þetta var .
Það voru niðurstöðurnar úr hinni viðamiklu rannsókn OECD á þekkingu skólabarna , PISA-könnuninni , sem hreyfðu meira við fólki því þá varð hnignunin ekki aðeins ljós okkur sjálfum , heldur einnig heiminum .
Í kjölfar hennar kom svo alþjóðleg könnun um lestrarkunnáttu níu ára barna , PIRLS-könnunin , árið 2007 .
Af þeim 45 löndum sem könnunin náði til var Ísland í 32. sæti , sem er langt frá þeim markmiðum sem við setjum okkur jafnan um að vera í fremstu röð og enn lengra frá þeim sjálfsskilningi okkar að við séum bókmenntaþjóð á toppmælikvarða .
Vonarglætan í PISA-myrkrinu var þó sú að íslensk börn lásu sér engu að síður til ánægju og að lestur þeirra réðist ekki af félagsstöðu og afkomu foreldra eins og annars staðar .
Íslensk börn lásu sér til gamans hvort sem foreldrarnir komust á tekjulista Frjálsrar verslunar eða ekki .
Þar var þrátt fyrir allt kominn raunverulegur grunnur að raunverulegum lestraráhuga .
Á þessum árum sem liðin eru frá því að vondu fréttirnar tóku að berast hafa fjölmargir skólar , skólabókasöfn og einkaaðilar og stofnanir unnið hver í sínu horni að því að styrkja innviði íslenskrar lestrarmenningar .
Þegar best hefur látið hafa heilu sveitafélögin verið hvött til lestrar eins og í Reykjanesbæ .
Ómetanlegt grundvallarstarf í að styrkja innviði sjálfs lesskilningsins sem undirstöðu alls náms og þar með námsárangurs hefur verið unnið við Háskólann á Akureyri og einstakir skólar bæði á höfuðborgarsvæði og á Norðurlandi fylgt eftir metnaðarfullum verkefnum á sviði lesskilnings með góðum árangri .
Prógrammið Skáld í skólum , þar sem rithöfundar heimsækja skóla og spjalla við nemendur um verk sín , sköpun , skrif og lestraránægju , hefur svínvirkað og þá er ógetið einnar merkilegustu menningarstofnunar okkar , Stóru upplestrarkeppninnar , þar sem heill árgangur er hvert ár þjálfaður í framsögn og upplestri á bókmenntatextum .
Samt er það þannig að þótt erfitt sé að finna þann mann eða þá konu sem beinlínis eru mótfallin auknum bóklestri hefur ekki tekist að skapa grundvöll fyrir þjóðfélagsbaráttu á þessu sviði .
Baráttan fyrir auknum lestri ætti að vera í sama flokki og áherslumál á sviði lýðheilsu , svo sem barátta fyrir minni reykingum , bættu mataræði eða öflugra umferðaröryggi .
Það skrítna er að það er miklu afli veitt árlega í að stuðla að bættum lestri en hver fyrir sig gerir það í sínu horni og án tengsla við heildræna sýn á þessi mál , enda er hún ekki til .
Eða minnist þess einhver að hafa heyrt um markmið stjórnvalda um að auka lestur ? Við sem viljum hag lestrar og lestrarmenningar sem mestan vitum að það er tiltölulega einfalt að búa til samtengingu og heildarhugsun sem fengi hlutana til að vinna fyrir heildina .
Ef þetta yrði gert nú á næstu mánuðum mætti fylgja eftir fyrstu góðu fréttunum af þessum vígstöðvum um langa hríð og búa þannig í haginn fyrir næstu könnun Þorbjörns Broddasonar eftir sex ár .
Veðjum á góðar fréttir árið 2015 .
