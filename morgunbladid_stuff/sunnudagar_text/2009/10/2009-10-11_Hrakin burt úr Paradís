Eftir Jóhönnu Maríu Vilhelmsdóttur jmv@mbl.is Tuttugu árum eftir að Berlínarmúrinn féll horfir helmingur Austur-Þjóðverja á gamla alþýðulýðveldið jákvæðum augum , 49% telja að þar hafi verið fleira jákvætt að finna en neikvætt og 8% segja að þar hafi einungis góðir hlutir átt sér stað .
" Ég verst því að fordæma DDR sem ríki allsherjar óréttlætis , þar sem ekki hafi verið til vottur af hinu góða , " sagði Erwin Sellering í nýlegu viðtali en hann er forsætisráðherra Mecklenburg , eins fátækasta sambandsríkis Þýskalands sem áður var hluti Þýska alþýðulýðveldisins ( DDR ) .
20 og 60 ár frá sögulegum atburðum Hinn 7. október síðastliðinn voru 60 ár liðin frá stofnun Þýska alþýðulýðveldisins en þann dag voru árlegar glæsisýningar haldnar í Austur-Berlín þar sem lýðveldið og Kommúnistaflokkurinn voru hyllt .
Í nóvember eru ennfremur 20 ár frá því að Berlínarmúrinn féll og alþýðulýðveldið liðaðist í sundur .
Eftir 20 ára sambúð austurs og vesturs er enn töluverður munur á kjörum þessara hópa Þýskalands .
A-Þjóðverjar eru svartsýnni á framtíðina en landar þeirra í vestri , þar var atvinnuleysi tvöfalt hærra í september en í vestri og um 20% fleiri þiggja félagslega aðstoð auk þess sem skattgreiðslur í austri eru um 50% lægri en vestanmegin .
Markmið þýskra stjórnvalda er að sambandsríkin sem áður tilheyrðu A-Þýskalandi standi efnahagslega á eigin fótum árið 2019 en þau eru enn háð gömlu sambandsríkjum vestursins .
Framleiðsla á íbúa nemur aðeins um 70% af framleiðslu gömlu sambandsríkjanna samkvæmt nýrri rannsókn auk þess sem fyrirtækin eru smærri , flytja lítið úr landi og stunda litlar rannsóknir og þróunarvinnu .
Sé horft til þessara staðreynda er ef til vill ekki að undra að A-Þjóðverjar sjái gamla tíma í hyllingum þar sem " ríkið sá um sína " .
Leikskólapláss og atvinna voru trygg þó njósnir , ferðatakmarkanir , vöruskortur og ólýðræðislegir stjórnarhættir hafi verið ríkjandi .
" Ný tegund ostalgíu hefur litið dagsins ljós , " segir sagnfræðingurinn Stefan Wolle , sem sjálfur ólst upp austanmegin , í samtali við tímaritið Spiegel .
En orðið ostalgía hefur verið notað til að lýsa nostalgíu eða söknuði A-Þjóðverja eftir gamla einræðisríkinu .
Wolle hefur gefið út fjölda bóka um lífið í gamla alþýðulýðveldinu .
" Söknuðurinn eftir öruggri veröld einræðisríkisins er ekki bara lengur meðal fyrrverandi embættismanna , " segir Stefan Wolle .
Tilvistarangist og betlarar eftir sameiningu Wolle segir að nú sé alþýðulýðveldið einnig hafið í hæstu hæðir af ungu fólki sem hafi fæðst eftir sameiningu Þýskalands og hann varar við því að of lítið sé gert úr einræðisvaldi gamla Kommúnistaflokksins .
Wolle hefur fengið þúsundir bréfa og tölvupósta vegna skrifa hans í tengslum við niðurstöður ofangreindrar skoðanakönnunar sem sýnir að hátt hlutfall A-Þjóðverja horfi jákvæðum augum til baka .
Bréfin gefa innsýn í hugsanagang reiðra og vonsvikinna borgara : " Þegar horft er á hlutina út frá núverandi aðstæðum tel ég að með falli múrsins höfum við verið hrakin úr Paradís , " skrifar 38 ára karlmaður .
Hann þakkar Guði fyrir að hafa fengið að upplifa alþýðulýðveldið í nokkurn tíma og hann hafi fyrst komist í kynni við tilvistarangist , betlara og útigangsmenn eftir sameiningu austurs og vesturs .
" Frelsið særir einnig , " segir Wolfgang Tiefensee sem hefur umsjón með þróun nýju sambandsríkjanna .
" Óttinn við þá háttsettu hefur vikið fyrir óttanum um að tilheyra þeim lægst settu , " segir Tiefensee .
Fæðingar- og dánarvottorð í senn Í SEPTEMBER 1949 fór sendinefnd undir forystu Walter Ulbrichts til Moskvu í því skyni að fá leyfi Stalíns fyrir stofnun eigin ríkis undir verndarvæng Sovétríkjanna .
Hinn 7. október 1949 var Þýska alþýðulýðveldið ( DDR ) stofnað , tæpum mánuði eftir að Konrad Adenauer var vestanmegin settur í embætti fyrsta kanslara þýska lýðveldisins .
Walter Ulbricht , sem hélt í taumana við stofnun alþýðulýðveldisins undir merkjum Sósíalíska sameiningarflokks Þýskalands ( SED ) , hafði látið það orð út ganga að ferlið yrði að hafa lýðræðislegt yfirbragð en að SED yrði að " hafa alla þræði í hendi sér .
" Hugmyndir með hljómgrunn Efnahagslegur uppgangur og stjórnmálalegur stöðugleiki tóku smám saman að milda áhyggjur eftirstríðsáranna vestanmegin .
Austanmegin var takmarkið hinsvegar ekki bara efnisleg velferð heldur einnig nýtt hugmyndafræðilegt upphaf eftir hörmungar Þriðja ríkisins .
Margir íbúar Austur-Þýskalands deildu þessum hugmyndum árið 1949 og fyrir þeim var sósíalískt ríki rétt svar við fasismanum , stríðinu og helförinni .
Greinarhöfundur á fréttavef Deutsche Welle segir fæðingarvottorð alþýðulýðveldisins hafa í senn verið dánarvottorðið .
Takmarkað ferðafrelsi og eftirlit með eigin þjóð í gegnum " Öryggisráðuneytið " hafi rétt eins orðið til að fella ríkið eins og bygging Berlínarmúrsins í ágúst 1961 eða innantóm slagorð hrumra embættismanna SED .
Áður en Berlínarmúrinn var reistur flúðu þrjár og hálf milljón manna frá austurhluta Þýskalands og yfir í vesturhlutann .
Aðfaranótt 17. ágúst 1961 var byrjað að reisa múr utan um Vestur-Berlín , sem var staðsett í miðju Austur-Þýskalandi .
Múrinn var 156 km langur og hans gættu 50.000 manna lið sem átti að gæta þes að enginn færi yfir og skjóta ef nauðsyn kræfi .
136 manns létu lífið við flóttatilraunir .
Fórnin var of mikil Óánægjan er ekki bara austanmegin SÖKNUÐUR eftir gamla Þýskalandi lifir ekki einungis meðal Austur-Þjóðverja .
Margir Vestur-Þjóðverja telja fórnarkostnaðinn við sameiningu austurs og vesturs hafa verið of mikinn .
Blaðamaðurinn og rithöfundurinn Maxim Biller opinberaði nýlega andúð sína á a-þýskum " röflurum " og varð þannig að einskonar talsmanni v-þýskra " röflara .
" Og af hverju þessi andúð ? " Því Bonnar-lýðveldið var um það bil svalasta og frjálsasta land í heimi , " segir Biller í dagblaðinu Frankfurter Allgemeine .
En varð svo fyrir " lamandi áhrifum frá útlendingahatandi , þjóðernissinnuðum og að eilífu bolsévískum bleyðum austursins , " segir Biller .
jmv@mbl.is Stöðugur óróleiki nauðsyn VALDAMESTI Austur-Þjóðverjinn hlýtur að teljast vera Angela Merkel sem nú tekur senn við embætti kanslara Þýskalands í annað sinn .
Á Degi þýsku sameiningarinnar hinn 3. október sl. sagði Merkel mikilvægt að Þjóðverjar tækju kjarkinn og ákveðnina sem hefði leitt til sameiningar austurs og vesturs sér til fyrirmyndar í framtíðinni .
Nú þegar 20 ár séu liðin frá falli Berlínamúrsins ætti munurinn á austri og vestri að vera yfirstiginn .
" Nú er kominn tími til að móta framtíðina saman , " sagði Merkel .
Þýskaland þyrfti á " stöðugum og skapandi óróleika " að halda eins og árið 1989 , til að takast á við efnahagskreppuna sem sé ein stærsta sameiginlega áskorun þýsku þjóðarinnar .
jmv@mbl.is 