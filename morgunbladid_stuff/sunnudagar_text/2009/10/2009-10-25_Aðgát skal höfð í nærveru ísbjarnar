Þegar við nálguðumst Hraun á Skaga fórum við að skima eftir ísbirninum en sáum ekkert , það var eins og að leita að nál í heystakki .
Ég vildi ekki koma heim með öngulinn í rassinum , það var ekki til umræðu .
Okkur var ekki alveg rótt , eftir langt flug frá Reykjavík gátum við aðeins verið á flugi í hálfa aðra klukkustund til viðbótar og áttum eftir að fljúga suður aftur .
Fyrir vikið höfðum við aðeins um tíu mínútur til að ná myndinni .
Það var ógerlegt að lenda annars staðar og taka bensín út af sterkum vindi , nema þá á túnum á leiðinni ef bensín væri á þrotum .
Ljóst var að ókyrrðin yrði okkur erfið .
Skyndilega sáum við bangsa þar sem hann lá í laut nálægt æðarfuglshreiðrum , og hvíldi sig úrvinda af þreytu eftir langt sund frá ísröndinni á milli Íslands og Grænlands .
Hvergi sást í ísjaka á floti við ströndina .
Það var fumlaust flug hjá Freysteini Jónssyni flugstjóra , við skyldum fljúga tvö flug yfir björninn , fyrst í 500 metra og svo í 350 metra hæð en til samanburðar má geta að Hallgrímskirkja er um 70 metrar á hæð .
Við fylgdumst með hverri hreyfingu og ég smellti af myndum , það var erfitt því vélin hristist svo mikið í ókyrrðinni að ég hitti ekki nema í annarri hverri mynd .
Eftir þessar tvær atrennur sáum við að þetta var of hátt , hann sást varla á myndunum þannig að við ákváðum að taka eitt flug yfir í 180 metra hæð og draga vel úr afli vélarinnar þannig að sem minnstur hávaði myndaðist , rokið myndi líka minnka hávaðann frá mótornum og því ólíklegt að í okkur heyrðist .
Það tókst og við beygðum af um leið og við flugum yfir ísbjörninn , hann rétt hreyfði hausinn og kíkti upp .
Það var ólíklegt að hann færi á stjá eftir svona langt sund .
Ég var nokkuð viss um að flugið væri í lagi í þessari hæð , við tókum ekki þá áhættu að fara neðar .
Ég skildi áhyggjur þeirra sem biðu niðri af því að við myndum fæla dýrið af stað því þá þyrfti að skjóta það um leið .
Það vildum við ekki hafa á samviskunni .
Ég var líka viss um að hann færi ekki af stað , ég hafði gert þetta áður á Grænlandi og farið í nokkra leiðangra með ísbjarnarveiðimönnum út á hafísinn og lært inn á hegðunarmynstur dýranna .
Ísbjörn er annars óútreiknanleg skepna , sennilega með vitrustu og tignarlegustu dýrum jarðarinnar , og þarf að hafa allan vara á sér nálægt þeim .
Skjótt skipast veður í lofti .
Þessi dagur virtist ætla að verða einn af þessum venjulegu dögum þar sem við ljósmyndararnir þjótum um bæinn í myndatökur af fólki og á blaðamannafundi , mismerkilega eins og gengur .
Ég var í einni af mörgum myndatökum þennan daginn , að vinna fyrir tvö blöð , Morgunblaðið og 24 stundir .
Það voru börn að æfa golf við Korpúlfsstaði þegar síminn hringdi í miðju pútti : " Getur þú farið í flug , það er kominn annar ísbjörn að landi við Hraun á Skaga ? " Það er oft léttleikinn hjá okkur ljósmyndurunum og glensið ekki langt undan þannig að ég trúði því mátulega að þetta væri að gerast .
Það var ekki langt síðan ísbjörn hafði komið að landi í Skagafirði og ég hafði lagt af stað flugleiðis til að mynda hann en orðið að snúa við vegna þoku á leiðinni .
Það var einungis 15 mínútna flug eftir að birninum þegar lögreglan sagði mér í farsímann um borð í flugvélinni að búið væri að fella dýrið .
Þegar Emilía verkstjóri var búin að sannfæra mig um að þetta væri satt var öllu slaufað og rokið út á flugvöll til að gera klárt fyrir flug .
Veðrið var afleitt eða um 20 metra vindur á sekúndu og átti eftir að hvessa , en það var bjart .
Ég bý vel að því að vera í frábærum félagsskap í flugklúbbnum Þyt , sem er byggður upp af starfandi flugstjórum sem fljúga víða um heiminn hjá hinum ýmsu flugfélögum .
Allar flugvélar klúbbsins eru stélhjólsvélar sem flugmenn vilja kalla alvöruflugvélar .
Þær eru allar um 50 ára gamlar en vel viðhaldið .
Ég hafði hringt í Þorvald Örn Kristmundsson ljósmyndara til að koma með mér og ná vélinni út úr skýlinu og fljúga með mér að Hrauni á Skaga .
Þegar út á flugvöll var komið voru þar fyrir félagar mínir í flugklúbbnum , þeir Dagfinnur Stefánsson og Freysteinn Jónsson , báðir flugstjórar hjá Flugleiðum .
Dagfinnur hefur lokið sínum farsæla atvinnuflugmannsferli þar sem hann hafði marga hildina háð við veðuröflin í sínum versta ham , og alltaf skilað öllum heilum heim .
Það er ekki að spyrja að því hjá þeim tveimur að fara í ævintýri eins og það að taka myndir af ísbirni .
" Við komum með , " sögðu þeir .
Við ákváðum að fara allir fjórir , við Freysteinn skyldum skiptast á að fljúga og Dagfinnur og Þorvaldur voru aftur í .
Við drógum út vélina , sem er fjögurra sæta Cessna 180 með einkennisstafina TF – HIS .
Þessi flugvél er yfir 50 ára gömul og heitir Björn Pálsson í höfuðið á þeim merka manni , sem flaug vélinni í öllum veðrum um Ísland og Grænland , til að bjarga fólki í neyð og koma því undir læknishendur .
Það er alltaf góður andi um borð í þessari vél og er eins og Björn sé um borð og fylgist með og haldi sínum verndarvæng yfir þeim sem henni flýgur .
Einnig var gott að vita af reynsluboltanum Dagfinni og hans góðu ráðum .
Það var farið í loftið og klifrað í 7.500 fet til að losna við ókyrrð og vindstrengi af fjöllunum .
Við sáum vindskafin skýin í fjarska .
Þetta gæti orðið erfið flugferð á lítilli flugvél .
Vindurinn var sterkur og fór í 30 metra á sekúndu á leiðinni .
Við þræddum leiðina eftir skýjafari , það var nokkurn veginn hægt að sjá hvar rótoranir voru og við pössuðum okkur vel á þeim , ókyrrðin hefði orðið verulega óþægileg , jafnvel óviðráðanleg .
Flugið sóttist seint ; við vorum tvær klukkustundir og tuttugu mínútur á leiðinni norður , flug sem tekur venjulega rétt rúman klukkutíma .
Við ræddum það á leiðinni að við yrðum að fljúga það hátt að við fældum ekki ísbjörninn .
Eftir að ég hafði náð myndinni var viss léttir að vera búinn og á heimleið þótt það gæti orðið hristingur á leiðinni .
Við hreinlega fukum heim og vorum rétt um 45 mínútur með ýmsum krókum til að forðast vindstrengi og ókyrrð af fjöllunum .
Flugmaðurinn þarf að vera klárari en vindurinn í svona flugi , hann getur verið besti vinur manns ef maður kann að nota hann eða hinn versti óvinur .
Þegar við nálguðumst Skarðsheiðina vorum við að velta því fyrir okkur að fljúga út fyrir Akrafjallið , það hefði verið ókyrrt en við vorum að hugsa um að láta okkur hafa það .
Dagfinnur hafði ekki sagt margt á leiðinni heim því heyrnartólin hans voru eitthvað biluð .
Hann heyrði ekkert í okkur og við illa í honum .
Allt í einu pikkar Dagfinnur í okkur og segir : " Strákar ætlið þið að fljúga inn í ókyrrðina ? Það er miklu betra að fara norðan við fjallið og yfir Hvalfjörðinn í þessum vindi .
" Nei , við vorum bara að skoða , " svöruðum við skömmustulegir fyrir að hafa velt þessu fyrir okkur .
Reglan í flugi segir að það eigi að vera 45 mínútur eftir af bensíni þegar lent er á áfangastað og við fórum aðeins fram yfir það .
Hjá því varð ekki komist .
Lendingin var eiginlega það sem við þurftum að vanda okkur mest við því það að lenda stélhjólsvél í sterkum hliðarvindi á brautina er ekki auðvelt .
Það gekk allt upp hjá okkur í þetta skiptið , það er óþolandi að missa af mynd eftir svona erfitt flug .
Þegar við vorum lentir var okkur tjáð að það væri komið flugbann yfir svæðið þar sem ísbjörninn var .
Einungis yrði leyft flug í sjö mílna fjarlægð og 5.000 feta hæð .
Verður Íslandssagan og atburðir á Íslandi myndaðir í framtíðinni á Google Earth , sem er forrit sem sýnir myndir teknar úr gervihnetti ? Það þarf að vera einhver glóra í því hvernig reglur eru settar , saman getum við auðveldlega skrásett söguna með skynsemi .
Það er hlutverk ljósmyndara og kvikmyndatökumanna um allan heim að skrá söguna í myndum .
Það á við um atburði sem þennan því allir vilja jú sjá myndir af ísbirni sem kemur á land við Ísland .
Ég skil vel að það þarf að fara varlega við svona aðstæður , en það var nú ekki eins og hálf þjóðin færi í flug í 30 metra vindi á sekúndu að skoða þennan ísbjörn .
Það hefur alltaf verið góð tilfinning að ná myndum á vettvangi atburða við erfið skilyrði þar sem reynir á menn .
Morgunblaðið hefur alltaf farið vel með atburði á erfiðum stundum , það var okkar uppeldi af góðum mönnum og verður áfram .
Það var samt skrítið að vinna fyrir tvö blöð , annars vegar Morgunblaðið og hins vegar 24 stundir , sem á þessum tíma vildu bæði myndirnar .
Morgunblaðið birti myndina í fimmdálki yfir forsíðuna en 24 stundir vildu fá stóra tveggja dálka mynd sem var tíu sentimetrar á kant .
Ég hafði ekki heyrt áður að eitthvað væri til sem héti " stór tvídálkur " .
Ég hef aldrei skilið tilganginn í því að nota mynd í dagblað þar sem lesandinn sér ekki hvað er á myndinni .
