HÓPFERÐAFYRIRTÆKIÐ Bílar og fólk , sem rekur hópferðabíla undir merkjum TREX , og samgönguráðuneytið hafa hrint af stað átaki sem miðar að því að lækka til muna verð á ferðum með áætlunarbílum fyrirtækisins .
Kynning fór fram á átakinu á BSÍ í gær að viðstöddum Kristjáni L. Möller samgönguráðherra , forsvarsmönnum Bíla og fólks og fulltrúum Öryrkjabandalags Íslands og Landssambands eldri borgara .
Átakið felur í sér að Bílar og fólk munu lækka öll fargjöld um helming fram til áramóta .
Helstu leiðir sem fyrirtækið ekur á eru frá Reykjavík til Snæfellsness , Akureyrar , Hafnar í Hornafirði og í Dalina , auk fleiri leiða .
Þeir farþegar , sem nú njóta afsláttarkjara , eins og öryrkjar , ellilífeyrisþegar , börn og skólafólk , munu héðan í frá greiða eingöngu helming af því sem þeir hafa greitt fram til þessa .
Þannig munu öll fargjöld lækka um helming og til greina kemur að framlengja þetta átak til næsta vors .
Svo dæmi sé tekið þá mun einn farmiði fyrir framhaldsskólanema frá Reykjavík til Akureyrar kosta 3.350 krónur .
Samgönguráðherra seldi fyrsta farmiðann á BSÍ í gær .
Við það tækifæri sagði hann þetta vera góðar fréttir fyrir þá sem þyrftu að nýta sér áætlunarferðir .
bjb@mbl.is 