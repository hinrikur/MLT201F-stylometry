ÚRGANGUR er sá hluti aflaðs varnings , sem eftir stendur þegar sá sem aflaði hefir tínt úr honum valin efni .
Eftirstöðvarnar – fast samfélagssorp , skammatafað FSS – eru þekktar á heimsvísu sem Municipal Solid Waste skammstafað MSW .
Skipulögð meðferð á FSS felst í að minnka tilurð þess við upptökin , flokka til endurvinnslu , jarðgera og farga í urð eða brennslu .
Þó er urðun ekki förgun , heldur ákveðið form af geymslu .
Þegar FSS verður til er verðið á því neikvætt – skuld á máli bókara – því nú kostar að losa sig við úrgang .
Og skuldin vex við meðferð á úrgangi – söfnun , flutninga , flokkun , endurvinnslu , jarðgerð – þar til honum er komið í verð eða fargað .
En úrgangur inniheldur efni , sem hægt er að nýta , og orku , sem vinnst ef brennt er .
Skuldina þarf að afskrifa þegar er urðað er , en hún greiðist niður ef er brennt , hvorttveggja á reikning fólksins í landinu .
Flæði efna gegnum samfélög má líkja við óhreinan árfarveg um blómlegan búgarð .
Byggingarefni – steinsteypa , stál , timbur , gler , gerviefni – verða eftir um skeið , en slithlutir , t.d. fatnaður , hjólbarðar og veiðarfæri , staldra skemur við .
Einnota efni – hreinlætisvörur og umbúðir – fara rakleiðis í gegn .
Ef farvegurinn er stíflaður flæðir áin yfir bakka sína , út um allt eins og raun ber oft vitni um .
Framleiðslutækni ræður ferðinni í framboði .
Heimurinn hefir ánetjast allsnægtum líkt og fíkniefnum .
Kreppan , sem talið var að draga myndi úr tilurð FSS , stóð ekki undir væntingum , því hún er ekki efnahagskreppa , heldur óreiða í fjármálum .
Þegar það er lagað fer framleiðslan aftur á fulla ferð .
Erfitt er að komast að upptökum tilurðar , því hún er dreifð um allan heiminn og hann er stór .
Því er líklegt að við verðum að lifa við þetta .
Göfugar hugsjónir um að hefta tilurð úrgangs við upptökin virðast eiga langt í land .
Reglugerð ESB ákveður stærð umbúða fyrir smáhluti .
Varahlutir í heimilistæki og tölvur eru seldir hver fyrir sig í umbúðum , sem rúma myndu tugi þeirra .
Önnur reglugerð heimilar að skilja umbúðirnar eftir í versluninni , en kaupandinn fer enn með kassana heim því það er þægilegra að henda þeim í ruslið .
Erlendis hefir flokkun til endurnýtingar verið reynd á hundraðfalt stærri svæðum en á Íslandi .
Oftar en ekki stöðvast ferlið að flokkun lokinni og þá myndast alræmd flokkuð fjöll .
Á meginlandi Evrópu var reynt að lauma ófögnuðinum til þróunarlanda gegn gjaldi .
Þar var honum komið fyrir í yfirgefnum námum eða hann skilinn eftir á víðavangi .
Þetta var stöðvað af heilbrigðisyfirvöldum .
Meðalhitastig í jörðu á Íslandi eru rétt yfir frostmarki , ámóta og í ísskáp .
Fróðir fullyrða að hitastig í urð sótthreinsi hrúgaldið , en greinir á um hvert hitastigið er .
Pasteur áleit það verða að vera a.m.k. 88°C í dágóða stund .
En í jöðrum hrúgaldsins verður kæling og þar falla hitastigin í átt að ríkjandi ástandi umhverfis urðina .
Þetta kom vel í ljós þegar jaðar á tíu ára gamalli urð fyrir sláturúrgang á söndunum sunnan jökla var rofinn vegna stækkunar .
Þar ultu fram heillegar vambir , sem minntu helst á götóttar nærbrækur .
Í jarðgerð er hrúgaldið minna um sig en í stórri urð og yfirborðið miðað við rúmmál mun stærra .
Þar verður meiri kæling og ekki líklegt að sótthreinsun verði .
Lífseigar pestir – bifstafur ( salmonella , veldur taugaveiki ) , miltisbrandur ( anthrax ) , gin- og klaufaveiki ( food-and-mouth disease ) , stífkrampi ( tetanus ) , svínaflensa ( swine flu , H1N1 virus ) og riða ( Creutzfeldt-Jakob disease eða scrapie ) – þrífast vel við þessi skilyrði .
Þegar sauðfé er skorið niður vegna riðu eru skrokkarnir urðaðir , en þó skýtur riðu sífellt upp .
Í BNA verður krabbameins oftar vart í hverfum , sem reist eru á eða nærri urðunarsvæðum .
Og þess eru dæmi að þegar fornleifafræðingar róta í mörg hundruð ára gömlum grafreitum veikist þeir af taugaveiki eða stífkrampa .
Umhverfisvæn förgun FSS með brennslu takmarkar flæði brennslulofts við 1/3 af því , sem opinn eldur tekur til sín .
Bruninn er sveltur .
Þarna verða til ófullkomin gös – metan , etan og kolsýrlingur , sem eiga frekari hvörf við súrefni eftir – í stað koltvísýrlings og vatnsgufu þegar bruni á sér stað í frjálsu loftflæði .
Þessum gösum er svo brennt í eftirbrennslu .
En ef FSS er látið á jörðina undir berum himni ráðast skordýr á allt lífrænt , en annað rotnar og fúnar ; ruslið breytist í sömu gastegundir og sömu föstu efnin og ef það fuðrar upp í eldi .
Þarna verður m.ö.o. hægur bruni , sem ekki er sveltur og skilar út í umhverfið sömu gróðurhúsalofttegundum og opinn eldur .
Hið sama skeður í urð .
Reykhreinsibúnaður í sorporkuverum skilar gösum frá brennslunni umhverfisvænum út í andrúmsloftið .
Búnaðurinn hefur þróast ört á undanförnum árum og er nú minni fyrirferðar og ódýrari en áður .
Á sama tíma hefir FSS orðið mikið hreinna en það var á síðustu áratugum liðinnar aldar .
Umræða síðari ára hefir þvingað framleiðendur til að koma í veg fyrir að óheppileg efni fari út í verslunarumhverfið .
Höfundur er verkfræðingur , sérhæfður í sorporkuvinnslu .
