Melahvarf 2 í Kópavogi er ekkert venjulegt einbýlishús í þéttbýli , miklu frekar bóndabær .
Hjónin Egill R. Sigurgeirsson læknir og Svava Jónsdóttir hjúkrunarfræðingur og mannauðsstjóri halda þar hesta , hænsni og býflugur , auk þess sem gróðurhús og matjurtargarð er þar að finna .
Málleysingjar eru líka fleiri en menn í íbúðarhúsinu .
Texti : Orri Páll Ormarsson orri@mbl.is Myndir : Árni Sæberg saeberg@mbl.is Kötturinn Grettir tekur á móti gestum í Melahvarfi 2 þetta miðdegi – skeptískur á svip .
" Hann er svolítið hvumpinn í fyrstu greyið en verður kominn til ykkar eftir smástund , " segir húsráðandi , Egill R. Sigurgeirsson læknir og bóndi .
Hann gætir Grettis og annars kattar til fyrir dóttur sína sem er í námi erlendis .
Tveir kettir voru fyrir á heimilinu .
Annar þeirra , Thomas Covenant , kallaður Ljóni , knýr nú dyra með háværu mjálmi .
" Bíðið aðeins , Ljóni þarf að komast inn , " segir Egill og vippar sér yfir að bakdyrunum .
Hann er á hækjum eftir aðgerð á ökkla en lætur það hvergi tefja sig .
Ljóni stendur undir nafni .
Kafloðinn og tígulegur .
Hann biður um harðfisk .
" Ekki núna vinur , harðfiskurinn er búinn , " upplýsir Egill .
Ljóni ansar því ekki og vippar sér upp á skenkinn .
Hnusar að pokum .
" Ljóni , " segir Egill hastur .
" Þú veist þú mátt ekki vera uppi á borðum .
" Hann gegnir því örugglega næst .
Út skal haldið , enda tilgangurinn með heimsókninni að skoða bóndabæ Egils .
Melahvarfi 2 verður ekki betur lýst með öðru orði .
Dýrin eru á hverju strái .
Handan við bakdyrnar bíða þær systur , Týra og Mýra .
Tíkurnar fagna húsbónda sínum innilega og sýna slettirekum aðdáunarverða virðingu .
Þær gegna Agli í einu og öllu .
" Maður verður að hafa dýr , " segir Egill og gestir hans taka undir einum rómi .
Afkomendur Ingólfs Egill fer greitt yfir landareignina , sem er rúmir þrjú þúsund fermetrar , á hækjunum og við Morgunblaðsmenn eigum fullt í fangi með að halda í við hann enda þótt við göngum óhaltir .
Bóndinn tekur strauið að hænsnakofanum , þar sem 23 hænur og einn hani hafa verið til húsa undanfarin tvö ár .
" Þetta eru landnámshænsni , ekki satt ? " spyr blaðamaður , vel upplýstur .
" Mikil ósköp , " svarar Egill sposkur .
" Komin í beinan karllegg frá Ingólfi Arnarsyni .
" Egill sækir egg í varpkassann og er þokkalega sáttur við afrakstur dagsins .
Því næst sýnir hann okkur hóp tveggja vikna kjúklinga .
Þeim verður heldur bilt við , sennilega ekki vanir skeggjuðum mönnum .
Haninn sker sig úr , þar sem hann spígsporar borubrattur í miðjum hópnum .
En þyrftu þeir ekki að vera fleiri ? " Jú , það er talað um einn hana á hverjar sjö hænur , " upplýsir Egill .
Þessi hefur sum sé í nógu að snúast .
Egill hleypir hænsnunum út um sérstaka lúgu á kofanum og þau skoppa um garðinn , innan girðingar .
Hann kveðst aðeins einu sinni hafa fengið kvörtun vegna hænsnanna .
Það var þegar haninn slapp óvart út um miðja nótt .
Tók hann víst þegar til máls , nágrönnum til lítillar ánægju .
Næst liggur leiðin í hesthúsið .
Þar er heldur tómlegt , enda hestarnir að heiman um þessar mundir .
Rými er fyrir sex hesta í húsinu en Egill á alls átta .
" Þeir fara í haga ekki seinna en í júlí .
Síðan notum við þá í hestaferðir fram í september en eftir það leyfum við þeim alveg að vera í friði fram í janúar .
Þeir þurfa á því að halda upp á geðheilbrigðið .
" Egill er ekki eini hestabóndinn í Melahvarfinu en fimm nágrannar hans í götunni eru líka með hesthús .
Hestar , hundar , hænsni og kettir eru algeng á íslenskum bóndabæjum .
Sama verður ekki sagt um íbúana í sjö litlum kössum í garðinum .
Það eru býflugur .
" Býflugnarækt hefur alltaf heillað mig .
Það er ástríðan , " upplýsir Egill .
" Í upphafi ætlaði ég að græða á hunanginu en það hefur farið á annan veg .
Kostnaðurinn er talsvert meiri en gróðinn .
Ég hef hins vegar haldið þessu áfram vegna þess að ég hef heillast af dýrinu sjálfu .
Samfélagsgerðinni og þessu flókna samspili flugnanna .
" Í gervi Neils Armstrongs Býflugurnar gægjast út þegar þær verða varar við mannaferðir en að öllu skal fara með gát .
Þær mega alls ekki detta í snjóinn – þá eru þær bráðfeigar .
Skyldu þær þrauka veturinn ? " Nei , því miður , " segir Egill .
" Þær drepast venjulega frá febrúar fram í apríl .
Einstaka bú lifir veturinn af en það er afar sjaldgæft .
Við erum þrettán býflugnabændurnir hér á landi og erum staðráðnir í að gefast ekki upp fyrr en við höfum fundið aðferð til að láta býflugurnar lifa af veturinn .
" En eins og staðan er núna þarf Egill að flytja ný bú inn á hverju vori .
Býflugurnar sem hann er með núna eru frá Álandseyjum .
Búin koma til landsins með flugi í þar til gerðum kössum .
Kyrfilega lokuðum ! Hann sýnir okkur ljósmyndir af sér að koma nýjum íbúum fyrir .
Á þeim minnir hann einna helst á Neil Armstrong .
Egill hefur fengið allt að 60 kg af hunangi á ári úr einu búi og segir eftirspurn góða .
Hann leyfir okkur að smakka sýnishorn af framleiðslunni og óhætt er að mæla með henni .
Þeim sem vilja kynna sér býflugnabúskap betur er bent á heimasíðu Egils , byflugur.is .
Matjurtargarðurinn er víðfeðmur .
Þar rækta Egill og fjölskylda m.a. kartöflur , margskonar kál , rófur , jarðarber , krydd og hinar ýmsu salattegundir .
Egill spókar sig um stund í matjurtargarðinum og sinnir þörfum ljósmyndarans .
Að því búnu dregur hann hálfan garðinn með sér , grösin festast við skóinn utan um gipsið .
Tvö gróðurhús eru á landareigninni og kennir þar margra grasa .
Egill býður okkur m.a. myntur í hinn eðla drykk Mojitos .
Sennilega er þó fullsnemmt að blanda hann fyrir miðdegiskaffi .
Kindurnar guðuðu á gluggann Eftir þessa yfirreið um landareignina er komið að því að rekja garnirnar úr bóndanum .
Við komum okkur makindalega fyrir við arininn .
" Ég er fæddur og uppalinn í Ólafsvík , þar sem afi minn var með kindur , hesta og kýr inni í miðjum bænum , eins og tíðkaðist á þeim tíma .
Hestarnir og kýrnar voru reyndar farin þegar ég komst á legg en ég man eftir kindunum á stjákli fyrir utan gluggann , " segir Egill .
Það voru alltaf kettir á æskuheimilinu , eins fiskabúr , og Egill átti ýmis önnur gæludýr til skemmri tíma , svo sem dúfur og hamstra .
Hans sanna eðli kom snemma í ljós .
" Ég var ekki gamall þegar ég fór að koma heim með slösuð dýr .
" Faðir hans , Sigurgeir Bjarnason , var með hesta og á unglingsárum var Egill á kafi í hestamennsku .
Eftir stúdentspróf hóf hann nám í læknisfræði .
Eftir fyrsta árið þar lét hann gamlan draum rætast og réð sig sumarlangt sem kaupamann í sveit .
" Það var yndislegt sumar enda þótt starf mitt fælist aðallega í því að moka út úr fjárhúsunum , " segir hann hlæjandi .
Ein handmjólkuð kýr var líka á bænum .
Egill hélt utan til Svíþjóðar í sérnám í heimilislækningum og enn tók bóndinn sig upp í honum .
Nú fyrir alvöru .
Hann festi kaup á bóndabæ í Värmland og hóf sannkallaðan sjálfsþurftarbúskap .
" Við vorum með grísi , kindur , norskan fjarðarhest og Hjaltlands-dverghest , tvær handmjólkaðar beljur , hænsni , dverghænsni , gæsir og kalkúna , svo eitthvað sé nefnt .
Þarna var fjós og hlaða , fimmtán hektara akurlendi og þessi fíni matjurtagarður og gróðurhús .
Sem sé allt til alls .
Við vorum sjálfum okkur næg , tókum slátur , svið og hvaðeina , " upplýsir Egill .
Þarna komst hann líka upp á lagið með býflugnaræktina .
Hættulegra á Hafnarfjarðarveginum en í Karíbahafinu Egill bjó í ellefu ár í Svíþjóð ásamt eiginkonu sinni , Svövu Jónsdóttur , og þremur börnum þeirra , og segir hann frítíma sinn hafa farið meira og minna í búskapinn .
" Það var lítill tími í annað .
Ætli ég hafi ekki komið fimm sinnum heim til Íslands á þessum ellefu árum .
Þetta var virkilega gaman en svolítið slítandi .
" Áður en fjölskyldan flutti heim brá hún sér í fjögurra mánaða siglingu um Karíbahafið sumarið 1999 á 42 feta skútu .
" Það var heilmikið ævintýri , ekki síst í ljósi þess að við höfðum aldrei stigið fæti um borð í seglskútu áður , " segir Egill glottandi .
Hann fékk að vísu leiðsögn í siglingum áður en látið var í haf .
" Ég hugsaði sem svo , fyrst menn hafa siglt öldum saman hlýt ég að geta lært þetta .
Í raun eru siglingar alls ekki flókið mál , þær snúast aðallega um að gæta sín á veðrinu .
Ég er oft spurður hvort við höfum ekki verið í bráðri hættu þarna í Karíbahafinu en svara því alltaf til að ég hafi verið í mun meiri hættu veturinn sem ég hjólaði úr Hafnarfirði á Slysó í Fossvoginum .
Það er ruddakeyrsla á mönnum í umferðinni á höfuðborgarsvæðinu , eins og fólk veit .
" Þegar Egill og fjölskylda hófu leit að framtíðarheimili sínu á Íslandi höfðu þau fyrst og fremst þrennt í huga .
Það þurfti að vera aðstaða fyrir matjurtargarð , býflugur og hesta .
Þau byrjuðu að svipast um á Suðurlandinu , í nágrenni Selfoss , en þótti það heldur langt frá Reykjavík .
" Tilgangurinn með heimkomunni var öðru fremur að umgangast vini og ættingja meira og í augum margra Reykvíkinga er Selfoss jafn langt í burtu og Svíþjóð , " segir Egill hlæjandi .
Frúin gaf sig ekki Þá rak á fjörur þeirra gamall sumarbústaður við Melahvarf í Kópavogi , niðri við Elliðavatn .
Kallast það Garður .
" Ég verð að viðurkenna að mér leist ekkert á þetta í fyrstu , enda lá fyrir að við þyrftum að ráðast í miklar endurbætur á húsinu .
En frúin gaf sig ekki , " segir Egill sposkur á svip .
Þau slógu því til og Egill sér ekki eftir því í dag .
Búið er að gera töluverðar endurbætur á húsinu , stækka það og reisa sólstofu .
" Þetta er orðið ljómandi huggulegt og okkur líður mjög vel hérna .
Það er samt ýmislegt eftir .
Maður þarf ekki sumarbústað þegar maður býr svona .
" Ekki nóg með endurbæturnar á íbúðarhúsinu , á umliðnum árum hafa risið hesthús og hlaða , hænsnakofi og gróðurhús á lóðinni .
Það sem meira er , Egill hefur átt snaran þátt í að hanna og reisa þetta sjálfur .
" Ég hef auðvitað verið með smiði mér til halds og trausts , en það sem ég get gert , geri ég sjálfur , " segir hann .
Egill segir búskapinn ekki svo tímafrekan frá degi til dags .
" Ég hendi heyi í hestana áður en ég fer að vinna á morgnana og opna fyrir hænsnunum í leiðinni .
Þau spóka sig svo bara úti fram undir kvöld .
Þegar við komum heim úr vinnunni ríðum við venjulega út og gefum hestunum aftur .
Það er unaðslegt að hafa þetta svona nálægt sér .
Það sparar heilmikinn tíma .
" Egill og Svava eru ekki bara tómstundaknapar , þau eru hægt og bítandi að fikra sig út í keppnismennsku .
" Við höfum verið fimm ár á baki í þeim skilningi en talað er um að menn þurfi tíu til fimmtán ár til að verða alvöru keppnisknapar .
Við eigum tvo allgóða keppnishesta , fjóra aðra reiðhesta , auk merar og folalds .
Við bindum miklar vonir við merina , hún á örugglega eftir að gefa okkur fleiri keppnishesta .
" Þyrfti 36 klukkustundir Egill vinnur á heilsugæslustöðinni á Selfossi og líkar það ágætlega .
" Ég er svona 35 til 40 mínútur að keyra í vinnuna – á löglegum hraða ! – og það er svona andleg hreinsun fyrir og eftir vinnu .
" Hann segir búskapinn og lækningarnar fara vel saman .
" Mín reynsla er sú að nauðsynlegt sé að hafa tómstundagaman sem er þvert á vinnuna .
" Spurður um önnur áhugamál upplýsir Egill að hann stundi líkamsrækt nokkrum sinnum í viku .
Hafandi hlýtt á mál hans hlýtur sú spurning að vakna hvort hann sofi yfir höfuð nokkuð .
" Jú , jú , ég halla mér yfir blánóttina , " svarar Egill hlæjandi , " en það mættu alveg vera 36 klukkustundir í sólarhringnum .
" 