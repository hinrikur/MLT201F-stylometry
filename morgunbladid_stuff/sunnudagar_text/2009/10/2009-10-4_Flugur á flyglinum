Eftir Orra Pál Ormarsson orri@mbl.is Hvað gerir konsertpíanistinn þegar hljóðfærið er örlítið vanstillt – og stillarinn í fjögurra klukkustunda fjarlægð – funheitt og rakt í óloftkældum salnum og moskítóflugur stíga trylltan dans á flyglinum ? Hann skilar sínu .
Nína Margrét Grímsdóttir segir aldrei um annað að ræða en viðurkennir að hún hafi þurft að taka á honum stóra sínum á tónleikum í kínversku borginni Anqing á dögunum þar sem aðstæður voru svo sem lýst er hér að framan .
Nína Margrét hélt átta tónleika í sjö borgum í Kína í nýliðnum mánuði og aðstæður í Anqing voru ekki eins og best verður á kosið .
Þær voru þó yfirleitt til fyrirmyndar .
Tónleikasalirnir glæsilegir , hitastigið hæfilegt og moskítóflugurnar handan við rúðuna .
" Aðstæður og viðtökur voru framar vonum , " segir Nína Margrét .
Tildrög heimsóknarinnar eru þau að Nína Margrét sendi sendiráði Íslands í Peking eintök af geislaplötunum fjórum sem hún hefur gefið út á liðnum misserum .
" Sendiherra Íslands í Kína , Gunnar Snorri Gunnarsson , hefur verið óþreytandi að kynna íslenska menningu , ekki síst tónlist , enda er hann prýðilegur píanisti sjálfur .
Hann kom plötunum mínum á framfæri við umboðsskrifstofu ytra og niðurstaðan varð sú að mér var boðið að halda tónleika í sjö kínverskum borgum , " segir Nína Margrét .
Ryðja þarf brautina Hún segir Gunnar Snorra og hans fólk hafa greitt götu sína í hvívetna .
" Það hefur verið mjög neikvæð umræða um sendiráð Íslands á erlendri grundu undanfarið og margir viljað loka þeim í sparnaðarskyni .
Það er miður .
Það er frábært starf sem er unnið í sendiráðunum og menn hafa lagt mikið á sig til að byggja upp ómetanleg tengsl á hinum ýmsu sviðum þjóðlífsins .
Ég vona innilega að íslensk stjórnvöld beri gæfu til að loka ekki mikilvægum sendiráðum eins og í Kína .
" Hún hvetur til frekari samskipta við Kínverja .
" Við erum kannski ekki sammála öllu sem stjórnvöld í Kína segja og gera .
Að mínu viti er hins vegar ekki rétt að sniðganga landið .
Bill Clinton var harðlega gagnrýndur þegar hann sótti Kína heim í forsetatíð sinni en ég er sannfærð um að það var rétt nálgun hjá honum .
Það þarf að ryðja brautina .
Hvernig eigum við að hafa áhrif á mannréttindi í Kína ef samskiptin eru engin ? Við Íslendingar eigum margt sem Kínverjar eiga ekki og öfugt og þjóðirnar geta átt blómleg samskipti á ýmsum sviðum .
" Borgirnar sem Nína Margrét lék í eru Ningbo , Hangzhou , Zhoushan , Qingdao , Guichi , Anqing og Peking , þar sem hún kom fram í tvígang .
Á efnisskránni voru verk eftir Pál Ísólfsson og Sveinbjörn Sveinbjörnsson , auk kínverskra píanóverka og verka eftir Mozart , Schumann , Debussy , Chopin og Mendelsohn .
Það kom Nínu Margréti skemmtilega á óvart hvað kínverskir tónleikagestir voru virkir og áhugasamir .
Þeir mynduðu tónleikana í bak og fyrir en slíkar kúnstir eru yfirleitt ekki vel séðar .
Tóku börnin með á tónleikana Hún segir það alls ekki hafa slegið sig út af laginu .
Eins og við munum þarf konsertpíanistinn að vera við öllu búinn .
" Aðstæður geta verið ákaflega mismunandi milli tónleika .
Það reynir því mismikið á einbeitinguna .
Það er bara hollt að prófa eitthvað nýtt , " segir hún .
Nínu Margréti kom líka þægilega á óvart hversu mörg börn sóttu tónleikana .
" Það er ánægjulegt að foreldrar skuli taka börnin með á langa kvöldtónleika .
Við Íslendingar getum tekið Kínverja okkur til fyrirmyndar í þeim efnum .
" Í Guichi lék hún fyrir háskólastúdenta og hélt stutta kynningu á tónlistinni og höfundum hennar samhliða flutningnum .
" Mál mitt var þýtt yfir á kínversku jafnóðum og viðbrögðin létu ekki á sér standa .
Salurinn var mjög lifandi og áhugasamur .
" Eitt eftirminnilegasta augnablik ferðarinnar var þegar sex ára börn í Zhoushan byrjuðu að syngja með þegar Nína Margrét lék stafrófsþuluna góðu , ABCD , eftir Mozart .
" Það kom mér þægilega á óvart en staðfesti að sex ára börn eru alls staðar eins .
" Í Anqing varð hún þess heiðurs aðnjótandi að snæða með borgarstjóranum og var leyst út með gjöfum .
" Borgarstjórinn var indæll maður sem hafði komið til Svíþjóðar og var greinilega áhugasamur um norræna menningu .
Ég hvatti hann til að heimsækja Ísland .
" Vingjarnlegir og hrifnæmir Nína Margrét hitti margt fólk í ferðinni og upplifun hennar er sú að Kínverjar séu um margt líkir okkur Íslendingum , þrátt fyrir alla fjarlægðina .
" Kínverjar eru opnir , vingjarnlegir og hrifnæmir .
Þeir eru greinilega mikið einstaklingshyggjufólk en á sama tíma ákaflega agaðir og kurteisir .
Maður finnur líka dugnaðinn skína í gegn .
Ég hef líka komið til Japan og munurinn á Kínverjum og Japönum er svolítið eins og munurinn á Bandaríkjamönnum og Bretum .
Japanirnir eru líkari Bretunum , lokaðri og hátíðlegri .
Ég gæti ímyndað mér að andrúmsloftið í Kína væri svipað núna og það var í Bandaríkjunum upp úr miðri síðustu öld .
Það er einhver frumkraftur í gangi .
" Kína er land hinna skörpu andstæðna .
Það staðfestir Nína Margrét .
" Aðra eins skýjakljúfa hef ég hvergi séð en maður kemur líka inn í hverfi þar sem fólk býr í skýlum með moldarveggjum .
Nútíminn hefur raunar haldið innreið sína í skýlin því þegar maður gægist inn blasa við manni flatskjáir .
Þannig andstæðurnar eru líka inni á heimilunum .
" Kínverjar læra ensku í skólum en Nína Margrét segir afar fáa tala hana .
Það stafi líkast til af því að allt erlent sjónvarpsefni sé talsett .
" Eðli málsins samkvæmt takmarkaði þetta samskiptin og ég fann á fólkinu að það þráir að tala betri ensku til að geta skipst á skoðunum við erlenda gesti sína .
" Sonurinn vinsælt myndefni Það vakti athygli Nínu Margrétar og fjölskyldu hennar að alls staðar sem þau komu , nema í Peking , voru þau eina vestræna fólkið .
" Við vöktum mikla athygli þar sem við komum og fólk beið í röðum eftir að fá að taka mynd af sér með ljóshærðum syni mínum .
Það knúsaði hann og lyfti honum upp – eins og hann kæmi frá annarri plánetu .
Það eru engar hömlur á fólki , eins og hér heima .
Mér finnst það indælt .
" Kínverjar leggja mikið upp úr matargerð og Nína Margrét fór ekki varhluta af því .
" Hafirðu kynnst Frakklandi , bíddu þá þangað til þú kemur til Kína .
Tilbrigðin eru óendanleg í mat .
Kínverjar leggja alúð og stolt í matargerð og vilja endilega gefa umheiminum smábita .
Maturinn sem við smökkuðum var yfirleitt mjög góður en á móti kemur að viðbrigðin voru mikil .
Það var leitun að venjulegri brauðsneið , " segir hún og hlær .
Meðan Nína Margrét var í Peking var stíft æft fyrir hátíðahöld í tilefni af sextíu ára afmæli Alþýðulýðveldisins sem haldið var hátíðlegt 1. október síðastliðinn .
Götum var lokað hluta úr degi og einn daginn var flugeldasýningin meira að segja æfð .
" Þarna sá maður glöggt skipulagshæfni Kínverja .
Þegar maður mætti skriðdrekum og hermönnum með vélbyssur minnti það mann líka á að Kína er herveldi .
Allt togast þetta á og það verður væntanlega bið á því að Kínverjar njóti sama öryggis og við Íslendingar .
" Stöðvuð af öryggisvörðum Nína Margrét og eiginmaður hennar , Styrkár J. Hendriksson , kynntust nákvæmni Kínverja af eigin raun við brottförina frá Peking .
Þau þurftu að borga yfirvigt af einni tösku og kvittuðu á vísa-nótu .
Á leiðinni út í vél voru þau hins vegar stöðvuð og þeim tilkynnt að þau gætu ekki yfirgefið landið .
Þeim brá í brún en ástæðan reyndist vera sú að undirskriftin hafði ekki lent nákvæmlega á réttum stað á nótunni .
Eftir smárekistefnu samþykktu öryggisverðir að hleypa þeim út í vél að því gefnu að vísa-undirskriftin yrði löguð .
Hafandi kynnst aganum og virðingu Kínverja fyrir reglum kom Nínu Margréti verulega á óvart hvað umferðin er kaótísk .
Bifreiðar eru þvers og kruss á götunum og ekki óalgengt að sjá fólk á reiðhjóli eða vespum með börn framan við sig og aftan – alla hjálmlausa .
Nína Margrét segir ekki ofsögum sagt af menguninni í Kína .
Þykk þoka sé yfir hverri einustu borg .
" Það nálgast að vera óþægilegt að vera utandyra , einkum í Peking .
" Eina skiptið sem hún andaði að sér hreinu lofti var uppi á Kínamúrnum .
" Það var einstök tilfinning að standa þar .
" Á heildina litið er Nína Margrét í skýjunum með þessa fyrstu heimsókn sína til Kína .
" Ég hefði alls ekki viljað missa af þessu .
Kínverjar eru yndislegt fólk og það var ómetanleg lífsreynsla að fá að sækja þá heim .
Íslendingar hafa verið duglegir að byggja upp samskipti við Kína á umliðnum árum og vonandi verður haldið áfram á þeirri braut .
Kína er land framtíðarinnar .
" 