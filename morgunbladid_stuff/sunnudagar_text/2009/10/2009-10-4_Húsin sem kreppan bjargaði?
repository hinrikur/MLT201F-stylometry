Eftir Ingvar Örn Ingvarsson ingvarorn@mbl.is Minnisvarðar um góðærið standa víða á höfuðborgarsvæðinu í formi tóms skrifstofuhúsnæðis og hálfkaraðra bygginga .
Þar sem hið meinta góðæri stóð sem hæst hefur uppbyggingin verið hvað mest , þó oft án forsjár og oft með miklu niðurrifi sem skilið hefur eftir svöðusár þegar fjármagn til framkvæmdanna þurrkaðist upp .
Mörgum hefur þótt nokkuð sérkennilegt , að á þeim tímapunkti þegar mest var af peningum í þjóðfélaginu , hafi meira verið rifið en endurnýjað .
Sú aðferðafræði er kannski í takt við hugmyndir snýtubréfskynslóðarinnar en öllum má vera ljóst að ef gamalt og virðulegt húsnæði er ekki endurnýjað í góðæri heldur rifið , þá má vera ólíklegt að húsnæðið verði endurnýjað í niðursveiflunni – eða hvað ? Nokkur gömul hús í Reykjavík hafa fengið gálgafrest enda tilgangslítið að rífa húsin eins og stendur , þar sem feikinóg er til af íbúðar- og skrifstofuhúsnæði sem stendur autt .
Forðað frá niðurrifi Það liggur í loftinu að breytinga er að vænta í þjóðfélaginu – eða það segja margir í það minnsta eftir sviptingar vetrarins þar sem fólk setti loksins niður fótinn og fylkti sér að baki breytingum .
Það er talað um að nú sé kærkomið tækifæri til að taka ærlega til hendinni og breyta því sem miður hefur farið síðastliðin ár .
Það kann að hljóma kaldhæðnislega að nú sé einmitt tækifæri til að kasta hugsunarhætti sem byggist á hinu einnota út fyrir göfugri þankagang þar sem samfélaginu er leyft að þróast , hægt og rólega , í þá átt að rými skapist fyrir fjölbreytni sem er allri sköpun svo mikilvæg .
Slíkar óskir bera þeir sem vilja vernda gömul hús í Reykjavík í brjósti en sá hópur fólks hefur háð vonlitla baráttu síðustu árin við öfl sem hafa viljað rífa niður til að byggja upp , í stað þess að þróa .
Uppkaup hafa verið stunduð í Reykjavík á lóðum og húsum sem á þeim standa , með það að leiðarljósi að rífa húsin og byggja eins stór hús í staðinn og mögulegt er .
Áherslan hefur verið á að auka byggingarmagnið , fremur en að hugsa út í fagurfræði .
Þessi þróun hefur verið áberandi og má sjá mörg dæmi um það hvernig kassalagaðar en fremur líflausar byggingar fylla upp í reiti sem aðrir töldu nauðsynlega til að skapa mikilvæga og sögulega götumynd sem markaði Reykjavík sérstöðu .
Byggt fyrir hverja ? Þórður Magnússon hefur látið sig þessi mál varða , en hann er stjórnarmaður í Torfusamtökunum .
" Yfirleitt byggjast borgir þannig upp að hús tekur við af húsi og samræmi er á milli húsanna .
Borgirnar stækka en gera það smátt og smátt .
Hugmyndafræðin hjá fólki sem stóð í niðurrifinu í Reykjavík var sú að það var ekki í sátt við byggingarnar sem voru fyrir á svæðinu og því vildi það helst losna við allt heila klabbið .
Ef fólk hefði gert kröfu um að nýbygging hefði þurft að taka mið af húsinu sem var fyrir , þá hefðu verktakarnir upplifað það sem tapað byggingarmagn .
" Þórður segir að áformin um niðurrif séu öll enn til staðar þrátt fyrir ástandið í þjóðfélaginu þó öllum megi vera ljóst að ekki þurfi að byggja meira að sinni .
" Fólkið sem á eignirnar , hvert sem það nú er , er í mun að halda bókfærðu verðmæti eignanna stöðugu .
Það er verið að reyna að sýna fram á að einhver verðmæti séu inni í fyrirtækjunum , með því að hafa lóðirnar sem dýrastar .
Það er gert með því að hafa jafn mikið , ef ekki aukið , byggingarmagn frá því sem nú er .
" Miðað við það sem Þórður segir má því segja að áformin um niðurrif lifi áfram , en á öðrum forsendum en áður .
Einkennilegar hugmyndir Þórður segir miðborgina vera gamlan bæ og þar ætti að reyna að halda í það sem enn er til og hefja það til vegs og virðingar .
Hugmyndin sé hinsvegar ekki endilega sú að vernda húsin í því ástandi sem þau eru núna .
Torfusamtökin hafa ekki slíkt á sinni stefnuskrá , segir Þórður .
" Það er kannski verra að húsin séu rifin en stöðnun er líka mjög slæm þar sem hún hefur áhrif á ímynd gamalla húsa á Íslandi .
Gömul hús hafa mörg verið lengi í svo vondu ásigkomulagi að það hefur áhrif á hvernig fólk lítur á þau .
Hinsvegar geta timburhús tekið miklum breytingum á sinni ævi án þess að það sé endilega af hinu verra og við höfum oft bent á að það er ekki bara ein leið fær , hvernig unnið er með gömul hús .
Með hús eins og á Laugavegi 67 höfum við jafnvel stungið upp á því að þeim sé lyft upp á kjallara .
Það getur verið ein leið .
Þá er svipnum haldið á götunni en einnig stórum verslunargluggum sem myndu þá koma á jarðhæðina .
Á næstu hæð , sem þá væri orðin aðalhæðin , væri svo hægt að halda upprunalegum gluggum .
Við höfum stundum bent á lausnir af þessu tagi , t.d. fyrir Laugaveg 4-6 á sínum tíma .
" Þórður nefnir fleiri lausnir t.d. eins og þá sem borgin valdi í Aðalstræti .
" Minjavernd tók að sér að gera upp Aðalstræti 16 en reiturinn var í heild sinni samvinnuverkefni fleiri aðila .
Minjavernd er verktakafyrirtæki í eigu ríkis og borgar og hefur fullt af topp arkitektum á sínum snærum og tók verkefnið að sér .
Þetta finnst mér að vissu leyti vera til fyrirmyndar og maður hefði viljað sjá þetta gert víða á Laugaveginum .
Menn mega hinsvegar ekki rugla þessu saman við húsafriðun , það er bara verið að reyna að halda í viss umhverfisgæði en við erum hinsvegar alveg opin fyrir þessu .
" Aðalstræti hefur orðið nokkuð heilsteypta götumynd enda hefur endurgerð húsa verið beitt til jafns við að gamaldags framhliðar hafa verið settar á ný hús .
Þó er mikill missir að Fjalakettinum , sem var elsta kvikmyndahús í heimi þegar húsið var rifið 1985 , en kvikmyndasýningar hófust þar árið 1906 .
Í dag er framhlið á hótelinu í Aðalstræti eftirlíking af Fjalakettinum .
" Það sem við erum að vonast eftir núna er að það verði hugarfarsbreyting .
Eins og er þá er óljóst hvort kreppan veldur því að fólk fer að hugsa um þessa hluti dýpra eða ekki .
Það eru mjög margir sem kveikja ekkert á perunni hvað það varðar að niðurrifið sé hluti af sömu vitleysunni sem hér hefur viðgengist .
Við höfum verið föst í viðjum hugarfarsins , þess að það sé þess virði að losna við allt gamalt og fá bara allt nýtt , líkt og kannski tíðkaðist í kringum 1960 .
Í þessu höfum við verið föst í 50 ár á meðan löngu hætt er að hugsa svona í borgum í Evrópu .
Í Stokkhólmi og í Kaupmannahöfn var hverfum rutt í burtu í heilu lagi og nýtt byggt og í dag sjá menn að þessi hugmyndafræði gengur ekki .
" Arfur til framtíðar Þórður segir að enn sé möguleiki að forða húsunum frá niðurrifi svo þau geti endurheimt fyrri reisn .
" Ef tekin er ákvörðun um að rífa ekki ákveðin hús opnast möguleiki fyrir það að húsin verði gerð upp .
Sagan segir okkur að það taki yfirleitt í mesta lagi þrjú til fjögur ár frá því að hús er friðað þangað til að einhver er búinn að taka það að sér og gera það upp og þetta er eitthvað sem maður hefur séð um allt land .
Þegar það er óvissa á bakvið hús og fólk veit ekki hvort á að rífa það eða halda í það þá er það mesta eyðingaraflið .
Þegar búið er að taka ákvörðun , eins og þegar Húsafriðunarnefnd tekur sig til og friðar hús , þá líða ótrúlega fá ár þangað til einhver tekur húsið að sér .
" Þórður segir að kostnaðurinn við að gera upp gamalt hús geti aldrei verið hærri en kostnaðurinn við að byggja sambærilegt hús í gæðum , þrátt fyrir nýjar byggingaraðferðir og tækni .
" Það er oftast þannig að þegar verðið er slegið niður þá er verið að slá niður gæðin í leiðinni .
Góð hús kosta því oftast svipað og að gera upp .
Það er búið að vinna stóran hluta vinnunnar sem kostar mikið í nýbyggingum , eins og að greiða arkitekt , verkfræðingi , grafa grunn og slíkt .
" Hafa verður í huga að ekki eru ýkja mörg ár síðan að húsafriðun var mörkuð skýr stefna á Íslandi .
Sum húsanna sem um ræðir eru jafnvel ekki sérlega gömul , sérstaklega ekki á mælikvarða meginlandsþjóðanna .
Það hafa þó verið færð sannfærandi rök fyrir því að forðast beri að gera sömu mistök og gerð voru með Fjalaköttinn og því sé skynsamlegt að fara sér varlega í niðurrifi gamalla hús því betur fari á því að komandi kynslóðir fái einhverju um það ráðið en þær kynslóðir sem deili um varðveislugildi húsanna .
Vatnsstígs- og Laugavegsreitur : Laugavegur 33 , 35 og 33b , framhús við Vatnsstíg sem er skráð sem bakhús við Laugaveginn og nokkuð sérstakt með steinsteyptu þaki og Vatnsstígur 4 sem kviknaði í um daginn .
Borgarminjavörður lagði á sínum tíma til að 33b yrði verndað en svo fór að ákveðið var á síðustu stundu að heimila niðurrif .
" Það stóð til að rífa þessi hús og byggja eitt stórt hús þar í staðinn , " segir Þórður .
" Það er að mínu mati varhugavert að byggja eitt stórt hús í stað margra lítilla því þá ertu að breyta byggðamynstrinu .
Það sem verra er : það var enginn metnaður lagður í hönnunina og einblínt á hönnun sem væri ódýrt að byggja .
Í þessu áttu aðallega að vera íbúðir þar sem verslunarpláss er ekki eins dýrt og íbúðarpláss .
Upprunalega hugmyndin á bakvið allt niðurrifið var að auka verslunarpláss en þetta hefur þróast þannig að verslunarplássið er oftar en ekki bara eins .
" Hljómalindarreiturinn : Þórður segir að húsið á Hljómalindareitnum sé gott dæmi um hús sem einhver hafi talið að borgaði sig að rífa og byggja annað í staðinn sem væri tveimur metrum hærra .
Allt snerist um það að blása upp verkefnin .
Húsið hefur alltaf verið í góðri notkun og aldrei skort leigjendur eða líf .
Annað hús á Hljómalindarreitnum stendur við Laugaveginn og hefur alltaf staðið til að rífa það .
" Þetta hús var stórglæsilegt einu sinni en það er náttúrulega ekki svipur hjá sjón í dag .
Ef maður rýnir í það þá getur maður séð hvernig húsið leit út , það sést betur á bakhlið hússins .
Þak hússins var til að mynda með Mansard-stíl , en þá er einni hæð í viðbót laumað inn í þakbygginguna og nánast öll París er byggð í svona Mansard-stíl .
Barónsreitur Bjargað Það voru ekki mörg hús sem stóð til að rífa í tengslum við Barónsstígsverkefnið þar sem lóðin er svo stór en Laugavegur 67 átti að fara .
