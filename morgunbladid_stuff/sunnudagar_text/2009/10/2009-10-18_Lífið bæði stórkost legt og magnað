6. október 2008 var örlagaríkur dagur í lífi hjónanna Auðar Elfu Kjartansdóttur og Páls Guðmundssonar , ekki síður en íslensku þjóðarinnar .
Þann dag fór fæðing sonar þeirra óvænt af stað í 28. viku meðgöngu og á sama tíma og Geir Haarde bað Guð að blessa íslenska þjóð voru læknar að uppgötva að fóstrið var með lífshættulegan ofvöxt í öðru lunganu .
Tilviljanir stjórnuðu því að Auður og Páll voru stödd á einu fremsta sjúkrahúsi í heimi í fyrirburalækningum sem að öllum líkindum bjargaði lífi litla drengsins .
Eftir Bergþóru Njálu Guðmundsdóttur ben@mbl.is Tilvera hjónanna Auðar Elfu Kjartansdóttur og Páls Guðmundssonar snerist skyndilega á hvolf í október í fyrra .
Ekki var það hruni íslensku bankanna að kenna , heldur óvæntri fæðingu frumburðar þeirra , tveimur mánuðum fyrir tímann .
Þegar fæðingin fór fyrst af stað voru þau stödd í Frakklandi , en þangað höfðu þau skotist til að sækja ráðstefnu .
Sá skottúr varð öllu lengri en áætlanir gerðu ráð fyrir í upphafi .
" Mér leið mjög vel á meðgöngunni , hreyfði mig mikið og var virk enda mikil útivistarmanneskja .
Meðgangan gekk líka eðlilega fyrir sig ; ég fór bæði í snemmsónar og 20 vikna sónar sem sýndu ekkert óeðlilegt og allar mæðraskoðanir komu vel út , " útskýrir Auður .
" Það var því ekkert því til fyrirstöðu að ég færi á ráðstefnu í Chamonix í Frakklandi í nokkra daga á vegum vinnunnar , en ég starfa sem sérfræðingur á snjóflóðadeild Veðurstofunnar .
" Páll Guðmundsson , eiginmaður Auðar , ákvað að drífa sig með henni en til að ferðalagið yrði ekki of strembið ákváðu þau að gista tvær nætur í Strasbourg , sem er í um þriggja klukkutíma akstursfjarlægð frá Chamonix .
Þau komu þangað laugardaginn 4. október en aðfaranótt mánudagsins 6. október dró til tíðinda þegar Auður varð vör við lítilsháttar blæðingu .
" Ég hringdi þá í systur mína , sem er læknir og sérhæfði sig í skurð- og lýtalækningum í Strasbourg .
Skilaboðin frá henni voru að ég ætti að liggja fyrir og í framhaldinu hringdi hún í lækna sem hún þekkti þarna úti sem síðan tóku á móti mér í skoðun .
Þá kom í ljós að fæðingin var komin af stað ; ég var komin með fjóra í útvíkkun og var strax lögð inn á spítala .
" Reyndi að halda rónni Í ómskoðun á spítalanum kom í ljós hvað hafði farið úrskeiðis .
Litli drengurinn reyndist vera með gríðarmikinn aukalungnavef og mikill vökvi hafði safnast fyrir í brjóstholi hans .
Vökvinn hindraði líffærin í að þroskast og stækka og afstaða sumra þeirra var röng vegna þrengslanna .
Meðal annars var annað lunga barnsins pínulítið þar sem það hafði ekki haft nægilegt rými til að þroskast eðlilega .
Þegar var ákveðið að stöðva fæðinguna .
" Þeir notuðu lyfið Trectosil sem er framleitt í smásjá og stöðvar samdrátt legvöðvans , " útskýrir Auður .
" Mér skildist að hver sprauta kostaði 300 þúsund krónur á gamla genginu og ég fékk 27 slíkar sprautur fyrsta sólarhringinn – þessu lyfi var hreinlega dælt í mig .
" Auður lýsir því hvernig hún upplifði að tilvera sín hefði snúist á hvolf .
" Það hafði verið ólga í þjóðfélaginu dagana á undan og bankarnir virtust standa ótraustum fótum svo maður velti því fyrir sér hvort rétt væri að fara í þessa ferð .
Skyndilega var búið að kippa okkur út úr öllum raunveruleika – allt í einu var ég komin á franskt sjúkrahús , fæðingin komin í gang og það eina sem ég vissi var að drengurinn væri mjög veikur inni í mér og alls ekki víst að hann lifði fæðinguna af .
" Dagana á eftir lá Auður fyrir og hreyfði sig ekki nema til að fara á klósett og til að sækja daglega fundi ásamt Páli með helstu prófessorum spítalans þar sem fylgst var með vökvanum í brjósti fóstursins í gegnum þrívíddarmyndir .
" Maður fékk fljótlega á tilfinninguna að þessir læknar væru rosalega færir , hér um bil yfirnáttúrlegir snillingar , " segir Páll .
" Þeir töluðu af mikilli þekkingu en voru um leið mjög auðmjúkir í framkomu og leyfðu okkur hreinlega að ákveða með sér hvað skyldi gert .
Það var ljóst að nauðsynlegt yrði að gera aðgerð á fóstrinu í móðurkviði en menn deildu um á hvaða stigi það ætti að gerast .
Að lokum var ákveðið að bíða með það eins lengi og hægt var og láta fóstrið þroskast á meðan .
" Auður tekur við frásögninni .
" Alla þessa daga einbeitti ég mér að því að hugsa jákvætt því um leið og ég hugsaði hálfa neikvæða hugsun fékk ég hríðar .
Það var því mjög mikilvægt að ég héldi ró minni og til dæmis gat ég ekki fylgst með einu né neinu sem var að gerast á Íslandi – fréttir voru of erfiðar fyrir mig .
" Aðgerð í gegnum bumbuna Eftir rúma viku var ljóst að ekki yrði beðið lengur þar sem vökvi og bjúgmyndun í öðru lunga barnsins var orðin mjög mikil .
" Það var ákveðið að gera aðgerð á fóstrinu inni í mér til að ná vökvanum út , " segir Auður en aðgerðin var gerð í gegnum sjónvarpsskjá með þar til gerðum löngum prjónum sem stungið var inn í fóstrið gegnum bumbuna .
" Ég mátti ekki vera viðstaddur en Auður grét svo mikið þegar skurðstofunni var lokað að læknarnir kölluðu í mig og báðu mig um að vera henni til halds og trausts , " útskýrir Páll .
" Ég gat því fylgst með á skjánum þegar læknirinn þræddi prjóninn inn í brjóstkassann á barninu .
Síðan losaði hann um eitthvað á prjóninum , tæmdi töluvert magn af vatni í ílát og skildi síðan eftir dren úr brjósti drengsins út í legvatnið .
Samtímis mátti sjá hvernig líffæri færðust til á rétta staði og litla lungað blés út í eðlilega stærð .
Síðan kippti hann prjóninum út með einu handtaki og þar með var þessu lokið .
Aðgerðin tók ekki meira en 4-5 mínútur en líktist ótrúlegu kraftaverki .
" Auði og Páli hafði verið sagt að aðgerðin væri mjög hættuleg og allt gæti gerst .
Hins vegar væri hún nauðsynleg , ekki síst vegna þess að ljóst var að barnið myndi ekki geta andað af sjálfsdáðum eftir fæðingu , yrði vökvinn ekki fjarlægður .
" Við hugsuðum samt ekki mikið um að barnið gæti dáið og læknirinn var þannig að maður var eins rólegur og hægt var að vera við þessar aðstæður , " segir Páll .
" En auðvitað hefði ekki mátt mikið út af bera .
" Nóttina eftir aðgerðina dró svo aftur til tíðinda .
" Ég vakna í einu vatnsbaði og var þá komin með fulla útvíkkun .
Mér var því sagt að ég yrði strax að fæða , " segir Auður sem átti þó erfitt með að meðtaka þann boðskap þar sem þeim hjónum hafði verið sagt að barnið yrði tekið með keisaraskurði .
" Ég vissi bara að drengurinn var mjög veikur og var nýbúinn að fara í gegnum aðgerð þannig að ég var mjög hrædd um hvort hann myndi ná að anda .
" Páll heldur áfram : " Það urðu því hálfgerðir krísufundir þarna um nóttina ; það var hringt í prófessorana og heim til Þórdísar systur Auðar .
En fæðingin gekk vel og drengurinn fæddist 1.800 grömm , eða rúmlega sjö merkur .
" Horfði beint á pabba sinn Litla krílið sýndi strax góð viðbrögð og andaði eðlilega þrátt fyrir smæðina .
Engu að síður ógnaði ofvöxturinn í lunganu lífi barnsins svo aðeins sex tímum eftir fæðingu fór litli drengurinn í aðra stóra aðgerð til að fjarlægja ofvöxtinn .
Auður fékk ekki að sjá barnið eftir fæðinguna heldur var hlaupið með það inn á vökudeild .
Þangað fékk hún ekki að koma fyrr en hún fékk máttinn í fæturna á ný , en hún hafði verið mænudeyfð .
" Það varð því svolítið kapphlaup hjá mér að sjá hann áður en hann færi í aðgerðina , " útskýrir hún .
Páll fékk hins vegar að kíkja á strákinn tveimur tímum eftir fæðinguna .
" Þarna lá hann og grét ekki einu sinni .
Mér fannst strax að ég næði einhverjum tengslum við hann og þótt hann ætti ekki að geta séð mig hafði ég á tilfinningunni að hann horfði á mig og segði : " Þetta verður allt í lagi .
" En það var samt mjög erfitt að sjá hvað hann var lítill og ekkert nema skinn og bein .
" Skömmu síðar lagðist þetta agnarsmáa barn undir hnífinn .
" Þarna hófst annar kafli sem var líka mjög erfiður , " heldur Páll áfram .
" Það var þó traustvekjandi að vita að sérfræðingurinn sem gerði aðgerðina var einn af færustu læknum í heimi á þessu sviði en hann hafði gert hundrað svona aðgerðir áður .
Í aðgerðinni kom hins vegar í ljós að lungnaofvöxturinn var tengdur við hjarta barnsins með slagæð þannig að klippa varð á slagæðina og loka henni með því að binda þrjá hnúta á hana í höndunum .
Það hefði enginn getað gert nema færasti læknir .
" Það var erfið sjón sem mætti hinum nýbökuðu foreldrum þegar þeir sáu son sinn næst .
" Hann var allur í leiðslum og tækjum og skurðurinn náði frá bakinu allt undir holhöndina , " segir Auður .
" Alls lágu átta slöngur inn og út úr honum .
Það var ólýsanlega erfitt að sjá barnið sitt svona .
" Mikil vakt var við sjúkrarúm drengsins og til dæmis var alltaf fyrirburahjúkrunarkona stödd innan við fimm metra frá honum .
Innrituðust á kengúrudeild Litli drengurinn fékk strax nafnið Þorbergur Anton – Þorbergur í höfuðið á bróður og afa Auðar og Anton í höfuðið á lækninum sem bjargaði lífi hans .
Næstu dagar á eftir voru tvísýnir en fljótlega fór vonin að aukast um að sá stutti myndi braggast .
Það var stór stund þegar Auður mátti halda á syni sínum eftir þrjá , fjóra daga .
" Einn sigurinn var að eftir rúma viku fékk hann tvo millilítra af brjóstamjólk í fyrsta sinn sem var dælt beint ofan í maga á honum .
Reyndar náði hann ekki að melta hana svo að henni var dælt aftur upp .
Þannig gekk þetta næstu daga og vikur ; maður fylgdist stöðugt með því hvað hann innbyrti mikla mjólk dag frá degi , " segir Auður .
Eins og gefur að skilja fylgdi öllum þessum vendingum mikill taugatitringur .
" Maður vissi frá fyrstu mínútum á sjúkrahúsinu að það væri ekki sjálfgefið að barnið myndi lifa þetta af .
Þetta var bara annaðhvort eða , " segir Auður og Páll kinkar kolli .
" Þetta voru mjög erfiðar fréttir strax í upphafi og ég man að ég fór afsíðis og dró andann djúpt um leið og ég fann fyrir tárunum .
Svo varð maður einfaldlega að taka þá afstöðu að vera sterkur og styðja við bakið á Auði .
Eftir átta vikur þarna úti gerðist eitthvað og það kom tímabil þar sem ég gat ekki talað .
Ég hreinlega missti málið og svaraði ekki þegar hún var að reyna að tala við mig .
" Auður segir þetta ekki skrýtið því sjálf hafi hún verið mjög grátgjörn á þessum tíma og átt erfitt .
" Ég þurfti geysilega mikið á honum að halda svo að hann setti sjálfan sig alveg til hliðar .
Ég hefði aldrei komist í gegnum þetta án hans .
" Auði leið miklu betur eftir að þau mæðginin voru innrituð á svokallaða kengúrudeild á sjúkrahúsinu .
" Upprunalega er hugmyndin frá Bólivíu þar sem sjúkrahúsin höfðu ekki efni á hitakössum .
Barnið er lagt upp að brjósti móðurinnar sem virkar þá eins og hitakassi fyrir það .
Þetta er kölluð kengúruaðferð og það sýnir sig að barnið þroskast og þyngist hraðar en í hitakassa .
Þarna lágum við saman á einkastofu og ég sá alveg um hann .
Þá fannst mér þetta verða svolítið viðráðanlegt , jafnvel þótt ég gæti lítið hreyft mig úr rúminu .
" Eftir um fjórar vikur á kengúrudeildinni var tími kominn til að fara heim .
Litla fjölskyldan flaug í byrjun desember í sjúkraflugi til Íslands , með áætlunarflugi Icelandair .
Læknir fylgdi þeim alla leið auk þess sem sjúkrabíll flutti þau að og frá flugvélinni og inn á Barnaspítala Hringsins .
Þar voru þau í fimm daga , áður en þau fengu loksins að flytja inn á eigið heimili , og hefja eðlilegt fjölskyldulíf .
Tryggingarnar höfnuðu reikningnum Það var þó annað Ísland sem blasti við þeim en tveimur mánuðum áður .
" Maður hafði ætlað að skjótast burtu í nokkra daga svo þetta var svolítið skrýtið , " segir Auður .
" Úti hafði maður lítið fylgst með gangi mála hér heima .
Jú , Frakkarnir sögðu af og til : " Úllalla , þið eruð frá Íslandi ! " með skrýtnum svip án þess að skýra það nánar .
En maður skynjaði það á ættingjum og vinum sem maður talaði við í síma að þeir voru í svolitlu losti .
" " Þetta hafði ýmis óþægindi í för með sér fyrir okkur úti , " segir Páll .
" Við lentum í erfiðleikum út af greiðslukortum og gjaldeyri en síðar voru okkur sendir peningar í gegnum utanríkisráðuneytið og sendiskrifstofurnar í París og Strasbourg .
Einhvern veginn var manni þó sama um þessa kreppu .
Hún var víðsfjarri , vissulega eitthvað leiðinlegt og sorglegt en ekkert sem maður hafði áhyggjur af við þessar aðstæður .
Allt var svo yfirdrifið að maður hafði eiginlega ekki pláss fyrir kreppuna .
" Upplifun Auðar af fréttum í dag er því blendin .
" Það er stöðugt verið að rifja upp að ár sé frá hruninu en ég kannast engan veginn við þessa atburði .
Mér finnst þjóðfélagið lítið hafa breyst nema kannski þjóðarsálin því við Íslendingar misstum svolítið sjálfstraustið .
Auðvitað samhryggist maður þeim sem hafa misst vinnuna og kreppan hefur komið illa við en við búum ennþá í algerlega frábæru landi .
Hvað mig snertir er magnað að fá að vera þátttakandi í samfélaginu aftur og geta gengið úti með barnavagn .
Stundum velti ég því fyrir mér hvernig í ósköpunum er hægt að hafa áhyggjur af þessu .
Sjáið þið ekki hvað lífið er stórkostlegt ? " spyr hún og hlær .
Þrátt fyrir að vera ósnortin af kreppunni fóru Auður og Páll ekki varhluta af fjárhagsáhyggjum á tímabili , þegar útlit var fyrir að himinhár sjúkrahúsreikningur lenti á þeim .
" Við vorum með mjög góðar tryggingar og héldum því að þetta væri í lagi enda gera tryggingafélögin ekki athugasemdir við að óléttar konur ferðist milli landa allt fram í áttunda mánuð .
Seinna , þegar hlutirnir voru orðnir mjög erfiðir , tilkynnti tryggingafélagið heima okkur að við værum ekki tryggð , " segir Páll .
Rökin voru þau að þar sem fæðingin varð í þrítugustu viku hefði ferðalagið átt sér stað innan við mánuði fyrir barnsburðinn og því væru þau ekki tryggð .
" Þar með var þetta orðið mál upp á 30-40 milljónir hjá okkur , ekki síst vegna hinna dýru lyfja sem Auður fékk í upphafi .
" Auður var þó æðrulaus .
" Ég hugsaði sem svo að ef við yrðum gjaldþrota þá yrðum við bara gjaldþrota en það væri ekki það sem skipti máli í lífinu .
" Málið leystist svo eftir að hópur fólks fór á fund hjá tryggingafélaginu og útskýrði málið nánar .
Stóri reikningurinn var því borgaður á endanum , en ýmsir minni reikningar hafa lent á fjölskyldunni .
Í fjallaferðum með foreldrunum Þau segja það ótrúlega gæfu fyrir þau að fæðingin skyldi fara af stað í Strasbourg .
" Sjúkrahúsið þar er fremst í Frakklandi í fyrirburafæðingum og þar eru færustu læknar í heimi þegar kemur að aðgerð á fóstri sem Auður þurfti að fara í .
Slík aðgerð hefur aldrei verið gerð hér á Íslandi .
Hann hefði sennilega ekki lifað af meðgönguna hér heima og örugglega ekki lifað af fæðinguna með vökvann í brjóstholinu .
Þar fyrir utan hefði trúlega enginn læknir hér heima framkvæmt stóru lungnaaðgerðina sem varð svona krítísk út af slagæðinni .
" Frá því að Þorbergur Anton litli byrjaði að fara fyrst út í vagninum sínum í janúarlok hefur mikið vatn runnið til sjávar .
Hann var stuttu síðar útskrifaður sem fullkomlega heilbrigður drengur og hefur síður en svo verið pakkað í bómull síðan .
Í sumar fór hann t.a.m. tíu sinnum í bakpoka upp á Esju með mömmu sinni og hefur m.a.s .
farið yfir Fimmvörðuhálsinn með sama hætti , en foreldrar hans eru mikil náttúrubörn , enda Páll í starfi framkvæmdastjóra Ferðafélags Íslands .
Þá fór Þorbergur til Spánar með foreldrum sínum og á fund í Noregi hjá norska ferðafélaginu .
" Þar voru tíu manns á fundinum og hann sat , brosandi og hlæjandi , uppi á borði og allt var bara dásamlegt , " segir Páll með áherslu .
Síðasta fimmtudag , 15. október , hélt Þorbergur Anton litli svo upp á fyrsta afmælisdaginn .
Hann er lífsglaður drengur sem lífgar upp á tilveru foreldra sinna á hverjum degi .
" Það er eiginlega ekki hægt að hugsa neitt neikvætt þegar hann er annars vegar , " segir Auður .
" Manni finnst ótrúleg hamingja og ólýsanleg gleði fylgja því að vera foreldri .
" Úr dagbók Páls í Frakklandi Þriðjudagur 14. október Þetta var ótrúlegt .
Aðgerðin hafði tekist vel og nú var bara að bíða og vona að meðgangan héldi áfram sem lengst .
Miðvikudagur 15. október Klippt var á naflastrenginn og hann tekinn og farið með hann í annað herbergi .
Auður hágrét og ég stóð og hélt í höndina á henni í hálfgerðu losti .
Þetta var ekki alveg samkvæmt bókinni þegar pabbinn klippir á naflastrenginn og barnið er fært að brjósti móður sinnar og allir brosa út að eyrum og tárast af gleði .
Við vorum þarna tvö eftir algjörlega í lausu lofti og með ótal spurningar í hausnum .
Er allt í lagi með hann , er hann lifandi , andar hann , grætur hann , af hverju heyrum við ekki neitt ? Fimmtudagur 16. október Einn dagur liðinn frá því að litli kom í heiminn .
Nóttin var erfið .
Skrýtið að hafa hann ekki hjá okkur .
Áttum bæði erfitt með að sofa .
Við kíktum nokkrum sinnum um nóttina upp á litla , hann er á gjörgæsludeild fyrirbura á 8. hæð .
Það er mjög erfitt að sjá hann .
Í ljósakassa með mikið af snúrum og drasli , pínulítill og grannur .
Föstudagur 17. október Auður er byrjuð að mjólka sig og því fylgja gífurlegar tilfinningar og mikið hormónaflæði .
Í hvert sinn sem ég kem inn í sjúkrastofuna dreg ég andann djúpt .
Auður er þá annaðhvort í miklu grátkasti eða hlæjandi í símanum .
Ég reyni að segja henni að þetta sé allt eðlilegt .
Ég heimsótti litla nokkrum sinnum í gær og er smám saman að lengja heimsóknirnar .
Ég finn að það skiptir hann miklu máli að við séum hjá honum .
Laugardagur 18. október Við fengum að fara aðeins út í hádeginu , í göngutúr og að fá okkur að borða .
Ég beið úti í bíl eftir Auði og þegar hún kom sá hún ekki bílinn þar sem hún gekk framhjá mér og ég var svo ótillitssamur að flauta og við það hrökk hún öll í kút og fór að hágráta .
Síðan grét hún mestalla leiðina niður í bæ .
Ég var að reyna að segja henni að það væri bara eðlilegt ...
Við ákváðum að fara á stað sem okkur leist vel á og komum inn þar .
Hann var mjög þéttsetinn .
Ca .
þriggja ára strákur sat við eitt borðið og var eitthvað að öskra við borðið meðan við biðum eftir að vera vísað til sætis .
Það var nóg til þess að Auður fór að hágráta og við drifum okkur út og leituðum að öðrum stað og fundum hann og var vísað til sætis .
Við vorum ekki fyrr sest en Auður fór að gráta .
Fyrir einstaka tilviljun var þó stór stafli af servíettum við hliðina á borðinu okkar og við ákváðum að sitja áfram .
Servíettubunkinn var ca .
helmingi minni þegar við vorum búin að borða .
Aðfaranótt 19. október Ég fór upp til hans um þrjúleytið í nótt og sat hjá honum í klukkutíma .
Hann var sofandi en skynjaði samt þegar ég kom .
Ég talaði til hans og söng einhverjar vísur og hélt í hendurnar hans ...
Það er vægast sagt mjög erfitt að sjá litla skinnið við þessar aðstæður , og síðan líka hvað hann er lítlll , fótleggurinn á honum er ekki miklu stærri en vísifingurinn minn og þó er ég ekki með stóra putta .
www.mbl.is / sjonvarp Kraftaverkadregnur eins árs 