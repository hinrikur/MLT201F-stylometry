21. október 1979 : " Einræðisherrar leggja sig jafnan mjög fram um að bæta ásjónu sína út á við .
Augljóst er , að Kremlverjar hafa í hyggju að nota Olympíuleikana í Moskvu á næsta ári í þessu skyni .
En ráðstafanirnar , sem grípa hefur orðið til í þessu kúgunarríki kommúnismans , til að leikarnir geti farið fram eru væglega til orða tekið ógeðfelldar .
Hermönnum hefur verið skipað að leggja hönd á plóginn við smíði íþróttamannvirkja gegn þeirri einu þóknun að fá aðgöngumiða á leikana með skipun um að hrópa hvatningarorð til eigin manna .
Fangar eru látnir vinna að gerð minjagripa .
Hundruðum ef ekki þúsundum saman eru Moskvubúar fluttir frá heimilum sínum til þess , að þeir geti ekki komist í kynni við þá útlendinga , sem leikana sækja .
Fangelsisdvöl manna er lengd og þannig mætti áfram telja þær hliðaraðgerðir , sem ráðstjórnin grípur til , þegar hún á von á fjölda gesta í heimsókn .
" 22. október 1989 : " Borgarleikhús var formlega tekið í notkun á föstudagskvöld .
Þar hefur Leikfélag Reykjavíkur fengið nýjan samastað .
Áralöng barátta hefur borið ríkulegan ávöxt .
Á engan er hallað , þegar sagt er , að Davíð Oddsson borgarstjóri hafi lagt það lóð á vogarskálina , sem þurfti til að ljúka þessu mikla verki með þeim glæsibrag , sem raun ber vitni .
Þorsteinn Ö. Stephensen leikari sem flutti síðustu ræðuna við hátíðina í fyrrakvöld þakkaði Davíð sérstaklega og sagði engu líkara en leiklistargyðjan Þalía hefði snortið hann .
Umbúnaður um leikara og gesti er allur annar í hinu nýja húsi en gamla Iðnó , þar sem Leikfélag Reykjavíkur hefur vaxið og dafnað og skapað listaverk sem féllu jafnt að þeim stakki og höfðuðu oft einstaklega vel til leikhúsgesta .
Nýtt hús krefst nýs stíls .
Baráttan fyrir þessu nýja húsi hefur um langt skeið sett svip sinn á starf Leikfélags Reykjavíkur .
Henni er nú lokið á farsælan hátt .
" 