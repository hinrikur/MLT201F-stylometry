Sigrún Guðjónsdóttir , náttúrufræðingur og kennari , fæddist á Eystra-Súlunesi í Melasveit 8. júní 1938.Hún lést í Svíþjóð 30. apríl 2009 .
Foreldrar hennar voru Ólöf Runólfsdóttir , f. 16.5. 1908 , d. 3.11 .
1971 og Guðjón Björgvin Gíslason , f. 11.9. 1915 , d. 2.3. 1992 .
Þau voru bændur á Eystra-Súlunesi og frá 1944 bjuggu þau á Syðstu-Fossum í Andakíl .
Sigrún var elst fjögurra systkina .
Þau yngri voru Unnsteinn , f. 28.1. 1941 , d. 9.2. 1962 , Sigríður Lilja , f. 31.2. 1943 og Þóra Stella , f. 18.9. 1947 .
Hinn 6. ágúst 1966 giftist Sigrún Lars-Erik Larsson , þjóðfræðingi og kennara , f. 24.11 .
1935 , frá Skáni .
Foreldrar hans voru Ragnar Larsson , póstmeistari , f. 15.7. 1908 , d. í maí 1990 og Margit Larsson , húsfreyja , f. 28.5. 1912 , d. í febr .
2001 .
Börn Sigrúnar og Lars-Eriks eru : 1 ) Gunnar Björnstad , verkfræðingur , f. 2.5. 1968 , kvæntur Hilde Björnstad , viðskiptafræðingi , f. 25.3. 1965 .
Dóttir þeirra er Hanna Nevena Björnstad , f. 17.2. 2006 .
Þau búa í Vesterås .
2 ) Åsa Lóa Larsson , kennari , f. 4.6. 1972 , gift Olle Petersson , verkfræðingi , f. 19.10 .
1969 .
Þeirra börn eru : Idun Petersson , f. 8.12 .
2001 og Örn Petersson , f. 19.10 .
2004 .
Þau búa í Sundsvall .
3 ) Ingvar Larsson , verkfræðingur , f. 2.2. 1974 , búsettur í Norrköping .
Sigrún var í Héraðsskólanum í Reykholti og fór í Menntaskólann að Laugarvatni eftir landspróf og útskrifaðist stúdent 1958 .
Hún fór til náms í Lundi um haustið , lauk licentiatprófi í jurtalíffræði og var við nám og störf í Svíþjóð til 1968 , er fjölskyldan flutti til Íslands .
Sigrún kenndi við Menntaskólann við Hamrahlíð og vann rannsóknarverkefni fyrir Álverið í Straumsvík .
Eftir flutning til Svíþjóðar 1971 kenndi Sigrún við Ålsta folkhögskola í Fränsta , þar sem fjölskyldan settist að og kenndi Lars-Erik einnig við þann skóla .
Sigrún var fróðleiksfús með afbrigðum , hún var mjög áhugasöm um gróðurheim landssvæða , hvort sem það var á Íslandi , Svíþjóð eða Kanaríeyjum .
Auk kennslunnar hélt hún námskeið um ýmis efni , m.a. heilsufæði og pendúlfræði .
Sigrún var ljóðelsk og orti ljóð , sem hún flíkaði lítið , einnig skráði hún endurminningar frá æsku sinni í Borgarfirði , sem eru merk heimild um aðstæður fólks á þeim tíma , sem hún var að alast upp .
Sigrún lést á líknardeildinni í Sundsvall 30. apríl , bálför fór fram í Sockenstugan Torp 29. maí og minningarathöfn á Íslandi var 8. október 2009 .
Sigrúnu kynntumst við stöllur fyrst , þegar við settumst í fyrsta bekk Menntaskólans að Laugarvatni haustið 1954 .
Margt hefur lífið kennt okkur á langri ævi og eitt af því er , að þau vináttubönd , sem við tengjum á þessum árum ævinnar , endast einstaklega vel .
Eftir á að hyggja hefur Sigrún líklega verið sú lífsreyndasta í hópnum , þar sem hún hafði hugsað um stórt sveitaheimili í veikindum og sjúkrahúslegu móður sinnar , í fyrsta sinn , þegar hún var tólf ára að aldri .
Hún hafði líka kynnst fornum búskaparháttum , sem voru óðum að breytast í hennar uppvexti .
Sigrún líkti því við að fæðast á miðöldum , eins og hún upplifði lífsbaráttuna í æsku sinni .
Hún rifjar upp í endurminningum sínum að sitja við glugga 1943 og horfa á klyfjalest flytja hey af flæðiengjum fyrir neðan Skeljabrekku .
Unnsteinn yngri bróðir Sigrúnar og næstur henni í aldri var fæddur með alvarlega fötlun , sem útheimti mikla umönnun foreldra og sömuleiðis Sigrúnar sem elstu systur .
Skólaganga Sigrúnar fram að haustinu 1954 var ekki fyrirferðarmikil í tíma talið .
Hún hófst við níu ára aldur , fram að því var foreldrum víða til sveita ætlað að sjá um uppfræðslu barna sinna .
Eftir þrjú ár lauk Sigrún barnaprófi úr Andakílsskóla og varð þá hlé á skólagöngu í 3 ár , sem hún nýtti til heimanáms , uns hún settist í Reykholtsskóla 15 ára og lauk landsprófi um vorið með hæstu einkunn .
Ein úr hópnum okkar , Edda , hafði verið Sigrúnu samtíða í Reykholti og minnist þess að hún var afburða námsmaður .
Áfram segir Edda : " Við urðum herbergissystur á heimavistinni í ML ásamt Elínborgu og Valborgu og varð það gott sambýli .
Sigrún hugsaði fyrst og fremst um námið , en var kát og glöð alla jafna og tók fullan þátt í ærslum okkar hinna .
" Valborg minnist kvöldvöku á Laugarvatni , þar sem Sigrún las upp ljóð .
Flutti hún þau af næmleika og hógværð , sem ekki gleymist .
Elínborg segir það hafa verið mikils virði að geta leitað til Sigrúnar , þegar illa gekk að skilja eðlisfræðina eða stærðfræðin , hún hafði lag á að útskýra hlutina svo vel að allt lá ljóst fyrir .
Hólmfríður rifjar upp : " Ég var svo heppin að vera með Sigrúnu í verklegu eðlisfræðinni hjá okkur , en þar voru tveir nemendur saman og skiluðu skýrslu um hverja tilraun .
Það var frábært þar sem hún útskýrði ljúflega það sem vafðist fyrir mér og þar að auki tók hún svo skemmtilega til orða , til dæmis var alltaf hrært í upplausnum með þvöru .
" Sigrún byrjaði í máladeild á Laugarvatni , en ákvað að " vertera " á miðjum vetri .
Því fylgdi mikil vinna og sat hún þá við á kvöldin og vann upp námsefnið .
Allt skilaði þetta góðum árangri , sem Sigrún fylgdi eftir allt til loka .
Hún lauk stúdentsprófi úr stærðfræðideild ein kvenna úr þessum árgangi og dúxaði þar eins og áður í Reykholti .
Valborg rifjar upp : " Sigrún var hlý í framkomu , skapgóð og forkur dugleg .
Sumarið eftir stúdentspróf fór ég sem kaupakona að Syðstu-Fossum .
Móðir Sigrúnar átti við sjúkleika að stríða og var á sjúkrahúsi .
Húsmóðurhlutverkið hvíldi á herðum Sigrúnar og fylgdi því mikil vinna .
Sigrún vann frameftir á kvöldin , þegar aðrir sváfu og hafði ótrúlegt þrek .
Aðeins einu sinni sá ég hana skipta skapi , en þá hafði mjólkursamlagið enn einu sinni sent stóran skyrpakka í einum brúsanna .
Hún sagði ekkert , en skellti hressilega brúsalokinu .
Þetta var vaninn , ef mjólk var meiri en samlagið þurfti .
Við borðuðum mikið skyr þetta sumar , sem áreiðanlega gerði okkur gott .
" Strax um haustið 1958 fór Sigrún til náms í Lundi og hafði föðurbróðir hennar Magnús Gíslason , sem mörgum er kunnur vegna framlags til norrænnar samvinnu , undirbúið og skipulagt þá byrjun .
Sigrún tók breiða náttúrufræðilínu með aðaláherslu á jurtalíffræði og vann á sumrin við gróðursetningu og rannsóknir á gróðri í fjallahéruðum Svíþjóðar , sem hún bar saman við íslenska flóru .
Á námsárunum kynntist Sigrún mannsefninu sínu , honum Lars-Erik , og hófu þau búskap á stúdentagarði í Lundi .
1968 flutti fjölskyldan til Íslands .
Gunnar , elsta barnið , var kominn í heiminn og ólst hér upp fyrstu þrjú árin .
Sigrún kenndi í Menntaskólanum í Hamrahlíð og okkur saumaklúbbssystrum gáfust kærkomin tækifæri til að endurnýja gömul kynni .
Við bættum líka við barnfóstrutengingum .
Kristín dóttir Erlu gætti Gunnars hér á Íslandi og reyndar fengu Ása Lóa og Ingvar líka íslenska barnfóstru , þegar Kristín var sumarlangt hjá Sigrúnu og Lars-Erik í Svíþjóð 1975 .
Sigrún og fjölskylda fluttu aftur til Svíþjóðar 1971 og þau Lars-Erik helguðu krafta sína lýðháskólanum í Fränsta og varð það þeirra lífsstarf .
Fjölskyldan stækkaði , Ása Lóa fæddist ári eftir komuna til Svíþjóðar og Ingvar kom í heiminn 1974 .
Sigrún var trygg sínum uppruna og fjölskyldan heimsótti ættingja í Borgarfirði og vini og bréfaskriftir sáu líka til þess að sambandið milli okkar vinkvennanna rofnaði ekki .
Elínborg og Sigrún skrifuðust á alla tíð eftir að Sigrún flutti til Svíþjóðar og Ella minnist þess að 2007 heimsóttu hún og Palli ásamt Sigríði dóttur þeirra Sigrúnu og Lars-Erik í Fränsta .
Var það að sumri til og bar blómskrúðið í stofunni , blómaskálanum og í garðinum vitni frábærri umhirðu Sigrúnar .
Það var svo rökrétt tenging , þegar Sigrún átti sjötugsafmæli í júní 2008 og útskriftarhópurinn frá Laugarvatni hélt upp á 50 ára stúdentsafmæli í sama mánuði að slá þessu saman og fara í afmælisferð til Svíþjóðar .
Við fórum til Vesterås , þar sem Gunnar býr og hittum Sigrúnu og aðra úr fjölskyldunni hjá honum .
Gunnar og Hilde kona hans héldu okkur dýrðlega garðveislu , og má segja að veður , veitingar og viðmót hafi haldist í hendur , svo enn slær ljóma á í minningunni .
Haldnar voru mátulega hátíðlegar ræður , sungið og kveðið .
Var þá börnum Sigrúnar kynntur sá íslenski siður að þakka fyrir veittar velgjörðir með versi Hallgríms : Nú er ég glaður á góðri stund , sem á mér sér .
Guði sé lof fyrir þennan fund og vel sé þeim sem veitti mér .
Minnisstæð verður okkur líka dagssigling á Mälaren daginn fyrir afmælisveisluna , þar sem Sigrún bar sig ótrúlega vel , þrátt fyrir alvarleg veikindi , sem herjað hafa á hana í 13 ár .
Síðasti kaflinn í bréfaskiptum okkar vinkvennanna var svo þegar Sigrún skrifaði okkur 26. apríl í ár frá líknardeildinni í Sundsvall .
Hún sagðist hafa það eins gott og hægt væri að vænta sér , dásamaði útsýnið úr glugganum sínum yfir vatnið og skóginn og lýsti hvernig fyrstu vorblómin væru að skjóta upp kollinum .
Við vottum aðstandendum Sigrúnar í Svíþjóð og á Íslandi okkar dýpstu samúð og erum fullar þakklætis fyrir þær ljúfu , björtu minningar , sem kær skólasystir og vinkona skilur eftir hjá okkur .
Edda , Elínborg , Valborg , Erla , Hólmfríður , Hulda og Auður .
Edda , Elínborg , Valborg , Erla , Hólmfríður , Hulda og Auður .
