Eftir Ingveldi Geirsdóttur ingveldur@mbl.is " ÞETTA verkefni snýst um að styrkja ungar heimilislausar konur á Indlandi , konur sem hafa lent á götunni af ýmsum ástæðum , " segir Heba Hallgrímsdóttir hjá íslenska fatamerkinu E-label .
E-label lætur sauma öll föt sín á Indlandi og í vor ákváðu Heba og Ásta Kristjánsdóttir , eigendur E-label , að leggja meira til samfélagsins í landinu .
" Þrjú prósent af ársgróðanum hjá okkur renna til þessara indversku góðgerðarsamtaka sem heita Saathi .
Við styrkjum sérstakt verkefni innan þeirra sem kallast Girls project og snýst um að aðstoða heimilislausar konur við að koma undir sig fótunum , " segir Heba .
Þær fóru til Indlands í maí og gengu þá frá samstarfinu við samtökin en fara aftur út nú í október til að skipuleggja meira með þeim fyrir næsta ár .
" E-label gengur út á kröftugar konur og við vildum styrkja verkefni sem studdist við þá ímynd okkar .
Konur eru ekki svo hátt skrifaðar á Indlandi og ef þær lenda á götunni er mjög hætt við að þær lendi í allskonar ofbeldi og verði þá enn lægra skrifaðar .
Saathi samtökin vinna frábært starf fyrir þessar konur , hjálpa þeim að finna fjölskyldur sínar aftur eða koma þeim á námskeið þar sem þær læra ýmislegt sem kemur að gagni við atvinnuleit og við að standa á eigin fótum .
" Tuttugu karlmenn sauma Heba segir að þær hafi verið í viðskiptum við sömu saumastofuna á Indlandi í tvö ár og að þær eigi í mjög góðu sambandi við eigandann .
" Þetta er lítið einkarekið fyrirtæki þar sem starfa tuttugu karlmenn við að sauma .
" Mikið er að gerast hjá E-label um þessar mundir , haustlínan kom nýlega í búðir og þann 25. október verður hægt að kaupa föt frá þeim í TopShop búðinni á Oxfordstræti í Lundúnum .
" Við höfum fengið góð viðbrögð frá útlöndum við línunni og stefnum á fleiri heimsborgir en London í framtíðinni .
Merkið kom fyrst á markað 2007 og hefur vaxið ótrúlega hratt síðan , E-label ætti að geta höfðað til kvenna allstaðar í heiminum , " segir Heba .
Haustlínan kom nýlega í verslun þeirra á Laugavegi og segir Heba að línan einkennist m.a. af kjólum og leggingsbuxum t.d. með leðri og pallíettum .
" Það er allt svart hjá okkur núna sem fyrr en þetta er miklu breiðari lína en áður .
Næsta vor munum við hinsvegar breyta til og ætlum að fara út fyrir svarta litinn .
Sumarlínan verður líflegri og við komum inn með ný efni og nýja liti , " segir Heba sem fer einmitt til Indlands eftir nokkra daga til að ganga frá vor- og sumarlínunni 2010. www.e-label.is 