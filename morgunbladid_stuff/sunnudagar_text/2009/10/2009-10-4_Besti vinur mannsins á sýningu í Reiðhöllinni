HUNDASÝNING Hundaræktarfélags Íslands hófst í gær í reiðhöll Fáks í Víðidal .
Voru þá heiðraðir stigahæsti hundurinn og öldungur ársins ásamt afreks- og þjónustuhundi ársins 2009 .
Í dag , sunnudag , verður hins vegar ljóst hvaða hundar dómurunum þykja bera af .
Alls munu yfir 750 hreinræktaðir hundar af meira en 80 hundakynjum taka þátt í sýningunni sem hefur aukist að umfangi ár frá ári .
Þykir það endurspegla mikinn áhuga landsmanna á hundum og hreinræktun þeirra .
Tilgangur sýningarinnar er að meta hundana út frá ræktunarmarkmiði eigandans og leiðbeina honum þannig í starfi sínu sem ræktandi .
Þeir sem taka að sér hið vandasama hlutverk dómara eru fimm talsins frá þremur löndum , Belgíu , Danmörku og Írlandi , og dæma þeir í fimm sýningarhringjum samtímis .
