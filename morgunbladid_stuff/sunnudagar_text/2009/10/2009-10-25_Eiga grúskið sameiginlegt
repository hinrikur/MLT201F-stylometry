Tengsl mæðginanna Þórarins Leifssonar og Ingu Huldar Hákonardóttur Bergþóra Njála Guðmundsdóttir ben@mbl.is Þórarinn Leifsson fæddist 29. júlí 1966 .
Hann hefur starfað við myndskreytingar og vefhönnun .
Fyrsta bók hans , Leyndarmálið hans pabba , kom út árið 2007 .
Hún hefur verið gefin út í Þýskalandi og Danmörku , og kemur brátt út í Finnlandi .
Hann er giftur Auði Jónsdóttur og á fyrir dótturina Salvöru Gullbrá .
Inga Huld Hákonardóttir fæddist 15. mars 1936 .
Hún nam sagnfræði í Kaupmannahöfn og Lundi og var blaðamaður í mörg ár .
Inga Huld var tilnefnd til íslensku bókmenntaverðlaunanna 1992 fyrir bókina Fjarri hlýju hjónasængur .
Hún er í sambúð með Kristjáni Árnasyni þýðanda .
Stokkið milli stjarnanna Inga Huld : " Þórarinn er yngstur af þremur systkinum sem fæddust á fjögurra ára fresti .
Elst þeirra er Hákon , sem við köllum Tuma , en Alda Lóa er í miðjunni og öll eru þetta mín eigin skilgetin börn .
Þórarinn var fremur rólegt ungbarn og tók engar grenjutarnir sem ég man eftir .
Tóti hefur átt góða vini í gegnum tíðina – ekki endilega marga en ég held að hann sé vinur vina sinna .
Við bjuggum hér í Þingholtunum þegar hann var lítill .
Einhverju sinni gekk ég á eftir honum og leikfélaga hans niður Miðstrætið og þá man ég eftir að þeir töluðu ekki um neitt nema rjómabollur .
Enda var Þórarinn mikill sælkeri .
Ég er samt ekki alveg viss um að það hafi reynt mikið á eldamennskuna hjá honum í seinni tíð .
Þegar hann var fimm ára fluttist fjölskyldan til Danmerkur og þar náði hann dönskunni nokkuð fljótt , enda var hann á góðum máltökualdri .
Við bjuggum í útjaðri bæjarins um skeið þar sem hann eignaðist góða vini .
Einu sinni var þar á ferðinni par sem talaði svolítið stirða dönsku og spurði hann til vegar .
Hann leysti úr því en innti þau svo eftir því hvort þau væru frá Íslandi .
Parið svaraði játandi og vildi fá að vita hvernig hann vissi það .
" Ja , bara af því að þið talið eins og pabbi og mamma , " svaraði hann á dönsku .
Í Danmörku lenti hann í slysi þegar hann var fimm , sex ára .
Hann var í sumarbúðum yfir helgi og datt niður stiga í húsinu þar sem hópurinn gisti .
Við það fékk hann mikið höfuðhögg og þurfti að dvelja á sjúkrahúsi í tvær vikur .
Honum batnaði svo hægt og bítandi með tímanum en það var bara Guðs mildi að hann hlaut ekki varanlegan skaða af .
Ég man ekki eftir því að Þórarinn hafi teiknað mikið sem barn og líklega byrjaði hann ekki á því fyrir alvöru fyrr en eftir tíu ára aldur eða svo .
Síðar fór hann hins vegar í Myndlistarskólann og lærði þar til verka .
Hann var 17 ára þegar hann fór í Evrópureisu og ferðaðist þá heilmikið um Grikkland .
Tveimur árum síðar lagðist hann aftur í ferðalög um Miðjarðarhafslöndin og Spán þaðan sem hann fór með marokkóskum hljóðfæraleikara til Afríku .
Á þessum tíma vann hann fyrir sér með því að mála myndir á göturnar og var marga mánuði í burtu .
Á tímabili héldum við að hann væri týndur því hann lét ekkert heyra í sér í langan tíma og við vissum ekkert hvar hann var .
Það endaði með því að ég og Alda Lóa systir hans fórum suðureftir að leita að honum .
Við vorum staðráðnar í að hætta ekki fyrr en við fyndum hann og það gerðist nokkuð óvænt eftir talsvert langa leit .
Við vorum staddar í hafnarborginni Algeciras því hann hafði fengið að hringja heim á norsku ræðismannsskrifstofunni þar sex mánuðum áður .
Leitin hafði gengið fremur illa og ættingjarnir heima voru farnir að biðja okkur að koma aftur heim .
Af þeim sökum vorum við eiginlega búnar að gefast upp en ákváðum að gista eina nótt í borginni áður en við færum heim .
Daginn eftir átti ég afmæli og Alda Lóa hafði farið út að sækja blóm og kökur en við vorum mjög óhamingjusamar yfir því að hafa ekki fundið hann svo við ákváðum að fara á torgið í borginni í síðasta sinn , þar sem við vissum að götumálarar héldu gjarnan til , og spyrja hvort fólk þar hefði eitthvað spurt til hans .
Þegar við komum á torgið var það eiginlega tómt nema við sáum einn mann sem var þar að teikna .
Við ætluðum að fara að spyrja hann til vegar en þegar hann leit upp sáum við að þetta var Tóti sjálfur .
Viðbrögð hans voru kostuleg því hann spurði hvumsa : " Hvað eruð þið að gera hérna ? " en bætti því við að hann hefði nú verið farinn að hugsa um að hringja í okkur .
Ég held að ég hafi aldrei séð hann jafn óskaplega hissa á lífsleiðinni .
Þetta urðu miklir fagnaðarfundir og í framhaldinu fórum við til Gíbraltar saman og á spænsku hásléttuna og víðar .
Þannig að þetta breyttist bara í skemmtilega fjölskylduferð .
Ég myndi segja að Tóti væri næsta glaður maður , svolítið bangsalegur og ég held að hann elski þær heitast , Sölku dóttur sína og Auði konuna sína .
Mér hefur fundist okkar mæðginasamband ágætt í gegnum tíðina og kvarta ekkert undan því .
Við eigum áhugann á bókunum sameiginlegan en ég er ekkert viss um að við lesum sömu bækurnar .
Hann hefur gaman af því að teikna og búa til karaktera en nýja bókin hans , Bókasafn ömmu Huldar , er náttúrlega bara skáldskapur enda mjög yfirnáttúrleg og það er nánast stokkið milli stjarnanna í henni .
Mér finnst hún bara nokkuð sniðug , þótt ég viti nú ekki hvort þetta sé beinlínis heiður fyrir mig .
Ég er ekki viss um hvert Tóti á eftir að þróast en ég verð mjög ánægð ef hann heldur áfram með myndlistina og skriftirnar .
" Bautasteinn til framtíðar Þórarinn : " Mamma hefur alltaf verið mikill grúskari og á kafi í bókum og úrklippum enda af þeirri kynslóð sem ekki hafði tölvur við vinnu sína .
Í staðinn klippti hún texta í sundur og límdi saman , svipað og maður gerir í tölvum í dag .
Hún var þessi " erkifrílansari " svo það hefur alltaf verið mikið kaós og óreiða í kringum hana .
Við fluttum til Kaupmannahafnar þegar ég var fimm ára og bjuggum þar í fimm ár .
Þar byrjaði mamma á ritgerðasmíðum og stærri textum .
Eftir að við fluttum heim aftur var hún blaðamaður á DV , Tímanum og víðar svo þar eru hennar rætur .
Á árunum í Kaupmannahöfn var rosalegur gestagangur á heimilinu .
Mamma og pabbi voru með íbúð þarna úti sem virkaði dálítið eins og sendiráð því á þessum tíma tíðkaðist að Íslendingar kæmu út og fyndu aðra Íslendinga til að gista hjá .
Þeir sem voru með stórar íbúðir tóku því á móti mörgum svo ótrúlega margt fólk fór þarna í gegn .
Það er mikil tónlist í föðurfólkinu mínu en mamma hefur enga tónlistarhæfileika eða -skoðanir og ég held að það sé ekkert að flækjast fyrir henni – hún setur aldrei á músík heima .
Það er hins vegar gaman að fara með henni á tónleika því hún mænir yfirleitt ofan í tónleikaskrána allan tímann og telur niður atriðin .
Það er alveg listgrein út af fyrir sig .
Hún er samt mjög stolt af elsta syni sínum , Tuma bróður , sem er tónlistarmaður .
Þótt tónlistin sé í föðurættinni hef ég lítið haft af henni að segja að öðru leyti en því að ég var í pönkhljómsveit þegar ég var unglingur , eins og allir á þeim tíma .
Ég erfi því ekki tónlistina frá pabba en frekar grúskið og sagnfræðiáhugann frá mömmu .
Ég var dæmigert skilnaðarbarn og ég held að ég hafi verið í 11 grunnskólum sem barn .
Því fylgdi rótleysi og ég var mikill vandræðaunglingur – var eiginlega óalandi og óferjandi frá og með unglingsárunum .
Mamma gerði sitt besta til að ná utan um þetta en ég held að hún hafi staðið frekar ráðalaus gagnvart mér .
Að lokum lét ég mig hverfa þegar ég var 19 ára til Evrópu en þar flakkaði ég um í 13 mánuði og málaði á göturnar .
Það endaði með því að mamma fór að leita að mér enda lét ég ekkert heyra frá mér í sex mánuði .
Ég var svo staddur á torgi í hafnarborginni Algeciras að mála þegar mamma og systir mín stóðu skyndilega við hliðina á mér .
Það var eiginlega lygileg uppákoma .
Þetta var á afmælisdeginum hennar , 15. mars 1986 , og ég varð mjög hissa , hafði ekki talað íslensku í marga mánuði en eftir að þær birtust samkjaftaði ég ekki .
Á þessum tíma var lífið fyrir mér ein myndasaga og ég held að ég hafi verið of sjálfhverfur til að átta mig á hlutunum .
Það var því eiginlega ekki fyrr en áratugum seinna sem það rann upp fyrir mér að mamma hefði í raun og veru verið að leita að mér og haft áhyggjur af mér þarna úti .
Þetta gæti ekki gerst í dag – ef dóttir mín týndist , þótt ekki væri nema í sex klukkutíma , værum við búin að lýsa eftir henni .
Eftir að ég flutti heim aftur bjó ég eitt árið sem ég var í Myndlistarskólanum til skiptis hjá mömmu og pabba .
Samband okkar mömmu hefur verið ágætt hin síðustu ár og til dæmis höfum við Auður [ Jónsdóttir ] konan mín , sem er líka rithöfundur , iðulega fengið hana til að lesa yfir texta fyrir okkur .
Hún er mjög góð í því og glögg og við höfum óhikað fengið hana til að hjálpa okkur að því leyti .
Mamma er alls ekki þessi klassíska , íslenska ömmutýpa , kannski af því að hún er svo mikið barn í sér .
Ég held að hún upplifi sjálfa sig svolítið aldurslausa og fer því ekki auðveldlega inn í hefðbundið hlutverk ömmunnar .
Einu sinni í mánuði eða svo tekur hún sig þó til og býður ömmustelpunum sínum í bíó en kannski upplifir hún sig þá frekar sem eina af stelpunum en sem ömmu .
Ég notaði mömmu engu að síður sem sérstaka ömmutýpu í nýju bókina mína , Bókasafn ömmu Huldar – þótt hún sé ekki beinlínis fyrirmynd .
Hún smellpassaði sem grúskari og nornin sem reynist vera góð .
Mamma á líka mikið af bókum , reykir vindla líkt og sögupersónan og barnabörnin kalla hana ömmu Huld .
Þetta verður því sennilega bautasteinn fyrir hana til framtíðar og eftir 100 ár munu afkomendur okkar systkinanna kannski nota þessa bók sem heimild .
Það eru því allar líkur á að með þessu sé ég að falsa söguna .
" 