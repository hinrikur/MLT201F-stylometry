Víkverji rak augun í sérkennilega auglýsingu í sjónvarpsdagskrárblaðinu Birtu .
Auglýsingin er frá Samstarfshópi um vinnuvernd á Íslandi .
Í rauðum hástöfum stendur : EINELTI Á KENNARASTOFUNNI ! Þar er skorað á alla kennara sem hafa orðið fyrir kynferðislegri áreitni og " bolun " að tilkynna það tafarlaust til Kennarasambands Íslands .
Er virkilega svo ástatt innan kennarastéttar landsins að sérstök ástæða sé til að beina því til hennar að vara sig á kynferðislegu ofbeldi ? Eru kennarar landsins upp til hópa veiklundað fólk sem ekki getur tekið á málum ? Og eru kynferðispervertar innan kennarastéttar grasserandi í svo miklum mæli að ástæða sé til að senda út viðvörun í formi auglýsingar til værukærra kennara sem átta sig ekki á hættunni sem stafar frá þessum mönnum ? Víkverji vinnur á fjölmennum vinnustað .
Má hann eiga von á að Blaðamannafélagið sendi frá sér auglýsingu um að blaðamenn eigi að vara sig á kynferðislegri áreitni félaga sinna og kæra hana samstundis ? Víkverja , sem er kvenkyns , varð það á um daginn að klappa einum yfirmanna sinna , karlkyns , á öxlina .
Víkverja þykir einfaldlega vænt um þennan mann og hugsaði snertinguna ekki sem kynferðislegt káf .
Hann vonar innilega að yfirmaðurinn sé þeirrar gerðar að hann hafi þolað snertinguna .
Víkverji er ekki alveg frá því að hann hafi jafnvel klappað yfirmanninum tvisvar .
En þetta hlýtur að sleppa í þetta sinn því viðkomandi yfirmaður er töffari af guðs náð og töffarar þola næstum því allt .
Kannski Víkverji klappi honum bara í þriðja sinn .
Víkverji spyr sig líka að því af hverju sé verið í þessari auglýsingu að nota orð eins og " bolun " .
Hvers lags orðskrípi er það nú eiginlega ? Svona ljótt og óþarft orð á hvorki að heyrast né sjást .
