Það er ekki skortur á góðum ástæðum fyrir því að afnema dauðarefsingu í Bandaríkjunum ; flestar vestrænar þjóðir telja hana siðlausa , hún hindrar ekki aðra í því að fremja morð og reynslan hefur sýnt að hún mismunar minnihlutahópum .
Leiðarahöfundur The New York Times á þó ekki í vandræðum með að benda á eina góða ástæðu til viðbótar – hún kostar févana ríki stjarnfræðilegar fjárhæðir .
Það kemur ekki af engu að ýmsir löggjafar í Bandaríkjunum eru nú tvístígandi vegna gríðarlegs kostnaðar sem hlýst af dauðarefsingunni .
Ríki landsins verja ómældum upphæðum í að ná fram sigri fyrir dómsstólum í sakamálum þar sem farið er fram á dauðarefsingu .
Það kostar tvöföld réttarhöld með því sem tilheyrir ; nýjum vitnum og löngum kviðdómasetum .
Þá kalla dauðadeildirnar í fangelsunum á aukna öryggisgæslu og mikinn viðhaldskostnað .
Áfrýjunarferlið tekur 15 til 20 ár en að leggja það af væri bæði siðlaust og yki hættuna á að saklaust fólk yrði tekið af lífi .
Leiðarahöfundur bendir á að samkvæmt Upplýsingamiðstöð vegna dauðarefsingar ( Death Penalty Information Center ) kostar dauðadeildin Flórídaríki 51 milljón bandaríkjadala ( um 6,3 milljarða króna ) meira á ári en ef fangarnir fengju lífstíðardóm án möguleika á reynslulausn .
Kostnaður Norður-Karólínu við hverja aftöku er 2,16 milljónir dala ( um 233 milljónir króna ) en frá árinu 1976 hafa 43 fangar verið teknir þar af lífi .
Áætlað er að þær fimm aftökur sem fóru fram í Maryland á árunum 1978 til 1999 hafi kostað samtals um 186 milljónir dollara ( eða um 23 milljarða króna ) .
Aftaka á 31 milljarð Ýktasta dæmið er þó án efa Kalifornía , en dauðadeildin kostar skattgreiðendur í ríkinu 114 milljónir dollara ( um 14,2 milljarða kr. ) árlega umfram það sem það myndi kosta þá að dæma fangana þar til lífstíðarfangavistar .
Ríkið hefur tekið 13 manns af lífi frá árinu 1976 og hefur hver aftaka kostað að meðaltali um 250 milljónir dala ( um 31 milljarð króna ) .
Á sama tíma eru fangelsi ríkisins yfirfull og búið er að boða gríðarlegan niðurskurð á fjármagni til félagsþjónustu , heilbrigðisþjónustu og menntakerfisins í ríkinu .
Ekki er langt síðan ríkisstjóri Kansas lagði til að dauðarefsingin , sem þar var endurvakin árið 1994 , yrði afnumin á ný enda hafa stjórnvöld þar ekki tekið neinn af lífi í yfir 40 ár .
Engu að síður strandaði frumvarp hans .
Svipuð umræða hefur farið fram í ríkjum á borð við New Hampshire , Maryland og Colorado , án þess þó að hún hafi leitt til breytinga .
Á þessu ári hefur aðeins Nýja-Mexíkó gengið alla leið en þar var dauðarefsingin afnumin í mars síðastliðnum .
ben@mbl.is 