Vér mótmælum ! Vér mótmælum allir ! Þessi orð eru greypt inn í þjóðarsálina og meitluð í hvert grjót sem fyrirfinnst á þessum kletti í norðurúthafinu , sem Ísland kallast .
Og stjórnmálamenn berja sér á brjóst með þessum orðum hinn 17. júní og stundum 1. desember .
Og hlustendum þeirra virðist að þarna hafi dirfska og þor þjóðarinnar risið hæst .
Á mælikvarða nútímans var þetta þó fremur látlaus uppákoma .
Nú fær mótmælasamkoma hálfþroskaðra erlendra túristamótmælenda , sem kasta berjaskyri í álkarla og álkerlingar meiri athygli , ekki síst sjónvarpsstöðva , en hinn snotri fundur í hátíðarsal Lærða skólans fékk á sinni tíð , af hálfu samtímans .
Í hinum innlenda höfuðstað Reykjavík , bjuggu um þær mundir eitt þúsund sálir , og fæstir íbúanna höfðu úr miklu að spila .
Og í hinum dreifðu byggðum , sem var svo sannarlega réttnefni í veglausri víðáttu Íslands , var ástandið enn lakara .
Og hverju var Jón forseti að mótmæla og þeir sem tóku undir með honum .
Þeir voru að mótmæla því að Jóni var ekki gefið orðið á fundinum .
Hann vildi fá að ræða frumvarp um stöðu Íslands .
Sjálfsagt þykir reyndum mótmælendum nútímans ekki mikið til þessarar lýsingar koma .
Sjálfsagt voru þeir sem áttu hlut að þessu sögulega andófi prúðbúnustu Íslendingar , sem völ var á , ef marka má málverkið sem hangir í forsal Alþingishússins í minningu þessara atburða .
Nú orðið eru mótmælendur iðulega í eins konar einkennisbúningum sinna erinda , enda slettist skyrið stundum á fleiri en skyldi og lögregla , sem er þó seinþreytt til átaka , kemst stundum ekki hjá því að skakka leik .
Hvað hafðist upp úr krafsinu ? En hafðist eitthvað upp úr krafsinu ? Það er spurningin .
Og reyndar er það efni þessa sundurleita bréfs að velta fyrir sér hvort mótmæli hafi áhrif og þá hvers konar áhrif .
Mótmæli þeirra þjóðfundarmanna höfðu ekki mikil áhrif fyrst í stað .
En með þeim urðu þó kaflaskil .
Þjóðin hafði lengi ekki haft burði til eins eða neins .
Brauðstritið var þá fyrir flesta barátta upp á líf og dauða .
Helsta úrræðið var að bugta sig og beygja í iðrun og undirgefni .
( Sama herstjórnarlist var löngu síðar notuð í samningum um ætlaða skuld við útlendinga .
Og þótt ofanverð nítjánda öld yrði erfið og endaði með kuldaskeiði , þrengingum og mesta fólksflótta frá landinu fyrr og síðar var þrátt fyrir allt örlítið að rofa til .
Og með þessum atburðum síaðist inn í þjóðarvitundina að hún átti eftir aldalanga bið loksins foringja .
Reyndar voru þetta ekki einu tilþrifin .
Þremur árum fyrir þjóðfund mótmæltu 60 bændur Grími amtmanni á Möðruvöllum og lést amtmaður skömmu síðar og kenndu sumir mótmælunum um .
Ekki er víst að slá megi því föstu .
Þær aðgerðir voru og fremur persónulegar en pólitískar .
Tuttugu árum eftir þjóðfund orti hinn ungi blaðamaður Jón Ólafsson Íslendingabrag um þá fóla " sem frelsi vort svíkja , flýja í lið með níðinga fans og af útlendum upphefð sér sníkja .
" Jón varð að flýja land fyrir vikið .
Bankarannsóknarnefnd fyrir 100 árum Snemma á ráðherraferli Hannesar Hafstein fóru góðbændur í hópreið til höfuðstaðarins og mótmæltu fyrirhuguðum síma með tilþrifum .
Árið 1909 fyrir réttum hundrað árum gerðust kunnuglegir hlutir .
Miklar og harðvítugar deilur urðu um bankamál .
Bankastjórum var vísað úr starfi með lögregluvaldi og bankarannsóknarnefnd skipuð .
Mótmæli urðu við opinbert heimili ráðherrans , sem kallað hafði yfir sig " gerningaveður , sem í fyllingu tímans veltu honum úr sessi .
" Önnur fyrirferðarmikil mótmæli snerust um ólík viðfangsefni .
Mikil ólga og mótmæli urðu vegna þingrofs 1931 .
Átök og mótmæli urðu um augnveikan rússneskan dreng er hér var í skjóli Ólafs Friðrikssonar , önnur um launaskerðingu í kreppunni ( Gúttóslagur ) og þau mestu andófið gegn inngöngu í Nato , þar sem Íslendingar hafa sjálfsagt komist næst borgaraátökum , því ofrausn væri að tala um borgarastyrjöld .
Lið voru boðin út og táragasi beitt .
Í tveimur þeim síðasttöldu urðu meiðsli á fólki og sum mjög alvarleg .
Þessi mótmæli báru ekki mikinn árangur horft frá sjónarhóli mótmælenda , þótt aðeins hafi verið komið til móts við gúttóslagsmenn .
Keflavíkurgöngur og mótmæli gegn her voru áberandi alllengi en herinn fór án slíks atbeina og var ekki laust við að reynt væri að halda í hann lengur en Kanar vildu .
Á tuttugustu öld urðu mótmæli skipulagðari en fyrr .
Verkalýðsfélögum og margvíslegum hagsmunasamtökum hafði vaxið fiskur um hrygg .
Jafnvel eru mótmælagöngur nú stundum eins konar hluti af hátíðarhöldum .
Menn fara í mótmælagöngur í sparifötum og fá sér súkkulaði og vöfflur á eftir í skipulögðum kaffisamsætum .
Að því leyti til hafa mótmæli aðeins farið að minna á þau snotru þjóðfundarmótmæli 1851 .
Búsáhaldabyltingin ekki tilefnislaus Mótmælin sem kölluð hafa verið búsáhaldabyltingin voru þó fjarri því að vera snyrtileg .
Ekki er hægt að fárast yfir þeim , eða halda því fram þau hafi verið að tilefnislitlu .
Öðru nær .
Tilefni óánægju var svo sannarlega ærið .
Og margur tók þátt og hafði sig í frammi þrunginn af vonbrigðum og réttlátri reiði og jafnvel harmi og uppgjöf .
En svo komu þeir sem beindu þessum heitu tilfinningum í farveg sem þeim hentaði .
Töluvert hefur verið um þessi mál skrifað og flest enn býsna yfirborðslegt svo sem kannski er von og annað er sett fram í tilteknum og næsta augljósum tilgangi og er sannleiksást ekki þar efst á blaði .
Á endanum þrengdust kröfurnar sem einkum voru kyrjaðar með taktslætti stjórnenda í eina um að " vanhæf " ríkisstjórn skyldi víkja .
Og ríkisstjórnin vék en sú hugsun verður æ áleitnari að önnur og mun vanhæfari hafi mætt til leiks .
Svo er annar kafli mótmæla orðinn áberandi á seinustu áratugum .
Þá eru menn á móti margvíslegum mannvirkjum .
Þegar þeir þjóðfundarmenn komu saman hefði þeim aldrei dottið í hug að það yrði síðar þjóðarsport á Íslandi að vera á móti mannvirkjum .
Sú hugsun , ef hún hefði flögrað að , hefði örugglega glatt þá .
Því það væri öruggast merki að vel hefði miðað í frelsis- og framfærslumálum hinnar fátæku þjóðar að Íslendingar hefðu loks tíma og þrek aflögu frá lífsbaráttunni til að mótmæla húsum og öðrum mannvirkjum .
Árið 1851 var fátt um reisuleg hús á Íslandi og fundarstaðurinn Lærði skólinn ( nú MR ) var þeirra langmest .
Langflest hús önnur , sem þá voru uppistandandi og voru þó sum nokkru meiri að burðum en hin almennu hreysi , eru nú horfin .
Því hefði jafnvel framsýnustu mönnum á Íslandi , og þeir hafa vísast verið flestir á þjóðfundi , látið sér til hugar koma að vegir og brýr , hús og virkjanir yrðu endalaus tilefni andófs í landinu .
Iðulega verið komið í veg fyrir mistök Ekki er þetta sagt til þess að gera lítið úr slíkum mótmælum enda vafalaust að forsvarsmenn slíkra hafa iðulega komið í veg fyrir mistök í mannvirkjagerð og dregið úr eða stöðvað framkvæmdir sem skaðað gátu viðkvæma náttúru landsins .
Bréfritara er ekki kunnugt um að gerð hafi verið heildstæð athugun á þessari gerð mótmæla , sem væri þó verðugt viðfangsefni .
Þau eru margvíslegrar gerðar .
Stundum eru það einkum nágrennissjónarmið sem valda athugasemdum og ef þær ná ekki eyrum ráðamanna háværari mótmælum .
Slíkt framtak hefur iðulega orðið til þess að samfélög , svo sem sveitarfélög , hafa orðið vistlegri og notalegri en ella .
Stundum eru mótmælin víðtækari og gjarnan eiga þá opinberar framkvæmdir í hlut .
Hljómskálanum í samnefndum garði var mótmælt og sagt er að Kjarval hafi verið framarlega í flokki og nefnt sem rök að byggingin skyggði á útsýni til Keilis .
Kjarval var aftur á móti fylgjandi því að byggður yrði ofan á tankana á Öskjuhlíð herlegur veitingastaður eins og fram kom í athyglisverðri grein hans .
Það var gert löngu eftir hans dag og var margur á móti því .
Hugmyndir voru um miklar torgframkvæmdir á Skólavörðuholti í ætt við það sem sést í miðborg Helsinki og síðar var Hallgrímskirkju Péturssonar ætlað þar pláss .
Þá hófust mikil mómæli .
Ómar Ragnarsson ( sem sjálfur hefur verið liðtækur mótmælandi ) söng í þessa veru um það : " Um Hallgrímskirkju byggingu er býsna lítill friður .
Biskup segir upp með hana en Pétur ( Ben ) sagði niður .
" Dóttir sama Péturs hamaðist myndarlega gegn Ráðhúsinu , sem nú er við Tjörnina , en hafði sama árangur og faðirinn í slag hans við kirkjuna .
En löngu áður en núverandi ráðhús reis hafði staðið lengi yfir teiknivinna fjölmargra arkitekta og verkfræðinga að öðru ráðhúsi , með borgarleikhúsi inni í sér , sem standa skyldi þvert fyrir norðurenda Tjarnarinnar .
Þá risu mótmæli einnig hátt með menn á borð við Sigurð Líndal í forystu .
Það hús og öll sú mikla framkvæmd koðnaði niður undan þeim mótmælum .
Magnús Óskarsson og Sundasamtök hans stöðvuðu fyrirhugað stórhýsi SÍS inni við Sund .
Seðlabankinn ætlaði að byggja þar sem hús Thors Jensens stóð á Fríkirkjuvegi 11 og hraktist þaðan upp á Arnarhól .
Þar ætlaði bankinn að byggja einhvers konar pýramída á hvolfi en mótmælendur undir forystu Þorsteins Ö. Stephensens leikara stöðvuðu það .
Tónlistarhús var teiknað og átti að rísa í Laugardal .
Það var stöðvað .
Og svona mætti lengi telja .
Mikið fé í óbyggð hús Ef saman væri lagt er ljóst að gríðarlegum fjármunum , ekki síst almennings , hefur verið varið í hugmyndir og hönnun húsa , sem aldrei risu .
Gaman væri ef fræðimenn treystu sér til að leggja mat á það dæmi .
En sem sagt , þá er niðurstaðan hugsanlega sú að við getum sagt í stuttri tölu , upphátt eða í hljóði , við leiði Jóns og Ingibjargar í gamla kirkjugarðinum , til dæmis hinn 17. júní 2011 : " Þær framfarir hafa orðið í landinu síðan þú varst og hést , Jón , að vér mótmælum ekki bara allir , heldur mótmælum vér og þó nú orðið við næstum öllu sem nöfnum tjáir að nefna .
" Ef eitthvað getur glatt þau góðu hjón þá gæti það verið þetta .
