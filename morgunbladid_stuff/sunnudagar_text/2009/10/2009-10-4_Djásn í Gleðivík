NÚ SÍÐSUMARS bar það til tíðinda í Gleðivík á Djúpavogi að þar voru sett upp listaverk Sigurðar Guðmundssonar myndhöggvara .
Þetta náði athygli fjölmiðla , sem eðlilegt var , nema að Ríkissjónvarpið fjallaði aðeins stuttlega um málið og það í neikvæðum tón .
Innihald fréttarinnar var meint óánægja ótilgreindra íbúa Djúpavogshrepps vegna kostnaðarhluta sveitarfélagsins í verkinu .
Af fréttinni mátti ráða að þetta framtak orkaði tvímælis .
Ekki kom fram umfang þess og eðli , né skírskotun þess til umhverfisins og hins framsækna anda sem sannarlega einkennir fámennt byggðarlag , sem mjög hefur þurft að berjast fyrir sínum hlut .
Verkin sem um ræðir eru fjölmargir skúlptúrar úr graníti , formaðir sem egg .
Hvert egg um sig er tileinkað tiltekinni fuglategund sem sjá má á hverju sumri í friðuðu fuglaskoðunarsvæði á Búlandsnesi , steinsnar frá þorpinu á Djúpavogi .
Staðsetning þessara steineggja vekur athygli og er táknræn , ekki síður en verkin sjálf : Við Gleðivík á Djúpavogi var loðnubræðsla sem hætti rekstri og vélarnar voru seldar til útlanda .
Eftir stóð verksmiðjubyggingin , löndunarbryggjan og stöplarnir undan löndunarmannvirkjunum .
Má segja að leifar bræðslunnar hafi staðið þar sem ímynd þeirrar hverfulu gæfu og óblíðra skilyrða til styrkingar atvinnulífinu sem svo mjög einkennir íslensk sjávarpláss .
Á undanförnum árum hefur Djúpavogsbúum tekist að vekja athygli á einstöku og ríku fuglalífi sem finna má á Búlandsnesi , rétt við bæjardyrnar .
Aðstöðu hefur verið komið upp og svæðið verið kynnt hverjum þeim sem stunda vilja þá vistvænu dægradvöl að fylgjast með fuglum , sjá þá og taka af þeim myndir .
Auk merkilegrar sögu staðarins , sem verður ljóslifandi við heimsókn í gamla verslunarhúsið Löngubúð , er fuglaskoðunarsvæðið það áhugaverðasta í augum ferðamanna á þessum slóðum .
Nú er unnið að því að gera Djúpavog að viðkomustað skemmtiferðaskipa og hefur það starf þegar skilað árangri .
Gleðivík ber því nafn með rentu , þrátt fyrir allt .
Fjölmörg smærri byggðarlög um land allt hafa mátt þola brottflutning íbúa og hafa þó staðið í ströngu við að veita hverjum og einum góða þjónustu .
Þau fá litla aðstoð í baráttu sinni og oft á tíðum lítinn skilning .
En þegar lítið samfélag eins og Djúpivogur sýnir lífsvilja sinn eins glögglega og hér var gert er það allrar athygli vert .
Listaverkunum var komið fyrir á auðum stöplum sem standa í röð frá löndunarbryggjunni og upp að hinu auða verksmiðjuhúsi bræðslunnar fyrrverandi .
Í stað þess að vera táknmynd vonbrigða og hnignunar hafa þessar járnbentu steintennur fengið nýtt inntak bjartsýni og lífs , sem tengt er von og vilja lítils samfélags til að rata nýjar leiðir á eigin forsendum .
Þar gleðja þau augu hvers sem njóta vill .
Það var því með lítilli gleði að ég á dögunum sá umfjöllun Ríkissjónvarpsins um þetta menningarframtak .
Athyglinni var beint að því að sveitarsjóður hafði kostað tæpan helming verksins .
Þó kom fram að heildarkostnaður þess var svo lítill að undrum sætir .
Að óreyndu mætti halda að upphæðin dygði vart til meira en til flutningskostnaðar efnis á staðinn um langan veg , hvað þá meir .
En það verða alltaf til úrtöluraddir gegn hverju framtaki á menningarsviðinu sem ráðist er í .
Þær raddir munu þagna , en Djúpavogsbúar munu lengi og vel njóta nýrra dýrgripa í það góða safn sem fyrir var og vonandi líka þeirra einstaklinga sem láta hjartað ráða , fremur en magann .
ÞÓRHALLUR PÁLSSON arkitekt .
Frá Þórhalli Pálssyni 