POPPGOÐIÐ Michael Jackson þótti ekki líklegur til stórræðanna , eða þannig mátu bekkjarfélagar hans stöðuna þegar hann var í miðskóla .
Þó var hann sagður sá hugmyndaríkasti , sá best klæddi og sá feimnasti .
Þetta kemur fram í árbók sem var til sölu á uppboði sem haldið var á ýmsum munum tengdum Jackson í fyrradag í Los Angeles .
Árbókin er frá árinu 1976 en Jackson sótti Cal Prep-miðskólann ( e. high school ) í Encino í Kaliforníu .
Sá sem þótti líklegastur til að ná langt í lífinu , hvað svo sem það þýðir , var Scott nokkur Ashdown .
Ekki fer þó sögum af afrekum hans , í það minnsta kannast færri við nafnið Scott Ashdown en Michael Jackson .
Jackson lést 25. júní sl. og fer nú fram rannsókn á andláti hans .
