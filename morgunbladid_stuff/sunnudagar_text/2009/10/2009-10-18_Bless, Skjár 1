Það eru ekki góðar fréttir að Skjár 1 ætli að fara að selja áskrift að stöðinni , í það minnsta fyrir undirritaðan sem má ekki við því að greiða 2.200 krónur fyrir sjónvarpsstöð ofan á alla reikningasúpuna .
Nægur er nú kostnaðurinn af því að hafa síma og internet og borga skylduáskrift að Ríkisútvarpinu .
Það má þó búast við því að margir gerist áskrifendur því í raun eru 2.200 krónur ekki mikill peningur fyrir mánaðaráskrift að sjónvarpsstöð , rétt rúmar fjórar myndbandsspólur .
Spurningin er þó hvort stöðin sé þess virði .
Nokkrir góðir erlendir þættir eru sýndir á henni , t.d. 30 Rock , Family Guy og af íslenskum þáttum standa þeir Sölvi Tryggvason og Karl Berndsen sig ágætlega í sinni þáttagerð .
En er ekki hætta á því að fólk sleppi hreinlega áskrift og fari þess í stað að hala niður sjónvarpsþáttum af netinu ? Varla er nú mikill missir að öllum raunveruleikaþáttunum , t.d. þessum með vælandi unglingsstelpum sem dreymir um að verða ofurfyrirsætur .
Vel má vera að áskriftarleiðin bjargi stöðinni og vonandi gerir hún það , starfsfólks hennar vegna .
En undirritaður mun ekki finna mikinn mun á sínu daglega lífi við það að missa af Skjá 1 .
Helgi Snær Sigurðsson 