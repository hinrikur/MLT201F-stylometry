Fyrsta plata Smiths , sem kom út í febrúar 1984 , er náttúrlega tímamótaverk í enskri rokksögu og með bestu byrjendaverkum sögunnar , en flestir þeir sem fylgdust með rokkinu á níunda áratugnum muna byltinguna þegar The Smiths sendu frá sér fyrstu lögin vorið 1983 , en um sumarið og haustið tók sveitin líka upp talsvert af lögum fyrir breska ríkisútvarpið sem síðan var safnað á plötuna Hatful of Hollow sem kom út í nóvember 1984 .
Hatful of Hollow er ekki eins sterk plata og fyrsta skífan , en ekki verður framhjá því litið að á henni er snilldarlagið This Charming Man , eitt af helstu meistaraverkum hljómsveitarinnar – tónlistin syngjandi gítarlínur og textinn hylling ástarfunda samkynhneigðra .
This Charming Man var gefið út á smáskífu í október 1983 og svo mikill var æsingurinn að ráðsettir rokkfræðingar hringdu í mig sérstaklega þegar spurðist að sveitin myndi birtast í sjónvarpinu að syngja lagið .
Því hefur svo verið haldið fram að það að sjá Morrissey líða um sviðið með gladíóluvönd í rassvasanum hafi verið vendipunktur fyrir unga skápahomma á sínum tíma , en klingjandi gítarspil Johnnys Marrs hafði ekki minni áhrif á hundruð rokkara – Noel Gallagher Oasis-foringi sagði fyrstu hljómana hafa verið uppljómun .
Lögin á Hatful of Hollow voru síðar flest tekin upp í hljóðveri að nýju og gefin út á breiðskífum sveitarinnar , en ferskleikinn sem einkennir þau verður ekki jafnaður .
Árni Matthíasson arnim@mbl.is 