Hún er aðeins 29 ára og er samt komin í hóp nánustu ráðgjafa Davids Cameron , leiðtoga breska Íhaldsflokksins sem flest bendir til að muni sigra í þingkosningunum á næsta ári .
Anna-Maren Ashford á að bæta ímynd íhaldsmanna , tryggja að flokkurinn birtist almenningi eins og leiðtoginn kýs að hann geri , að Bretar sjái framsækinn , kraftmikinn flokk sem vilji tryggja velferðina en um leið sýna ábyrgðarkennd í fjármálum og heiðra hefðirnar .
Anna-Maren snertir taug í Íslendingum , móðir hennar , Erla Kiernan , er íslensk og sjálf er Anna-Maren með bæði breskt og íslenskt vegabréf .
" Hvað segir þú gott ? " segir Anna-Maren á kórréttri íslensku og án hreims þegar blaðamaður hringir í hana .
Hún segist samt ekki tala málið nógu vel en hafi lært heilmikið á þrem mánuðum í Háskólanum hér eftir að hún lauk stúdentsprófi en auk þess komið oft hingað til lands í skemmri heimsóknir .
En hver er hún ? " Mamma átti íslenska móður en pabbi hennar var enskur , Stanley Kiernan , " segir Anna-Maren .
" Hann bjó á Íslandi mestalla ævina , var sendur þangað í seinni heimsstyrjöld og kynntist þá ömmu minni , Maren Níelsdóttur , sem ég heiti eftir .
Afi , sem talaði alla tíð íslensku með sterkum hreim , átti súkkulaðiverksmiðju og var þekktur á Íslandi , hann kynnti Íslendingum súkkulaðipáskaegg ! Mamma er úr sex barna hópi og alin upp í Reykjavík , hún er arkitekt .
Hún er núna sextug , fór 19 ára held ég til Skotlands , alveg peningalaus en fékk strax styrk til náms í arkitektúr við Edinborgarháskóla , grein sem ekki var hægt að læra á Íslandi .
Mamma er mjög metnaðarfull og ákveðin kona ! Hún fékk síðan vinnu í London og kynntist þar föður mínum , Philip Ashford sem er skipulagsfræðingur .
Þau verja reyndar miklum tíma í Reykjavík vegna þess að þau hafa keypt sér þar íbúð , fara þangað nokkrum sinnum ári .
Ég elska Ísland , landið leikur svo stórt hlutverk í mínu lífi og ég hef mikil og góð tengsl við ættingja mína þar .
Það er slæmt að ég skuli ekki tala málið almennilega en ef ég dveldi á Íslandi í eitt ár myndi ég áreiðanlega ná þessu .
Annars reyni ég að æfa mig eftir mætti þegar ég fer í heimsókn til ykkar ! Ég ætla að giftast unnusta mínum á næsta ári , hann er Skoti og heitir Jamie McCall .
Við fáum íslenskan prest sem heitir Sigurður Arnarson til að gifta okkur .
" Anna-Maren lauk námi í líffræði við Oxfordháskóla en ákvað síðan að halda áfram að vinna við markaðs- og kynningarstörf .
" Ég hefði alveg eins getað lært sagnfræði eða lagt stund á listir , hef alltaf litið á sjálfa mig sem opna fyrir öllum greinum , hef viljað skapa en einnig haft áhuga á vísindum og fræðum .
Best er að geta unnið með alls konar fólki og gert eitthvað sem mér finnst skipta máli .
" Anna-Maren er minnt á Icesave og annað klúður .
Hún er bæði bresk og íslensk .
Er stundum togstreita í henni vegna þessara mála ? " Það er vissulega dálítil togstreita í mér .
Mér finnst gott að fólkið sem lagði peninga inn á Icesave skuli fá endurgreitt en er mjög döpur yfir því að það var nauðsynlegt að gera þetta með þeim hætti sem gert var .
Ég hafði auðvitað miklar áhyggjur af Íslandi í hruninu og hugsaði svo mikið til allra þar , hafði áhyggjur af ættingjum mínum .
Þetta var allt saman mjög vont .
" " Við skiptum ekki aðeins um leiðtoga " En hvaða hlutverki gegnir hún hjá Íhaldsflokknum ? " Opinberi titillinn er yfirmaður miðlunar á vörumerkinu og þetta þýðir að ég hef umsjón með allri hönnun .
Við skiptum m.a. um flokksmerki en ég stýri líka vali á öllum auglýsingum og kynningu , hvort sem það er mynd eða myndskeið í sjónvarpi , herferð með plakötum eða kynningarátak á netinu .
Þetta er mjög víðtækt , ég kem líka að samskiptum við fjölmiðla og í rauninni öllum almannatengslum okkar .
Þetta er þess vegna mikilvægt starf og mjög spennandi líka .
Við skiptum ekki aðeins um leiðtoga heldur stokkuðum upp flokksstarfið og allt viðmót Íhaldsflokksins og það er frábært að geta komið að þessu sem fagmanneskja .
Ótrúlega gefandi og skapandi .
Og enn mikilvægara er að það skiptir svo miklu máli fyrir alla þjóðina hvernig okkur tekst upp .
Ég er því óskaplega ánægð í vinnunni ! " Hún er spurð hvort hún reyni að fá frambjóðendur og jafnvel gamla flokksþingsfulltrúa til að vera nútímalegri í klæðaburði , hrista af sér gamalt íhaldsryk .
Anna-Maren hlær dátt og segir það aldrei koma til greina , þannig afskipti yrðu mjög illa séð .
Flokkurinn sé með flesta félaga af öllum flokkum Bretlands og þeir séu sjálf undirstaðan .
Hún viðurkennir að meðalaldur skráðra flokksfélaga sé hár ( hann er rösklega 60 ár ) en það sé reyndin í öllum flokkum og auk þess sé ungliðahreyfingin mjög sterk og virk hjá íhaldsmönnum .
Stundum er sagt að spuni og yfirborðskennd auglýsingamennska einkenni of mikið nútímastjórnmálin , innihaldið ætti að vera aðalmálið .
Leggur Anna-Maren og hennar fólk of mikla áherslu á ímyndina ? " Ég held að fólk verði að horfa á heildarmyndina .
Allt sem við gerum byggist á grunni sem er og mótar sjálft innihaldið .
Öll stefnumörkun sem við höfum kynnt síðustu árin byggist á nútímalegri íhaldsstefnu .
Við höfum t.d. kynnt mikið af tillögum varðandi umhverfisvernd .
Mitt starf felst í að koma þessum tillögum og hugmyndum á framfæri og minna um leið fólk á grundvallargildi okkar .
En við breyttum mörgu í boðskapnum vegna þess að okkur fannst margt af því gamla gefa kolranga mynd af okkur .
Plakötin okkar sýna vel hvað ég á við , þar er undirstrikað hvað við viljum leggja áherslu á og þau eru ólík öllu öðru sem beitt er í stjórnmálum núna .
Við erum að hampa nútímahugsun , framleiðni , krafti og sókn til framtíðar af því að þetta er það sem við stöndum fyrir .
Þetta er oft einfaldur boðskapur og sagður á mannamáli en grundvallargildi okkar fara ekki milli mála .
Rétt , við beitum nýstárlegum aðferðum og hönnun en gildin eru skýr .
Þetta eru gildi Íhaldsflokksins , þau eru innihaldið í öllu sem við gerum , hverjar sem umbúðirnar eru hverju sinni .
" – Sum plakötin minna dálítið á gömul áróðursspjöld frá Stalínstímanum .
Voru þau fyrirmynd að stílnum ? " Ég held að það sé rétt ábending , " svarar Anna-Maren .
" Það var margt sem hafði áhrif á okkur og við skoðuðum gömul plaköt sósíalista sem voru mjög einföld en áhrifamikil .
Sum af okkar plakötum endurspegla þessa nálgun .
En við höfum líka skoðað vandlega snjallar og vinsælar myndir á bolum , teiknarar sem gera þessar myndir eru oft mjög góðir .
Einn þeirra heitir Mark Titchner , hann notar mjög beinskeyttar hugmyndir .
Við notum því góðar tjáskiptahugmyndir af öllu tagi til að miðla okkar eigin boðskap .
" Guardian áfram eftirlætishelgarblaðið – Foreldrar þínir kusu Verkamannaflokkinn og það gerðir þú líka , eða hvað ? " Já , það er rétt , þau kusu alltaf Verkamannaflokkinn og urðu fyrir sjokki þegar ég snerist .
En þau styðja mig dyggilega og eru stolt af því sem ég er að gera , auk þess veit ég að mamma var orðin mjög vonsvikin yfir Verkamannaflokknum .
Við sjáum til hvað þau gera .
Ég hafði aldrei velt fyrir mér að kjósa Íhaldsflokkinn áður en David Cameron varð leiðtogi .
Mér fannst íhaldsmenn ekki höfða neitt til mín áður en hann tók við en ef ég á að vera hreinskilin var ég ekki mjög pólitísk .
Allir stjórnmálamenn fóru í taugarnar á mér þegar ég var yngri ! En ég hafði samt sterkar skoðanir á afmörkuðum málefnum , umhverfismálum , mannréttindum og fleiri slíkum .
Cameron vakti áhuga minn og í fyrsta sinn fannst mér ég hlusta á stjórnmálamann sem talaði af skynsemi , hefði eitthvað raunverulegt fram að færa .
Og varð mjög hissa þegar ég skildi að ég var sammála þeim gildum sem hann ræddi um .
Ég snerist því mjög skyndilega .
" – En lest enn vinstrablaðið Guardian eða hvað ? " Já , það er enn eftirlætishelgarblaðið mitt ! Reyndar er það ekki síst vegna þess að það fjallar svo mikið um ferðalög og ég hef ferðast mikið um heiminn .
" – En hvað með framtíðina , ferðu kannski sjálf út í stjórnmál ? " Ég er mjög hrifin af því sem ég er að gera núna og nýt starfsins í botn .
En hver veit ? " Rykið dustað af Íhaldsflokknum David Cameron hafði gegnt embætti leiðtoga breska Íhaldsflokksins í hálft ár þegar hann árið 2006 réð ungan ráðgjafa hjá markaðsfyrirtækinu Rainey Kelly Campbell Roalfe / Y & R , Önnu-Maren Ashford , í nýja stöðu ráðgjafa til að hressa upp á staðnaða ímynd flokksins .
Kannanir höfðu sýnt að kjósendur væru ágætlega sáttir við stefnuna en litist illa á sjálfan flokkinn .
Ekki var nóg að nýi leiðtoginn væri ungur , fleira þurfti til .
Anna-Maren hófst þegar handa , hún lét í samráði við umdæmisfélög flokksins hanna nýtt merki fyrir hann , mynd af eikartré .
Gamla merkið var frá tíma Thatcher á níunda áratugnum , kyndill sem tákna átti frelsið .
En eikin á að minna á umhverfisvernd , rætur og hefðir .
Anna-Maren hefur unnið mikið að skipulagningu flokksþinga .
Fullyrt er í breskum blöðum að hún hafi jafnvel fengið suma staðnaða og rykfallna jakkafatakalla á þingunum til að hressa upp á útlitið , ganga um með opið í hálsinn .
Plakötin hennar þykja beinskeytt og snjöll og hugtök eins og " félagsleg ábyrgð " og " velferð " eru ekki lengur einkaeign Verkamannaflokksins .
Og Cameron hlýddi ráðum ímyndarsérfræðinganna og sýndi á sér mjúku hliðarnar .
Hann hjólar í vinnuna og leggur áherslu á einlægan áhuga sinn á umhverfismálum og siðbót í stjórnmálum .
Valið á Önnu-Maren vakti verulega athygli fjölmiðla , ekki síst að hún skyldi viðurkenna að hafa áður stutt Verkamannaflokkinn .
Ekki hinn dæmigerði , ungi íhaldsmaður .
" Það er einhver vægðarlaus kraftur í henni , " sagði gamall vinnufélagi , James Murphy , og taldi að þessi eiginleiki gæti verið að hluta frá íslenskri móður hennar .
