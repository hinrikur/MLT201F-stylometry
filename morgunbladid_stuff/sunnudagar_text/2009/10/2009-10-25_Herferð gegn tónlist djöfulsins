Erkibiskupinn af Dubuque , Francis Beckman , var ómyrkur í máli þegar hann hóf herferð gegn sving-tónlist í Bandaríkjunum 25. október 1938 .
Klerkur fordæmdi stefnuna sem var að hans áliti úrkynjuð og til þess eins fallin að eyðileggja ungmenni og draga þau rakleiðis niður til heljar .
Stór orð en á móti kemur að ekki var við neina venjulega uppreisnarmenn að etja , pönkara þess tíma , Benny Goodman , Louis Armstrong , Glenn Miller , Count Basie og Duke Ellington .
Tímarnir breytast og mennirnir með .
Þess má til gamans geta að biskup átti afmæli þennan dag , 25. október , en ekki er vitað til þess að það komi málinu á nokkurn hátt við .
Enda þótt viðhorf biskups sé í besta falli hlægilegt í dag var það alls ekkert einsdæmi á þessum árum .
Gegnum borgurum stóð stuggur af svinginu og vildu jafnvel láta banna það .
Af því varð ekki í Bandaríkjunum , landi hinna frjálsu .
Tvö önnur stórveldi , Þýskaland og Sovétríkin , létu hins vegar harðbanna þessa nýju tónlistarstefnu .
Nasistar með þeim rökum að svingið tengdist blökkumönnum og tónlistarfólki af gyðingaættum órofa böndum en Sovétmenn á þeim forsendum að það væri pólitískt óæskilegt .
Það er ekki árennileg þrenning að standa andspænis , nasistar , kommúnistar og kirkjan .
Djarfara en djassinn Svingið , sem er skilgetið afkvæmi djassins , ruddi sér til rúms um miðjan fjórða áratuginn og varð snemma vinsælasta tónlistarstefnan vestra .
Það þótti " djarfara " en djassinn , útsetningar hugmyndaríkari og textar á köflum glannalegri .
Fyrir vikið heillaðist unga fólkið af svinginu .
Upphaflega náði stefnan einkum eyrum svartra Bandaríkjamanna en fljótlega flykktust hvítir um hana líka .
Í því sambandi er oft miðað við tónleika Bennys Goodmans í Palomar-danssalnum í ágúst 1935 .
Þar var að sögn ekki hægt að þverfóta fyrir glæsipíum á gólfinu .
Menn höfðu ekki bara horn í síðu svingsins á hugmyndafræðilegum forsendum , heldur líka tónlistarlegum .
Þannig segir W.C .
Handy , sem oft er kallaður " Faðir blúsins " , í endurminningum sínum að helstu hljómsveitarstjórar , söngvarar og aðrir hafi gjarnan lagt út af tónlist blökkumanna á markaðsforsendum .
" Þess vegna fundu þeir upp " sving " sem er ekki eiginlegt tónlistarform , " segir Handy .
Heppinn að vera fallinn frá Þrátt fyrir úrtölur hélt svingið velli sem vinsælasta tónlistarstefnan í Bandaríkjunum um skeið .
Heldur fór að halla undan fæti eftir að Bandaríkin soguðust inn í seinni heimsstyrjöldina af þeirri einföldu ástæðu að erfitt reyndist að manna " big-bandið " , þar sem fjöldi tónlistarmanna var á vígstöðvunum .
Inn í það spiluðu líka bágur efnahagur á stríðsárunum , dýrt var að ferðast með stórsveitir , og upptökubann frá 1942 til 1948 vegna verkfalla samtaka tónlistarmanna .
Þegar banninu var aflétt í janúar 1949 höfðu nýjar stefnur , svo sem bebop og stökk-blús leyst svingið af hólmi og poppið var á næsta leiti – með allri sinni úrkynjun .
Það var kannski eins gott að aumingja Francis Beckman erkibiskup var fallinn frá á þeim tíma .
Hann andaðist í október 1948 , 72 ára að aldri .
Elvis og Bítlarnir hefðu ekki verið á hann leggjandi , hvað þá Sex Pistols og Slayer .
orri@mbl.is 