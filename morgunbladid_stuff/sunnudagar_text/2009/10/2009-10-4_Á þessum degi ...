Bandaríski sjónvarpspredikarinn Jim Bakker var ákærður 4. október 1988 fyrir fjárdrátt og samsæri .
Þá höfðu fjölmiðlar vestra mánuðum saman rakið alls konar hneykslismál , sem tengust starfsemi Bakkers og konu hans , Tammy Faye .
James Orson Bakker , eins og hann heitir fullu nafni , fæddist árið 1940 .
Hann hóf að predika í sjónvarpssal árið 1966 , ásamt eiginkonu sinni .
Þau fengu síðar eigin þátt í Virginíuríki , The Jim and Tammy Show .
Upp úr 1970 fluttu hjónin til Kaliforníu og tóku að sér stjórn á nýjum þætti , Praise the Lord ( Lofið Drottin ) .
Þau hurfu fljótlega á braut og að þessu sinni til Norður-Karólínu .
Þar sendu þau út þáttinn The PTL Club , en PTL vísaði til Praise the Lord .
Þátturinn varð fljótt mjög vinsæll og var sýndur á hartnær hundrað sjónvarpsstöðvum um öll Bandaríkin .
Í upphafi níunda áratugarins voru Bakker-hjónin orðin að stórveldi .
Þau ráku kristilega skemmtigarðinn Heritage USA í Suður-Karólínu og hann varð fljótt þriðji vinsælasti skemmtigarður Bandaríkjanna , á eftir skemmtigörðum Disney í Flórída og Kaliforníu , með sex milljónir gesta árlega .
Þá komu þau hjón sér upp búnaði til útsendinga á þáttum sínum um gervihnött allan sólarhringinn um gjörvöll Bandaríkin .
Í þáttunum fóru þau fram á fjárframlög frá áhorfendum og til þeirra streymdi um ein milljón dala í viku hverri .
" Ég trúi því að ef Jesús væri á lífi í dag væri hann í sjónvarpinu , " sagði Jim .
Krabbamein í andliti kristni Bakker-hjónin lifðu engu meinlætalífi , heldur nutu alls þess besta sem hægt var að fá fyrir peninga .
Dagblaðið The Charlotte Observer hóf rannsókn á söfnunum PTL á árunum 1984 til 1987 .
Þar kom m.a. fram , að hjónin seldu eins konar lífstíðaráskrift að PTL-klúbbnum , sem átti m.a. að tryggja félögum þriggja nátta gistingu einu sinni á ári á lúxushóteli í skemmtigarðinum .
Tugir þúsunda borguðu þúsund dali fyrir aðild , en aðeins var byggt eitt 500 herbergja hótel , sem engan veginn annaði eftirspurn .
Bakker-hjónin söfnuðu fé , sem hefði dugað fyrir mörgum slíkum hótelum , en settu peningana í rekstur skemmtigarðsins og fengu sjálf 3,4 milljóna bónusgreiðslu .
Jim hélt tvöfalt bókhald til að reyna að fela allar misfellur .
Þá kom í ljós að kona að nafni Jessica Hahn hafði fengið tæpa 280 þúsund dali í greiðslu fyrir að skýra ekki frá því að Jim hefði nauðgað henni .
Eftir að þær upplýsingar lágu fyrir sagði Jim Bakker af sér sem forstöðumaður PTL .
Eftirmaður hans var Jerry Falwell , sem síðar afneitaði Jim harkalega , kallaði hann lygara , sem drægi sér fé og væri kynferðislega afbrigðilegur , " mesta hrúður og krabbamein í andliti kristninnar í tvö þúsund ára sögu kirkjunnar " .
Ekki að furða að Bakker-hjónin hafi talið sig illa svikin , enda héldu þau að Falwell myndi hjálpa þeim að ná aftur völdum í PTL .
Alræmdir samfangar Jim Bakker var dæmdur í 45 ára fangelsi og til greiðslu hálfrar milljónar dala sektar .
Sú refsing var síðar milduð í átta ára fangelsi .
Í fangelsinu deildi Bakker klefa með öðrum frægum mönnum .
Þar var Lyndon LaRouche , sem ítrekað reyndi að ná útnefningu sem forsetaefni demókrata , en var dæmdur fyrir fjársvik og undanskot á sköttum , þótt hann og fylgismenn hans hefðu ávallt haldið því fram að um pólitískar ofsóknir væri að ræða .
Og þarna var líka fallhlífarstökkvarinn Roger Nelson , sem hafði sett fjölmörg met í fagi sínu , en sat inni vegna skattsvika .
Hann ku hafa sleppt því að gefa upp tekjur af umfangsmiklu fíkniefnasmygli .
Tammy Faye og Jim skildu og hún giftist aftur , þeim manni sem tekið hafði að sér að greiða Jessicu Hahn fyrir þögn hennar .
Tammy Faye lést árið 2007 .
Jim er hins vegar enn hinn sprækasti , með nýja og töluvert yngri konu upp á arminn , Lori Bakker .
Þau halda nú úti daglegum sjónvarpsþætti , Jim Bakker Show .
Þrátt fyrir að hafa afplánað fangelsisvist sína skuldar Jim Bakker skattinum enn sex milljónir dala .
En þótt hann sé farinn að búa um sig ríkmannlega og sjónvarpsþætti hans vaxi fiskur um hrygg , þá eru engar eignir skráðar á hans nafn , svo líklega fær skatturinn að bíða um sinn .
rsv@mbl.is 