Umræðan er dálítið þunglyndisleg núna .
Þá er ekki verið að fjalla um svo kallaða bloggheima , sem iðulega eru stórundarlegir , þótt innan um og saman við sé þar læsilegt efni eftir skynsama og velmeinandi menn sem geta haldið á penna .
Til hafa orðið nýjar upphrópanir sem eiga að merkja að umrót og tilfinningahiti sé í þjóðfélaginu , jafnvel af svo sem öngvu tilefni og sá gusugangur skipti hugsanlega einhverju máli .
" Bloggheimarnir loga " heyrast stjórnmálamenn segja og verða þá þeir pastursminnstu í þeim hópi óvissir um stöðu sína og hvaða skoðun sé heppilegast að hafa næsta hálftímann til að teljast með .
En sé betur að gáð kemur oftast ekki annað í ljós en að þeir orðljótustu á vefnum hafa þrútnað út örlítið meira en endranær og eru að reyna að yfirbjóða hvur annan með uppspuna og munnsöfnuði .
Má þá ekki glöggt sjá hver sigrar .
Ekki eru nein dæmi þess að þessar eldglæringar á blogginu hafi skipt neinu máli um nokkurn skapaðan hlut .
Hitt er ekki óþekkt að grandvarir menn og fróðir komi að upplýsingum í skrifum sínum , sem ekki hafa ratað inn í venjulega fjölmiðla og af þeim spinnist umræður sem í einstökum tilvikum hafa áhrif á þær ákvarðanir sem teknar eru í þjóðfélaginu eða opni augu manna fyrir nýjum sannindum .
Þá er allstór hópur manna , sem heldur úti vefsíðum af miklum myndarskap og hefur með skarplegum athugasemdum heilmikil áhrif á þjóðfélagsumræðuna , sem kórstjórar bloggsóðanna hafa sem betur fer ekki .
En þótt margur bloggarinn sé bölmóðsins besti vinur þá er til annar hópur manna sem eru sannkallaðir gleðigjafar og hafa lengi verið aufúsugestir þjóðar sinnar .
Það eru þeir listamenn sem létta mönnum skap með fjörlegri framgöngu og hressilegum húmor .
Og það er guðsþakkarvert hvað slíkir menn endast .
Spaugstofumenn sjónvarpsins eru snillingsmenni sem létta mönnum lund vikulega á vetrum , þegar þörfin er mest , líka þeim sem helst verða fyrir barðinu á þeim .
Ómar Ragnarsson er sem skemmtikraftur óborganlegur og úthaldið , þrekið og " nefið " fyrir hinu spaugilega engu líkt .
Laddi á sjötugsaldri er afburðaeintak og það er rétt hjá " Magnúsi " að það er náttúrlega bilun að hann skuli ekki fyrir löngu orðinn heimsfrægur .
Söngfuglinn Ragnar Bjarnason er nýorðinn 75 ára og hefur í meira en hálfa öld átt hvert það bein þjóðarlíkamans , sem getur dillað sér .
Það er ótrúlegt hverju sá maður kemur í verk með hangandi hendi .
Þessir menn eru eingöngu valdir af handahófi úr hópi gleðigjafanna góðu .
En síðastur skal nefndur maður , sem Morgunblaðið sagði frá á dögunum að væri að koma heim aftur með nýtt hjarta , Jóhannes eftirherma Kristjánsson .
Öll sætin á sagaklass hefðu ekki dugað fyrir þær persónur sem sá maður getur brugðið sér í .
Við þökkum gleðigjöfunum , nefndum og ónefndum , og teljum við hæfi að segja að við fögnum hjartanlega heimkomu Jóhannesar Kristjánssonar og allra hans fjölmörgu fylginauta .
