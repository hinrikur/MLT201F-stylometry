Eftir Kristján Jónsson kjon@mbl.is Bandaríkjamenn tóku bílnum fagnandi þegar hann kom fram á sjónarsviðið seint á 19. öld .
Hann varð ekki eingöngu miðlægur í samgöngum og óaðskiljanlegur partur af fjölskyldulífi heldur ein af undirstöðum efnahagsins .
" Það sem er gott fyrir General Motors er gott fyrir Bandaríkin " var sagt , svo stór þáttur í vexti og viðgangi ríkisins voru bílaverksmiðjurnar .
Bíllinn varð goð , tákn um frelsi og nútímalega lífshætti .
Og hann varð fljótt almenningseign og gerði þjóð í risastóru landi kleift að ferðast hratt og þægilega ( amk .
miðað við ferðamáta fyrri alda ) hvert sem hún vildi .
En er ástin á bílnum að kulna ? Los Angeles Times sagði nýlega frá könnun sem markaðsrannsóknafyrirtækið J. D. Power and Associates gerði í sumar á viðhorfum Bandaríkjamanna á aldrinum 12-29 ára til bílsins .
Könnuð voru hundruð þúsunda ummæla sem tengdust bílum á samskiptasíðum vefsins .
Markmiðið var að kanna hug unga fólksins til bílaiðnaðarins almennt en reyndar einnig til ákveðinna tegunda .
Í skýrslu fyrirtækisins segir að greina megi augljósa viðhorfsbreytingu meðal táninga þegar rætt er um nauðsyn þess og þrána eftir að eiga bíl .
Hluti af skýringunni er sagður geta verið erfiður efnahagur landsmanna í kjölfar fjármálakreppunnar .
Bensínverð hafi hækkað mjög og dýrara sé orðið að eiga og reka bíl .
Þess vegna sé ekki lengur jafnmikið vit í því að eiga bíl ef hægt sé að sleppa því .
En fleira kemur til .
" Alls konar rafræn tjáskipti og samskiptasíður valda því að táningum finnst ekki jafn mikilvægt og áður að hittast í raunveruleikanum og þeir hafa minni þörf fyrir samgöngutæki , " segir í lokaorðum skýrslunnar .
Athyglisvert er að áhyggjur af mengun og loftslagsbreytingum virðast ekki leika mikið hlutverk í hugarfarsbreytingunni .
Bílaframleiðendur óttaslegnir ? Chance Parker , yfirmaður hjá J. D. Power , segir að niðurstöðurnar og einkum neikvæð afstaða unga fólksins til bílsins hljóti að valda áhyggjum meðal bílaframleiðenda vestra .
Hann segir að kaupgeta ungu kynslóðarinnar geti síðar orðið sú mesta sem um getur í sögu landsins og því mikilvægt fyrir bílaframleiðendur að ávinna sér strax traust og velvild hennar .
Og unga fólkið gagnrýni sum vörumerki og framleiðendur mjög harkalega .
En hvernig er ástandið í öðrum löndum ? Vitað er að bílaumferð hefur dregist saman í sjálfu bílalandinu Japan og hlutfallslega færri eiga nú bíl þar í landi en fyrir nokkrum árum .
Áhuginn hefur dvínað og mest hjá ungu fólki í milljónaborgunum .
Þessi þróun hefur þegar valdið samdrætti hjá bílaframleiðendum í Japan og ógnar ýmsum þjónustufyrirtækjum sem byggja starfsemi sína að miklu leyti á bílum og umferð .
Má nefna veitingastaði og smásölufyrirtæki sem eru langt frá miðstöðvum almenningssamgöngutækja .
En fátt bendir samt til þess að bíllinn sé á leið á sorphauga sögunnar þótt framtíðarbíllinn geti að sjálfsögðu orðið mjög frábrugðinn nútímafarartækinu .
Draumurinn um eigin bíl lifir góðu lífí meðal fátækra þjóða og nú er hann að verða að veruleika fyrir milljónir Kínverja .
Í janúar seldust fleiri bílar í Kína en i Bandaríkjunum og söluaukningin í sumar , borin saman við sömu mánuði í fyrra , var nær 90% .
Besti vinur Bandaríkjamannsins NÚTÍMABÍLLINN átti sér marga fyrirrennara en Þjóðverjar smíðuðu fyrstu nothæfu bílana með sprengihreyfli seint á 19. öldinni .
Bandaríkjamenn urðu hins vegar fyrstir til að fjöldaframleiða sjálfrennireiðina eins og farartækið var stundum kallað hér á landi .
Henry Ford nýtti sér færibandið 1908 og einbeitti sér að því að framleiða einfalda , ódýra en sterka bíla .
Sætin í þeim frægasta og vinsælasta , Ford T , voru klædd eins konar gervileðri , vélin 20 hestöfl og bíllinn aðeins um 700 kg .
Fólk gat fengið hann í hvaða lit sem það vildi svo fremi sem hann var svartur , var haft eftir Ford .
En litaúrvalið var þó aukið 1924 .
Hann lækkaði oft verð á bílunum og úrskýrði eitt sinn málið með því að nú yrði auðveldara fyrir láglaunamenn að fá sér bíl – og veltan myndi aukast ! En í fyrsta sinn var almenningi gert kleift að kaupa sér bíl og þróunin varð hröð ; á þriðja áratugnum var svo komið að ekki voru nema fjórir Bandaríkjamenn um hvern bíl , öll þjóðin gat , fræðilega séð , verið akandi samtímis .
Svo hátt varð hlutfall bíleigenda hvergi í Evrópuríki fyrr en um 1960 .
Bandarískir bílar hafa í marga áratugi verið að jafnaði stærri og aflmeiri en gengur og gerist í öðrum miklum bílalöndum , eyðslan skipti litlu vestra af því að bensín var ekki skattlagt og því hræódýrt .
En menn útskýrðu líka stærðina með því að vegalengdir væru oft miklu meiri í þessu stóra ríki en í t.d. Evrópu og fólk vildi hafa það notalegt á ferðalögum , nóg pláss fyrir fólk og farangur .
Sagt var að fjölskyldan vildi helst ferðast um í setustofu á hjólum og þess vegna þurfti að hafa sætin stór og mjúk eins og sófa .
Fjöðrunin varð einnig að vera þægileg sem aftur olli því að bandarískir fjölskyldubílar voru ekki hentugir til mikils hraðaksturs ; þeir gátu verið valtir .
Stórt og krómað grillið var í augum margra upp úr miðri 20. öld einkenni bandarískra bíla , til varð í dönsku orðið " dollargrin " ( dollarabros ) .
Oft var þessi ofhlæðistíll á sjötta og sjöunda áratugnum nefndur sem dæmi um smekkleysi Bandaríkjamanna og því óneitanlega skondið að þeir sem teiknuðu bílana vestra voru nær allir Ítalir .
Bílar sem nota sólina Bílar framtíðarinnar verða vafalaust ekki með hefðbundnum sprengihreyfli .
Einhvern tíma mun jarðefnaeldsneyti eins og olía verða búið og einnig óttast margir að koldíoxíðlosun geti valdið skyndilegum loftslagsbreytingum .
Marga dreymir um bíla sem ganga fyrir sólarorku , yrði þá bíllinn þakinn sólarsellum sem myndu framleiða raforku .
En illa hefur gengið að smíða raunhæft módel sem gæti komið í stað hefðbundins bíls .
Bara loft á tankinn Einn frumlegasti bílhreyfill sem komið hefur fram er loftmótor Frakkans Guy Negre .
Hér er tilraunabíllinn AIR CAR frá fyrirtækinu MDI í Lúxemborg .
Ætlunin er að framleiða loftbíla í Indlandi , Þýskalandi og hugsanlega víðar .
Notaður er háþrýstikútur undir loftið og hægt yrði að fá áfyllingu á venjulegri bensínstöð á fáeinum mínútum .
Bíllinn er mengunar- og hljóðlaus .
Hámarkshraði verður liðlega 100 km og hægt að aka allt að 190 km á fyllingu .
Rafbílar silast áfram Nú leggja menn áherslu á sparneytni og níðþungir bensínhákar eru á útleið .
Tvinnbílar , sem búnir eru bæði rafmagns- og sprengihreyfli , eru þegar á götunum .
En meiri áhugi er á bílum sem ganga algerlega fyrir rafmagni og stutt í að slíkir vagnar verði fjöldaframleiddir .
Kosturinn er ekki síst að þá þarf ekki að byggja upp nýtt net af dreifistöðvum fyrir orkuna , hægt að nota það sem fyrir er .
Og loftmengun yrði engin .
Eftir er að leysa annan vanda einkabílsins .
Með auknum bílafjölda er sífellt erfiðara að komast ferða sinna um stórborgir bílaþjóðanna vegna þess að farartækin taka svo mikið pláss .
