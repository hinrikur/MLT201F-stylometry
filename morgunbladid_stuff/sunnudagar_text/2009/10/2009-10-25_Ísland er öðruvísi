Hedi Kairouannais er franskur arkitekt , hann er fertugur og býr og kennir við arkitektaháskóla í Lyon .
En hann er líka þjálfaður áhugaljósmyndari og hefur tekið ástfóstri við Ísland en hann kom hingað fyrst árið 1993 .
Frá 2003 hefur hann verið hér á hverju sumri og stundum dvalið í nokkra mánuði .
Og Hedi þekkir landið betur en margir innfæddir þar sem hann hefur farið í ótalmargar gönguferðir um hálendið og ekki síst Vestfirði .
Fékk áhuga á fólkinu " Fyrst var ég aðallega áhugasamur um landslagið en fékk seinna áhuga á fólkinu og menningunni , " segir Kairouannais .
" Ég var bæði að læra að taka myndir og átta mig á Íslendingum ! Sjálfur er ég frá svæði sem er nálægt Ölpunum og fór þar oft í gönguferðir og kleif fjöll .
Ég er því vanur gönguferðum í erfiðu landslagi en Ísland er á margan hátt öðruvísi , ekki síst vegna veðursins , allra umhleypinganna .
Menn verða að læra á þetta og það tekur tíma að átta sig á því hvernig maður bjargar sér hér í gönguferðum .
Ég hef gengið mikið á svæðinu í grennd við Þórisjökul nálægt Kaldadal .
Þetta var svolítið snúið , engar merkingar og ég var einn .
Eini félagsskapurinn var landslagið .
Og auðvitað erfitt af því að ég bar allt sem ég þurfti á bakinu , tjald og þess háttar .
Í sumar gekk ég um svæði hjá Langjökli við Hvítárvatn .
Það var fín ferð , jökullinn var alls staðar svo nálægur og heillandi .
En ég hef líka farið með jeppamönnum í Naustavík sem er ekki langt frá Akureyri , þeir voru á Landroverjeppum .
Það var líka mjög gaman , þetta var skemmtilegur félagsskapur .
En ég reyni alltaf að verja að minnsta kosti einni eða tveim vikum á Vestfjörðum þegar ég kem hingað , það er svo sérstök stemmning þar og landslagið engu líkt .
Ísland skiptist í mínum huga í þrennt .
Fyrst er það Reykjavík .
Svo landsbyggðin en Vestfirðir eru svo þriðja landið , eins og annars konar Ísland .
Þoka á Hornströndum Ferðalögin hafa valdið því að landið hefur opnast fyrir mér .
Öðru hverju lendir maður í svolítið ískyggilegum aðstæðum .
Einu sinni var ég einn á Hornströndum .
Fyrsta daginn var sól og blíða en næsta dag lenti ég í dimmri þoku , sá varla nokkurn skapaðan hlut og var smeykur um að villast .
En ég var með gps-tæki og það bjargaði málunum .
Einu sinni var ég á Kaldadal um mitt sumar , vaknaði einn morguninn og þá var fimm sentimetra þykkur snjór yfir öllu ! En þegar þung ský hvíla yfir landinu og veðrið er að breytast og sums staðar glittir í sól eru góð skilyrði til að taka afbragðs myndir .
Það er mikil dramatík í þessu , sterkar andstæður og ekki auðvelt að mynda það .
En yfirleitt er ég að leita að þannig aðstæðum .
