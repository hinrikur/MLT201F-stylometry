Eftir Unni H. Jóhannsdóttur uhj@simnet.is Eflaust hugsa fæstir sem ekki orðið hafa fyrir þeirri hræðilegu lífsreynslu , sem kynferðislegt áreiti og nauðgun er , hversu margt í umhverfinu , sem öðrum er sárasaklaust , getur orðið til þess að rifja hana upp , eins og t.d. kynferðislegt ofbeldi í kvikmyndum .
Kvikmyndir eru vinsæl afþreying , efni þeirra fjölbreytilegt og flestir finna eitthvað við sitt hæfi .
Merkingum um innihald mynda finnst sumum þó ábótavant en þær eru einungis tengdar aldri sem oft segir neytandanum lítið .
Ofbeldi í kvikmyndum er margs konar eins og viðmælandi Morgunblaðsins bendir á en hann telur þó sérstaklega að kynferðislegt ofbeldi og nauðgun í kvikmyndum valdi þolendum slíkrar reynslu oft óþarfa sálarkvöl og upprifjun á reynslu sinni og slík atriði komi oftast að óvörum .
Hann vildi ekki koma fram undir nafni að beiðni unnustu sinnar og er hér nefndur Björgvin .
" Ef myndir væru merktar sérstaklega , að í þeim væri nauðgun , þá hefði þolandinn val og gæti einfaldlega farið á aðra mynd án þess að skýra út fyrir öðrum hvers vegna , " segir hann .
" Ég fer mikið í kvikmyndahús og það er frábær upplifun að sjá góða og vel leikna bíómynd .
Tæknin er orðin svo mikil að það er nánast eins og maður sé þátttakandi í myndinni sjálfri , svo mjög lifir maður sig oft inn í hana .
Oftast er það jákvæð og skemmtileg upplifun .
Þó koma upp tilvik , þar sem maður vildi óska að maður gæti forðað sér og sínum út úr kvikmyndasalnum án þess að nokkur tæki eftir .
" Björgvin og tekur sér málhvíld áður en hann heldur áfram .
" Það er ekki vegna þess að myndin sé léleg eða illa leikin heldur vegna þess að hún er of raunveruleg til þess maður geti notið hennar .
Sessunautur manns strýkur skyndilega af sér tár sem fossa niður kinnarnar og gengur í gegnum enn eina upprifjunina á sárri reynslu – og nú í Dolby Digital .
" Björgvin segist vita hvernig það er að vera aðstandandi konu sem hefur orðið fórnarlamb nauðgara .
" Ég veit hvernig mér , sem aðstandanda , líður þegar ég sit í myrkvuðum kvikmyndasal og horfi á leikna nauðgun , en ég get ekki ímyndað mér hvernig manneskju sem hefur verið nauðgað líður á slíkri stundu .
Ég veit þó að viðkomandi upplifir enn á ný miklar og sárar tilfinningar .
Þessi atriði eru því miður að verða harkalegri , ítarlegri og óvæntari með hverri mynd .
Kvikmyndir séu merktar Björgvin segist þó alls ekki vera á móti því að því að kvikmyndir sýni og fjalli um kynferðislega áreitni eða nauðganir .
" Ég er alls ekki á móti því að þessi hryllingur sé sýndur fyrir fullum kvikmyndasal og má þá ef til vill vera mjög raunverulegur ef það verður til þess að fólk , líka ráðamenn , geri sér fyllilega grein fyrir hvers lags sálarmorð nauðgun er og að nauðgurum beri að refsa af fullri hörku fyrir athæfið .
Enginn dómur er of þungur því fórnarlömbin bera merkin ævilangt og glíma við afleiðingarnar dag hvern .
" En það er ein ósk sem Björgvin vill koma á framfæri .
" Mig langar að biðja þá sem ráða þessum málum og stjórna kvikmyndahúsum í landi að merkja þær myndir sem innihalda nauðgunaratriði eða gróft kynferðislegt ofbeldi sérstaklega , svo fjölmörg fórnarlömb nauðgana geti komið sér undan því að vera skyndilega í þeirri stöðu að þeirra sárasta upplifun sé rifjuð upp fyrirvaralaust .
Það hlýtur öllum að vera ljóst hversu hræðileg staða þetta er fyrir fórnarlambið .
Það er ekki einu sinni víst að sá sem bauð fallegu dömunni , systurinni , eiginkonunni eða jafnvel móður sinni á kvikmyndina viti að viðkomandi hafi verið nauðgað og þau eru fyrir vikið neydd til þess að horfa á leikkonu sýna Óskarsverðlaunaleik á risatjaldi og geta sig hvergi hreyft á meðan rifjuð er upp þessi sára reynsla – og fá svo martraðir næstu nætur .
" Björgvin segir að ekki réttmætt að halda því fram að konur eða karlar sem verði fyrir nauðgun hægt að spyrja af hverju ganga þær eða þeir , því karlmenn lenda líka í þessari reynslu , gangi bara ekki út .
" Það er ekki svo einfalt , sérstaklega ef þetta er atburður sem aldrei hefur verið sagt frá eða verið kærður til lögreglu en það er alltof oft staðreyndin .
Fórnarlambið situr því í myrkrinu og reynir sitt besta til að halda andlitinu .
Við eigum að geta forðað þeim frá því .
" Sérstaða nauðgana Nú spyrja efalaust margir : " En hvað með önnur fórnarlömb ofbeldis og slysa ? " Björgvin segist gera sér grein fyrir því að fleiri eigi um sárt að binda vegna hvers konar ofbeldis , slysa og harmleikja .
" Það er svo margt vont til í þessum heimi og án nokkurs vafa rifjast margt af því upp þegar farið er í kvikmyndahús og vekur upp sárar tilfinningar , " segir hann .
" Ég tel samt að þeir sem hafa orðið þolendur nauðgunar hafi sérstöðu , því bæði kenna þeir sjálfum sér oft um glæpinn eða skammast sín svo mikið að þeir leita sér sjaldan hjálpar þótt skömmin sé ekki þeirra .
Þeir sem lenda í annars konar ofbeldi , eins og t.d. skotárásum , barsmíðum eða alvarlegum slysum halda því sjaldnast leyndu .
Þau fórnarlömb geta nær samstundis leitað til fjölskyldu , vina og fagfólks til að fá kærkominn stuðning og komist yfir eða lært að lifa með atburðinum .
Því miður á þetta afar sjaldan við fórnarlömb nauðgara , mörg þeirra " lifa " með kramið hjarta og mölbrotna sál á bak við grímu til æviloka , " segir Björgvin og ítrekar : " Allt sem þyrfti til að gera mörgum lífið örlítið léttara er lítið staðlað merki í auglýsingu kvikmyndar og á DVD-diskum sem yrði nóg til þess að gefa því fólki sem á um sárt að binda eftir kynferðisbrot , val og þar með tækifæri til að segja , án þess að gefa upp hvers vegna : " Nei , veistu mig langar frekar að sjá einhverja aðra mynd í kvöld .
" " Margt sem réttlætir sérstaka merkingu " Þetta er ágætispunktur sem Björgvin bendir á í þessu viðtali og margt , eins og hann nefnir , sem réttlætir það að kvikmyndir og myndbönd séu merkt sérstaklega komi fram í þeim nauðgun .
Fórnarlömb nauðgana endurupplifa oft lífsreynslu sína og ef hægt er að koma í veg fyrir það þá er það af hinu góða , " segir Guðrún Jónsdóttir hjá Stígamótum .
" Mig langar í framhaldi af þessari umræðu að fara með hana aðeins lengra og benda á að t.d. á Spáni er afar gott samstarf á milli félagasamtaka kynferðisofbeldis og fjölmiðla .
Í hvert skipti sem fjallað er um kynferðisofbeldi í fjölmiðlun er hnýtt aftan í umfjöllun upplýsingum um hvar þolendur geti leitað aðstoðar .
Það væri mikill fengur í slíkri samvinnu hér á landi .
" Könnum hvort þetta sé framkvæmanlegt " Við höfum fullan skilning á þessu vandamáli og höfum rætt það hér , " segir Konstantín Mikaelsson , vörustjóri DVD , myndbanda & sjónvarps hjá Senu og skoðunarmaður .
" Við förum eins og aðrir innflutnings- og dreifingaraðilar kvikmynda og DVD-banda hérlendis eftir hollenska kerfinu þegar við merkjum myndir .
Það er hins vegar ekkert sem bannar það að bæta við einu merki .
Það eru alveg gild rök fyrir því að merkja myndir sérstaklega ef nauðgun kemur fram í mynd en eins og Snæbjörn hjá Smáís bendir á þá er ákveðin hugmyndafræði á bak við hollenska kerfið og best að allir fari eftir sama samræmda kerfinu .
Við hjá Senu ætlum hins vegar ekki að ýta þessu máli út af borðinu , heldur taka skynsamlega á því og kanna hvort þetta sé framkvæmanlegt án þess að lofa neinu um niðurstöðuna .
Þetta væru ekki margar myndir á ári , gætu verið frá einni og upp í þrjár .
" Sástu ofbeldi ? Hér á landi er stuðst við hollenskt kerfi , Kijkwijzer , sem fer eftir hollenska NICAM-staðlinum við merkingar á kvikmyndum .
" Hjá hverju útgáfufyrirtæki eru skoðunarmenn sem styðjast við staðlaðan spurningalista sem gefur vísbendingar um hvaða aldurstakmark eigi að setja á myndina og hvaða merki , " segir Snæbjörn Steingrímsson , framkvæmdastjóri hjá SMÁÍS , Samtökum myndrétthafa á Íslandi .
" Merkin í hollenska kerfinu eru sjö : Ofbeldi , ljótt orðbragð , hræðsla , kynlíf eða nekt , eiturlyf , mismunun og fjárhættuspil .
Aðeins þrjú merki eru notuð hverju sinni , þar sem það er talið flækja málin fyrir neytandann að nota fleiri , auk þess er best að velja veigamestu ástæðurnar fyrir banni .
" Snæbjörn segir að spurningalistinn varði bæði mynd og hljóð , en sé síður tilfinningalegur og hugsunin sú að ólíkir einstaklingar eigi að geta komist að sömu niðurstöðu .
Hann tekur dæmi um spurningar í listanum eins og : " Sástu ofbeldi ? " eða " Heyrðirðu blótsyrði ? " Annaðhvort sé hægt að svara því játandi eða neitandi og svo sé farið nánar út í tegund eins og hvort um teiknað ofbeldi sé að ræða .
– En væri hægt að bæta við merki sem segði neytendum að nauðgun væri í myndinni ? " Við í stjórn SMÁÍS höfum rætt þennan möguleika og það væri vissulega hægt að bæta slíkri merkingu við .
Umræður standa yfir varðandi kosti og galla slíkrar framkvæmdar .
Helsti kostur er auðvitað að fórnarlömb slíks ofbeldis og aðstandendur þeirra geta þá betur gert sér grein fyrir efni myndar sem gæti haft skaðleg áhrif á þá .
En eins og kerfið er sett upp myndi myndin vera merkt sem ofbeldismynd sem inniheldur kynlífs- eða nektarsenu , þannig að aðvaranir eru til staðar að hluta hvað þetta varðar .
" Snæbjörn nefnir þó að einnig megi færa rök fyrir því að ekki ætti að breyta kerfinu , sem er þróað samkvæmt kenningum sálfræðinga , án þess að kanna heildarmyndina .
" Það er t.d er ekki nein sérmerking fyrir aðra tiltekna tegund glæpa eins og morð eða frelsissviptingu .
Nauðgun í bíómynd er í flestum tilfellum lykilatriði í myndinni sem yfirleitt er upphaf á mikilvægri atburðarás sem myndin fjallar um , og þar af leiðandi er slíkt atriði oft tekið fram í " synopsis " eða stuttri lýsingu á efni myndar .
Þessar sérmerkingar gætu haft miður góð áhrif í för með sér ; að auðvelda röngum hóp að finna myndir , þ.e.a.s. þá sem hafa glæpsamlega hugsun þegar kemur að slíkum málum .
En þetta þarf klárlega að skoða betur .
" 