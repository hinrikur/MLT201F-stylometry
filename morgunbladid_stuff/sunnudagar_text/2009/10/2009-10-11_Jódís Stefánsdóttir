Jódís Stefánsdóttir fæddist á Norður-Reykjum í Hálsasveit í Borgarfirði 31. október 1927 .
Hún lést á Hjúkrunarheimilinu Eir í Reykjavík 27. september 2009 .
Foreldrar hennar voru hjónin Stefán Þorvaldsson , bóndi á Norður-Reykjum , f. í Hægindi í Reykholtsdal 24. júní 1892 , d. 28.október 1971 og Sigurborg Guðmundsdóttir , f. í Dyngju á Hellissandi 24. september 1899 , d. 5. ágúst 1978 .
Jódís var elst 6 systkina .
Systkini hennar eru : Guðríður , f. 8. desember 1930 , búsett í Lindarbæ , Reykholti .
Þorvaldur , f. 15. júlí 1932 , búsettur í Reykjavík .
Kona hans Sveinbjörg Jónsdóttir .
Þau eiga 5 börn .
Guðrún Sigríður , f. 30. mars 1935 , búsett í Reykjavík .
Maki Óskar Ósvaldsson .
Snæbjörn , f. 14. ágúst 1936 , d. 5. janúar 2006 .
Sambýliskona Kristrún Valdimarsdóttir .
Snæbjörn átti 4 börn með fyrrverandi konu sinni Helgu Benediktsdóttur .
Þórður , f. 15. október 1939 , búsettur á Arnheiðarstöðum sem er nýbýli út frá Norður-Reykjum .
Kona hans er Þórunn Reykdal og eiga þau 2 syni .
Þórður á kjördóttur frá fyrra hjónabandi .
Eiginmaður Jódísar var Hálfdán Daði Ólafsson , f. í Bolungarvík , 3. ágúst 1926 , d. 26. september 1993 .
Börn þeirra eru : Margrét , f. 19. september 1953 .
Maki Benedikt Jónsson .
Hún á 4 börn , Sigurð Hálfdán , Guðna Frey , Snædísi Perlu og Húna .
Hlédís Sigurborg , f. 31. júlí 1956 .
Maki Gunnar Sigurðsson .
Þau áttu 3 börn , Róbert Anna , Jódísi Tinnu sem lést á fyrsta ári og Sunnu Kamillu .
Stefán Grímur , f. 24. júlí 1958 .
Maki Rigmor Rössling .
Hann átti 1 son , Brynjar , sem lést árið 2000 , 24 ára að aldri .
Móðir hans er Bylgja Bragadóttir .
Kristján Gunnar , f. 4. ágúst 1960 .
Maki Guðríður Magnúsdóttir .
Dóttir þeirra er Elín Arna .
Jóna Daðey , f. 11. september 1961 .
Maki Albert Kristjánsson .
Þau eiga 3 börn , Kristján , Halldór og Daðeyju .
Guðrún Sigríður , f. 29. október 1963 .
Maki Gunnlaugur Guðmundsson .
Þau eiga 2 börn , Birki Snæ og Jódísi Erlu .
Fyrir átti Guðrún Silju Dögg .
Faðir hennar var Sigurður Sveinsson , d. 4. júlí 2004 .
Barnabörnin voru 15 ( tvö eru látin eins og áður kom fram ; Brynjar og Jódís Tinna ) .
Barnabarnabörnin eru 11 .
Jódís ólst upp á Norður-Reykjum til fullorðinsára .
Hún stundaði nám í Héraðsskólanum í Reykholti í 2 ár eftir skyldunám .
Um tvítugt fór hún að fara til starfa í Reykjavík að vetrinum en var heima að sumrinu .
Hún stundaði ýmis störf fram að giftingu .
Frá árinu 1965 vann hún hins vegar ávallt fullan vinnudag , fyrst í Hraðfrystistöðinni og síðan hjá Bæjarútgerðinni .
Seinna á lífsleiðinni vann hún við framreiðslustörf , á Kránni og í Múlakaffi .
Hún vann einnig hjá Hollustuvernd en síðustu starfsár sín vann hún hjá Síldarréttum í Kópavogi .
Útför Jódísar fór fram 6. október .
Ég hitti Jódísi fyrst einhverntíman um miðjan áttunda áratug síðustu aldar þegar ég var að draga mig á eftir Hlédísi , næstelstu dóttur Jódísar .
Það var á Brekkustígnum í Vesturbæ Reykjavíkur og þessi fyrstu kynni okkar eru mér eftirminnileg .
Jódís var að hlusta á kallinn hann Frank Zappa sem var ( og er enn ) í miklum metum hjá mér og við lentum strax í hrókasamræðum um kallinn og aðra sem töldust til jaðarmússíkanta í þá tíð .
Þannig var það alltaf með hana Dísu , að maður kom aldrei að tómum kofanum hjá henni , hvort sem um var að ræða músík , bækur , pólitík eða annað .
Sjálfur var ég miklu takmarkaðri en hún , t.d. gat ég aldrei rætt við hana um hesta af nokkru viti en hestamennska var mikið áhugamál Dísu um árabil .
Við Hlédís bjuggum um skeið í Vesturbænum steinsnar frá Brekkustígnum þar sem Jódís bjó ásamt tengdaföður mínum , Hálfdáni Daða Ólafssyni , og var oft gott að eiga öðlinginn hana Dísu að .
Róbert sonur okkar var þá kornungur og við hjónakornin kunnum lítið til barnauppeldis en við gátum ávallt leitað góðra ráða og aðstoðar hjá Dísu þegar á bjátaði .
Ekki var heldur ónýtt að eiga hana að hérna fyrir vestan þegar Sunna Kamilla dóttir okkar var nýfædd .
Jódís var fordómalausasta manneskja sem ég hef kynnst og með mikla réttlætiskennd og kunni litlar þakkir þeim mönnum sem henni fannst fara fram með hroka og yfirgangi , svo sem þeim sem gerðu íslensku þjóðina samseka í árásarstríði í útlöndum .
Ég á eftir að sakna tengdamömmu , ég veit að hennar líkar eru ekki á hverju strái .
Gunnar .
Elskuleg móðir mín , Jódís Stefánsdóttir , hefði orðið 82ja ára í dag , þann 31. október .
Hún lést þann 27. september síðastliðinn og fór jarðarförin fram í kyrrþey .
Hún átti orðið allstóran ættboga , sex börn , fimmtán barnabörn og ellefu langömmubörn þó við tvær elstu dætur hennar hefðum einar séð um að gera hana að langömmu .
Hún var fædd að Norður-Reykjum í Hálsasveit í Borgarfirð og ólst þar upp í sex systkina hópi , við gott atlæti .
Hún gekk í Héraðsskólann í Reykholti og ef það hefðu verið aðrir tímar hefði hún líklega farið í langskólanám .
Hún var mjög bókhneigð og með ólíkindum fróð og minnug .
Hún hafði áhuga á allskonar tónlist , Hörður Torfa , Megas , Bubbi , óperur og heimsklassíkin var allajafna í spilaranum hjá henni .
En lífið fer oft öðruvísi .
Hún eignaðist sex börn á tíu árum , við tvær elstu systurnar erum fæddar að Norður-Reykjum og fóru foreldrar okkar ekki að búa saman fyrr en ég var orðin nokkura mánaða gömul .
Á þessum tíma var erfitt að fá húsnæði í Reykjavík en þangað lá leið flestra þá eins og nú .
Þau byrjuðu sinn búskap í Kamp-Knox en fluttu síðar á Brekkustíg og bjuggu þar til ársins 1978 er þau slitu samvistum .
Þá flutti mamma í Breiðholtið með þrjú yngstu börnin .
Síðustu tólf árin bjó hún hjá Margréti , elstu systur minni .
Hún var gift Hálfdáni Daða Ólafssyni ( Bóbó ) frá Bolungavík , sem lést 26. september 1993 .
Og var sambúðin við karl föður minn ekki alltaf auðveld. Hún vann alla tíð mikið utan heimilisins sem var ekki mjög algengt á þeim tíma og var lífsbaráttan lengst af hörð .
Hún var yndisleg mamma og amma og var mikið með barnabörnin sín .
Hún lagði á sig ófáar ferðir hingað vestur til okkar og þá oftast siglandi , því hún var mjög flughrædd .
Sumarið 1983 eignaðist ég yngsta barnið mitt og kom hún þá vestur til mín .
Árið áður hafði ég misst dóttur ( Jódísi Tinnu ) og vissi mamma að ég þyrfti mikinn stuðning .
Svona var hún móðir mín , ávallt reiðubúin að veita okkur þann stuðning sem hún gæti .
Ég veit að við eigum eftir að sakna hennar mikið , en ég veit líka að það verður vel tekið á móti henni hinum megin .
Guð geymi þig elsku mamma , þín dóttir Hlédís ( Héla ) .
Elsku besta amma mín .
Minningarnar um þig eru óendanlegar þar sem að þinn partur í æsku okkar systkinanna er svakalega mikill .
Ég mun fyrst og fremst ávalt muna eftir þér sem yndislegri og hlýrri ömmu .
Rauða kápan , svarta leður taskan og svörtu kuldastígvélin munu alltaf sitja fast í minningunni um þig ásamt öllum sögunum sem þú sagðir .
Við systkinin vorum nú ekki alltaf auðveld við þig , ég veit að við gátum gert þig ansi gráhærða á tímum með rifrildunum okkar , en það var samt aldrei langt í hláturinn hjá þér .
Þú áttir alltaf ansi erfitt með að skamma okkur án þess að fara að flissa þar sem að uppátæki okkar Halldórs voru nú oftast frekar skrautleg .
En það var það sem var líka svo einkennandi við þig , hvað var stutt í húmorinn hjá þér .
Ég man hvað við gátum setið tímunum saman inni í stofu og rifjað upp gamlar sögur .
Þú og Baddi voruð alveg eins , með límminni þegar kom að gömlum minningum og sögum og þótti mér alltaf ótrúlega gaman að hlusta og hlæja með ykkur .
Það sem mér þykir einkenna þig mest er hlýjan sem þú bjóst yfir .
Hvað það var alltaf gott þegar þú komst í heimsókn og gafst mér knús , kallaðir mig alltaf litla angann þinn .
Það sem situr hvað sterkast í mér er þegar ég var að fara að sofa þegar ég var lítil og þú taldir alltaf á mér tærnar svo að ég sofnaði , sú aðferð klikkaði aldrei .
Það er í minningunum sem þú munt alltaf lifa með mér .
Ég veit að þú munt alltaf vaka yfir mér og passa að ég fari ekki út án þess að fara í yfirhöfn svo að kuldaboli bíti mig ekki .
Ég vil nota þetta tækifæri til að kveðja þig amma mín , og leyfa þér að vita það að minningin um þig mun ávalt lifa í hjartanu mínu .
Þín ömmustelpa , Daðey 