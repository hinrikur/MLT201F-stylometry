UMSKIPTINGAR eru gjarnan á ferðinni á stjórnmálasviðinu .
Sjaldan hefur það verið jafn bersýnilegt og eftir þingkosningarnar í vor .
Forystumaður vinstri grænna var einarðastur og stóryrtastur allra í gegn Icesave og Alþjóðagjaldeyrissjóðnum .
Hann er nú öllum öðrum einarðari og staðfastari málsvari þess að ljúka samningum um Icesave og fylgja efnahagsáætlun ríkisstjórnar Geirs Haarde og Alþjóðagjaldeyrissjóðsins .
Forysta Sjálfstæðisflokksins leiddi ríkisstjórn og Alþingi til þeirrar niðurstöðu að semja um greiðslu á Icesave-innistæðunum og sama forysta samdi við Alþjóðagjaldeyrissjóðinn um efnahagsáætlun og lánsfé .
Það var fyrir kosningar .
Eftir kosningar vill forysta sama flokks ekki borga Icesave og vill ekki samstarf við Alþjóðagjaldeyrissjóðinn .
Efnahagsáætlunin er nú ómöguleg og engin þörf á lánsfénu .
Sjálfstæðisflokkur og Vinstri grænir hafa skipt um hlutverk og stefnu .
Eiga þeir ekki líka að skipta þeir um nafn ? Steingrímur J. Sigfússon segir eitt í stjórnarandstöðu og annað í stjórn .
Bjarni Benediktsson og Þorgerður Katrín Gunnarsdóttir hafa aðra skoðun í stjórnarandstöðu en þau töluðu fyrir sem stjórnarliðar .
Þetta háttalag eykur ekki álit almennings á stjórnmálamönnum , þvert á móti .
Af þeim er ætlast að skoðanir þeirra mótist af málefninu en sveiflist ekki eftir því hvort þeir eru í stjórn eða stjórnarandstöðu .
Steingrímur hefur það sér til málsbóta nú að hann er að gera það sem þarf .
Hin hafa það ekki , þau víkja frá því sem þau vita að þarf að gera .
Þau falla í þá freistni að gera ríkisstjórninni frekar óleik en að vinna að þjóðarhag .
Stjórnmálin þurfa að breytast og leikrit umskiptinganna er eitt af því sem má hverfa .
Höfundur er fv. alþingismaður .
