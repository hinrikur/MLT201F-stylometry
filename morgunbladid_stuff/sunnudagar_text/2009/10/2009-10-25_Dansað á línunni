Engin samtíma rokksveit leggur jafn ríka áherslu á ímyndarvinnu og þýska ( nei , austur-þýska ) sveitin Rammstein .
Engin rokksveit leggur þá jafn mikið upp úr hugmyndafræði en beitt samfélagsrýni og glúrnar pælingar um hina og þessa þætti nútímasamfélagsins eru sem leiðarstef í ferli sveitarinnar sem spannar nú fimmtán ár .
Í textum og myndmáli er vísvitandi farið að ystu nöf hins leyfilega og með því er flett ofan af hinum og þessum meinum , ljósi varpað á bannhelgi sem þrífst í vestrænum samfélögum .
Og þegar best lætur , þá rokkar engin sveit jafn glæsilega og Rammstein ; níðþungir en um leið melódískir sprettir , og undir gára ómar frá " industrial " tónlist og yfir liggur blæja Bertholts Brecht .
Nei , þessir miklu Íslandsvinir eru ekkert venjulegir .
Rammstein lögðu línurnar að sínum einstaka hljóm með stórkostlegri plötuþrennu , Herzeleid ( 1995 ) , Sehnsucht ( 1997 ) og Mutter ( 2001 ) .
Hver annarri betri , þó ég sé ekki frá því að Sehnsucht sé mitt uppáhald .
Það hrikti svo í mótornum á fjórðu hljóðversplötunni , Reise , Reise ( 2004 ) og ekki tók betra við á Rosenrot ( 2005 ) sem var nokkurs konar afgangsplata út frá Reise , Reise ( og bar um tíma titillinn Reise , Reise Volume Two ) .
Rammstein lagðist í kör eftir þetta en nýverið kom út sjötta hljóðversskífa sveitarinnar , Liebe ist für alle da .
Sem vonlegt er klikka hinir rúðustrikuðu Þjóðverjar ekki á heildarmyndinni , umslagsvinna öll er afar tilkomumikil og fyrsta lagið , og einkanlega myndbandið , vakti mikla athygli ( sjá fylgju ) .
Aðspurður um plötuna nýju sagði trymbillinn , Christoph " Doom " Schneider að temað væri um öfgakenndar ástir en hljóðrænt séð eru menn að höggva í sama knérunn – svona að mestu getum við sagt .
Platan er ellefu laga eins og allar hinar plöturnar , upptökustjórnandi er Jacob Hellner að vanda og sveitin er skipuð sama sextettinum .
Rammstein hefur hins vegar gert sér far um að víkka nokkuð út hljóðmyndina , í bland við þrumurokkara eru dulúðugar ballöður og evrópoppssprettir og í stað þess að vera á fullu spani út í gegn gefa Rammsteinliðar sér tíma til að staldra við og reyna sig við áður órannsakaða hluti .
Ég finn að ég var farinn að sakna þessa útúrspekúleruðu æringja , sem hrista bæði upp í hausnum ( vitrænt séð ) og hrista hann líka til ( rokklega séð ) .
Allir saman nú : RAMMSTEIN ! ! ! Það sem ekki má Fyrsta lagið sem var gefið út sem smáskífa , " Pussy " , er gagnrýni á kynlífsferðaþjónustu og var myndbandið frumsýnt á klámvef .
Hinn mikilhæfi Jonas Åkerlund leikstýrði og myndbandið er mestanpartinn ljósblátt , líkt og annað hvert rappmyndband , en á síðustu tuttugu sekúndunum breytist það í dökkblátt .
Ekki verður vísað á slóð þess í borgaralegu blaði sem þessu en óðar var blátt bann lagt við því eins og nærri má geta .
Enn eina ferðina gekk Rammstein aðeins of langt – í nafni listarinnar og upplýsingarinnar .
Eða hvað ? Arnar Eggert Thoroddsen arnart@mbl.is 