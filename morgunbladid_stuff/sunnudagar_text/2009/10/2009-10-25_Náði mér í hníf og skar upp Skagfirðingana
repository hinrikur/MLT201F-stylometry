Ég fór á bókamarkað fyrir nokkrum árum og keypti gamla bók , Ríki Skagfirðinga eftir Magnús Jónsson .
Hún fór beint upp í skagfirsku hilluna og beið þar .
Svo í sumar heltók Sturlungaöldin mig en reyndar byrjaði áhuginn að grassera með Óvinafagnaði Einars Kára .
En þarna stóð ég við bókahilluna og tók Skagfirðingana niður af rælni og komst að því að það var ekki búið að skera upp úr bókinni .
Nú , ég fór að reyna að kíkja uppundir blaðsíðurnar og sá að þarna var eitthvað spennandi á ferð og ég náði mér í hníf og skar upp Skagfirðingana og viti menn ; þarna var verið að fjalla um Sturlungaöld og þá aðallega atburði sem tengjast Skagafirði .
Og það er ekki að orðlengja það , ég sökk ofan í þessa gömlu bók og uppgötvaði fljótt að ég var staddur þar í sögunni að veldi Ásbirninga var fallið .
En það var svo sem nóg eftir af stóratburðum eins og Flugumýrarbrenna .
Þegar ég hafði lesið Skagfirðinga upp til agna varð ég að byrja á byrjuninni og þá kemur til leiks bókin Ásbirningar , sem Magnús skrifaði líka og kom út 1938 .
Það má því segja að ég hafi lesið mig í gegnum Sturlungaöldina eins og fótboltaleik í sjónvarpinu ; horft fyrst á seinni hálfleikinn og svo á þann fyrri í endursýningu ! Bókin Ásbirningar hefst með sálmaskáldinu Kolbeini Tumasyni .
Svo er farið yfir helstu atburði ; Örlygsstaðabardaga og Haugsnesfund , bardagann þar sem um 100 manns féllu " fyrir sunnan Djúpadal á skriðunni " fimmtudaginn 19. apríl 1246 .
Þessar bækur Magnúsar eru einstaklega aðgengilegar .
Hann rekur söguna , vitnar beint í Sturlungu öðru hvoru , dregur sínar ályktanir og umfram allt kemur huganum á flug og maður gleymir sér ...
Ég er kominn norður í Blönduhlíð og sit í morgunskímunni á hlaðinu á Miklabæ .
Gissur og Kolbeinn ungi koma æðandi yfir Vötnin og ég hugsa : Hvernig var þetta ? 