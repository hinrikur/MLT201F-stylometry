Mikill óróleiki hefur verið hjá Vinstri grænum frá því að Ögmundur Jónasson fór úr ríkisstjórn , ófús að eigin sögn .
Formaður flokksins , Steingrímur J. Sigfússon , gerði illt miklu verra með tvennum hætti .
Hann túlkaði brottför Ögmundar sem gunguskap en ekki málefnanlegan ágreining um Icesave-málið .
Ögmundur hefði ekki haft burði til að laga rekstur og útgjöld síns ráðuneytis að fyrirliggjandi fjárlagafrumvarpi og þess vegna hefði hann hrokkið fyrir borð .
Í annan stað sagðist Steingrímur á þingflokksfundi hafa fengið ótvíræða heimild þingflokksins til að ganga frá Icesave-málinu á fundum í Istanbúl fengi hann að eigin mati niðurstöðu sem væri nógu hagfelld fyrir þjóðina .
Þingflokksmenn , jafnt stuðningsmenn Steingríms sem efasemdarmenn , furðuðu sig á þessum túlkunum .
Steingrímur hefði einvörðungu fengið heimild til að halda áfram að ræða málið og svo mætti hann bera það á nýjan leik undir þingflokkinn sem væri þó algjörlega óbundinn um stuðning við það .
Steingrímur á lyftufundum í Istanbúl Þessi viðbrögð þingflokksins eru auðvitað bæði eðlileg og skiljanleg .
Hann veit , sem þjóðin öll , að Steingrímur taldi Icesave-samninginn " frábæran " fyrir þjóðina og hann barðist eins og ljón gegn öllum fyrirvörum sem gerðu þó ekki annað en að draga úr ömurlegustu ágöllunum .
Spunameistarar fjármálaráðherrans reyndu að blása mjög upp dugnað hans í Istanbúl .
Ráðherrann hefði átt ekki færri fundi en tuttugu með hverju mikilmenninu á fætur öðru .
Nú fullyrða hins vegar traustar heimildir að flestir þessara funda hafi verið svokallaðir lyftufundir .
Þá er átt við að menn rekast saman , bjóða góðan daginn , telja að veðrið sé gott og að turnspírurnar í Istanbúl séu fleiri en þeir hugðu .
Þessar upplýsingar gera þó svo sem ekkert til .
Það var hvort eð var barnalegt hjá spunameisturum ráðuneytisins að halda að þjóðin myndi titra af spenningi yfir fundafjölda sinna manna í útlöndum .
Hún er orðin svo sjóuð að hún gerir ekkert með það fremur en þegar Össur Skarphéðinsson rakst á Obama Bandaríkjaforseta í 30 sekúndur og bauð honum fyrst góðan daginn og bauð honum svo til Íslands .
Forsetinn , sem vissi ekki hvaða rugl þetta væri , sagði að það væri gaman og hélt svo undrandi sína leið en Össur hljóp til að hringja í vini sína á fjölmiðlunum til að segja að Obama væri að koma .
Virtist hann óttast mest að Obama yrði á undan honum til Íslands ! Góður en gagnslaus fundur En þótt lyftufundirnir skipti ekki máli virðist ljóst að fátt eða ekkert jákvætt kom út úr hinum fáu alvarlegu fundum .
Enda hvað geta menn boðið íslenskum ráðherra sem er löngu búinn að fá " frábæran " samning um Icesave .
Þetta má lesa út úr fundi Steingríms með þingflokknum sínum .
Þar var Steingrími fagnað eins og týnda syninum fyrir framan myndavélarnar , kysstur betur en Brésneff kyssti Honecker á þeirra tíð , en lítið sem ekkert var rætt um eina málið sem var á dagskrá fundarins , Icesave-málið .
Eftir þriggja tíma fundasetu var spenntum fréttamönnum tilkynnt að þetta hefði verið góður fundur .
Mikið varð fréttastofa ríkisútvarpsins fegin .
Steingrímur gætti sín á að segja ekki að fundurinn hefði verið " frábær " enda ekki góð reynsla af því .
Það skal ekki dregið í efa að fundurinn hafi verið góður og jafnvel frábær .
Langir fundir , þar sem aðaldeilumálið er ekki rætt hafa góða möguleika á því að vera þægilegir .
En það hefði verið skysamlegra að ýta ekki vandanum svo áberandi á undan sér eins og þarna var gert .
Það vekur ekki traust .
Hinn stjórnarflokkurinn hlýtur að fyllast af áhyggjum þegar aðalmál ríkisstjórnarinnar er svo eldfimt í öðrum stjórnarflokknum að það fær sama umræðutímann og snara í hengds manns húsi fær að jafnaði .
Nú er það hins vegar svo að það eru góðar málefnalegar forsendur til að fara í ýtarlegar umræður og vel grundaðar í þingflokki Vinstri grænna .
Þar eru margir sem hafa sett sig mjög vel inn í það mál og geta rætt það efnislega af alvöru og þunga .
Í þingflokki Samfylkingar geta þess háttar umræður ekki átt sér stað .
Forsætisráðherrann sjálfur hefur sýnt að hann er mjög illa að sér um samningsgerðina þótt ekki sé öðru trúað en hún hafi loks fundið sér tíma til að lesa Icesave-samninginn .
Enginn þingmaður þess flokks hefur hins vegar opinberlega rætt þetta mál svo vitglóra sé í og er þó ræða Sigmundar Ernis ekki undan skilin .
Gagnrýni Atla Gíslasonar á Samfylkinguna Ögmundur Jónasson þekkir málið út í hörgul eins og fram hefur komið víða opinberlega , meðal annars hér í blaðinu .
Sama má segja um Guðfríði Lilju og Lilju Mósesdóttur og reyndar fleiri þingsystkin þeirra .
Þannig sýnir þingmaðurinn Atli Gíslason að þar kemur enginn að tómum kofunum í ræðu sem hann flutti um ráðstafanir í ríkisfjármálum 19. desember sl. Þar spyr Atli : " Hvað varð til þess að ákveðið var að ríkissjóður tæki ábyrgð á einkabönkum sem honum bar engin lagaleg skylda til samkvæmt ESB-tilskipuninni ? " Og enn segir Atli Gíslason þingmaður sem einnig er reyndur hæstaréttarlögmaður : " En ég vil taka sérstaklega fram að íslenska ríkið uppfyllti tilskipun Evrópusambandsins um innstæðutryggingar .
Það verður fullkomlega ljóst þegar skýrsla Ríkisendurskoðunar un endurskoðun ríkisreiknings 2007 er skoðuð , en þar lagði ríkisendurskoðandi til að fella ætti Tryggingasjóð innstæðueigenda og fjárfesta úr B-hluta ríkissjóðs .
Að mati Ríkisendurskoðunar voru ekki lagalegar forsendur fyrir birtingu sjóðsins í ríkisreikningi því hann gat með engu móti talist eign ríkisins og það bæri ekki ábyrgð á skuldbindingum hans .
" Og skömmu síðar í ræðu sinni bætir þingmaðurinn við : " Þetta er alveg með ólíkindum og ég verð að ítreka að tilskipun Evrópusambandsins um innstæðuábyrgðina leggur ekki þessar skyldur á herðar ríkissjóðs .
Það er óumdeilanleg staðreynd .
" Og enn nokkru síðar í ræðunni segir : " ...
ólögmæt viðbrögð Evrópusambandsins , sem Samfylkingin knékrýpur nú fyrir því að íslenska þjóðin verður bundin á skuldaklafa næstu áratugi og traust efnahagskerfi er hrunið " .
Og undir lok ræðu sinnar segir Atli Gíslason , þingmaður og hæstaréttarlögmaður : " Ríkisstjórnin er blóðug upp fyrir axlir og almenningi í landinu blæðir .
Það sem verra er ; blóðugri niðurskurður í fjárlögum er boðaður fyrir árið 2010 í stað þess að taka slaginn við ESB og Breta .
Öllu er fórnað á grundvelli staðfasts vilja Samfylkingarinnar til að ganga í ESB .
" Af þessum tilvitnuðu orðum þingmannsins má ráða að hann er ekki í neinum vafa um eðli og inntak Icesave-samningsins .
Hann veit að lög standa alls ekki til þess að þjóðin taki á sig drápsklyfjar til þess að standa undir ESB-áráttu Samfylkingarinnar .
Ekki getur Steingrímur J. Sigfússon látið sér nægja sem rök í málinu að afgreiða Atla Gíslason sem gungu á borð við Ögmund Jónasson .
Hann hlýtur fyrr eða síðar að þurfa að eiga málefnalegar og efnislegar rökræður við flokkssystkini sín í Vinstri grænum .
Hótun forsætisráðherra um stjórnarslit Hvernig sér fjármálaráðherrann fyrir sér framhaldið ? Hann er með fjárlög í fullkomnu uppnámi þar sem honum láðist að hafa samráð við fagráðherrana sem eru hver af öðrum að afneita ýmsum þáttum í frumvarpinu sem að þeim snúa .
Hann er búinn að setja stöðugleikasáttmálann í uppnám með því að standa ekki við neitt af því sem stuðla átti að atvinnuuppbyggingu en er byrjaður að flækjast fyrir .
Hann veit ekki hvar hann stendur í Icesave-málinu og helsti samstarfsaðilinn er forsætisráðherra sem situr með hendur í skauti á milli þess sem hún hótar sinni eigin ríkisstjórn slitum ef þetta eða hitt gengur ekki eftir .
Steingrímur hlýtur að hafa velt fyrir sér að vera lengur í Istanbúl .
Mennirnir sem hann hitti í lyftunum þar voru ekki með þetta eilífðar þras út af engu og hóta í sífellu að hoppa út úr lyftunni ef Steingrímur gæti ekki ýtt á réttu takkana eftir pöntun .
