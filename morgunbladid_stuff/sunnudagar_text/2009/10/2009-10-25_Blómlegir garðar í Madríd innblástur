Vafalaust dettur engum í hug , sem sér heklaðar hálsfestar Elvu Daggar Árnadóttur , að það er minna en ár síðan hún lærði að hekla .
Nú heklar hún af miklum krafti og selur festarnar undir nafninu Elva design .
Elva er ekki lærður hönnuður en segist aftur á móti hafa hannað eins lengi og hún man eftir sér .
" Ég lærði að hekla um áramótin síðustu þegar ég fékk smákennslu hjá mömmu .
Svo lærði ég meira á netinu og fór að fikra mig áfram með þetta , " segir Elva .
" Ég hef alltaf verið hrifin af því að vera með annað um hálsinn en venjuleg hálsmen .
" Elva bjó í Madríd síðasta vor og segist hafa fengið innblástur úr blómlegu görðunum þar .
" Þegar byrjaði að vora komu svo falleg blóm í fallegum litum að ég fékk þessa hugmynd að hekla blómamunstur , " segir hún .
" Eins og gengur verður niðurstaðan oft öðruvísi en maður lagði upp með .
Hálsmenin áttu t.d. að vera öðruvísi en svo prufaði maður sig áfram með efnið og sá hvað virkaði og við það urðu til þessi blóm sem ég nota núna í hálsmenin .
Það er það skemmtilega við hönnun , maður byrjar með eina hugmynd og svo þróast hún í gegnum ferlið .
" Hálsmenin eru öll handgerð af henni sjálfri og eru þau seld í Epal .
ylfa@mbl.is 