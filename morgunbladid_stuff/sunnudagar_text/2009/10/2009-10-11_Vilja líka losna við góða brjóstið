Æ fleiri konur í Bandaríkjunum velja að láta fjarlægja heilbrigða brjóstið líka þegar þær greinast með krabbamein í hinu .
Litlar vísbendingar eru þó um að slíkt auki lífslíkur þeirra .
Þetta kemur fram í nýrri rannsókn sem LA Times greinir frá .
Niðurstöður hennar gefa til kynna að þeim konum , sem greindust með krabbamein í öðru brjóstinu og létu fjarlægja heilbrigða brjóstið líka , fjölgaði um meira en helming á tímabilinu 1995 til 2005 í New York-ríki .
Fjöldi heilbrigðra kvenna sem létu fjarlægja bæði brjóst sín hélst hins vegar stöðugur á sama tíma .
Slíkt er þekkt , ekki síst meðal kvenna sem hafa greinst með BRCA-1 og BRCA-2 genastökkbreytingarnar , sem taldar eru auka líkurnar á brjóstakrabbameini verulega .
Sennilega liggja ríkar persónulegar ástæður að baki þeirrar ákvörðunar konu að láta fjarlægja af sér heilbrigt brjóst , eftir að hafa greinst með krabbamein í hinu .
Dr. Stephen B. Edge skurðlæknir segir hins vegar engin gögn benda raunverulega til þess að slíkt auki lífslíkur kvennanna .
Og hann lýsir aukningunni sem dramatískri .
" Ég hef áhyggjur af því að konur taki þessa ákvörðun út frá tilfinningunni .
Enginn fræðir þær raunverulega í smáatriðum um hver hætta þeirra er á því að fá krabbamein aftur .
Þær eru í 10-15% hættu á að fá krabbamein í hitt brjóstið á 20 árum .
Og líklegast myndi slíkt mein uppgötvast mjög snemma .
Svo er það nægileg ástæða til að láta fjarlægja heilbrigða brjóstið ? " Dr. Todd m. Tuttle , sérfræðingur við háskólann í Minnesota sem stjórnaði svipaðri rannsókn árið 2007 , segist ekki viss um hvers vegna tilhneigingin virðist vera í þessa átt .
Ein ástæðan gæti verið aukin meðvitund kvenna um erfðatengda áhættu .
Sömuleiðis gætu verulegar framfarir í tækni við að fjarlægja brjóst og endurbyggja þau haft þarna áhrif á .
Þessi tilhneiging helst einnig í hendur við fjölgun þeirra kvenna sem velja fremur að láta fjarlægja brjóst með öllu þegar krabbamein greinist í þeim , í stað þess að láta nægja að nema meinið sjálft í burt með fleygskurði .
" Alls staðar í skurðlækningum er þrýstingur í þá átt að draga úr örum , stytta aðgerðir og hraða bata , " segir Tuttle .
" Alls staðar nema þar sem brjóstakrabbamein er annars vegar .
" ben@mbl.is 