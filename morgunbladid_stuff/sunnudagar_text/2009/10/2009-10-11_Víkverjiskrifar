Víkverja finnst orðið " fyrirgefðu " eitt fallegasta orð íslenskrar tungu .
Þess vegna er synd hversu lítið það er notað í daglegu tali .
Fólk kemur sér iðulega hjá því að nota orðið , sennilega vegna þess að því um leið og það segir það þá er það að opinbera eigin veikleika .
Það er að segja að því hafi orðið á mistök og mistök er erfitt að viðurkenna .
Sá sem notar þetta fallega orð er samt um leið að sýna sína góðu hlið .
Hann gerði eitthvað sem hann sér eftir og segir því " fyrirgefðu " .
Víkverji hefur oft og iðulega viljað notað þetta orð þegar hann hefur hlaupið á sig en komið sér undan því .
Víkverji getur nefnilega stundum verið ansi merkilegur með sig og þá lætur hann eins og hann sjái ekki eftir neinu , jafnvel þótt hann viti upp á sig skömmina .
En þegar Víkverji hefur notað orðið og viðmælandinn hefur sagt afar blíðlega : " Þetta er allt í lagi " þá finnur Víkverji til vellíðunar .
Allt er orðið gott að nýju .
Já , " fyrirgefðu " er fallegt orð .
Jólaskreytingar eru byrjaðar að sjást í einstaka búð .
Örugglega finnst einhverjum það gerast of snemma .
Víkverji er ekki einn af þeim .
Jólin eru hans tími og strax í byrjun október er hann farinn að hlakka til þeirra og velta fyrir sér skreytingum , jólagjöfum og mat .
Þannig að Víkverji er byrjaður að telja vikurnar til jóla .
Hann veit að þær verða fremur fljótar að líða .
Þjóðin hefur svo gott af því að fá jólin til sín .
Vonandi mun hún taka friðarboðskap jólanna fagnandi .
Víkverji er orðinn óendanlega þreyttur á bölmóðinum í þjóðfélaginu og ekki síður leiðist honum hatrið og heiftin sem ríkir í garð ákveðinna manna .
Það útheimtir mikla orku að vera reiður .
Þá orku er betra að nota í uppbyggingu en í niðurrif .
Það er svo margt í lífinu sem hægt er að gleðjast yfir .
Og við eigum að gleðjast meðan við getum því við erum ekki eilíf .
