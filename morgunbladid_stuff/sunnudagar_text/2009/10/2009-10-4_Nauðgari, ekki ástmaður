Eftir Ragnhildi Sverrisdóttur rsv@mbl.is Leikstjórinn Roman Polanski var handtekinn í Sviss fyrir rúmri viku og verður að líkindum framseldur til Bandaríkjanna .
Þar eiga stjórnvöld óuppgerðar sakir við hann vegna atburðar í Kaliforníu fyrir 32 árum .
Roman Polanski gaf 13 ára stúlku áfengi og róandi lyf og nauðgaði henni .
Á þeim 32 árum sem liðin eru hefur sagan smám saman breyst , Polanski í hag .
Raunar höfðu margir samúð með honum þegar hann var ákærður á sínum tíma , enda hafði maðurinn gengið í gegnum hrylling þegar barnshafandi eiginkona hans , Sharon Tate , var myrt af Manson-genginu árið 1969 .
Og svo taldist hann til snillinga í kvikmyndagerð .
Það breytir því ekki , að hann nauðgaði 13 ára stúlkubarni .
Hann átti ekki í ástarsambandi við hana og hafði ekki samfarir við hana með hennar samþykki , eins og stundum er haldið fram , enda er ekki hægt að fá samþykki 13 ára barns fyrir kynmökum .
Hann nauðgaði henni .
Ljósmyndir fyrir Vogue Málskjölin í dómsmálinu gegn Polanski vegna nauðgunarinnar hafa verið gerð opinber .
Þar kemur fram , að hann sóttist eftir að mynda stúlkuna , Samönthu Gailey .
Hún kannaðist við hann , af því að systir hennar var kærasta kunningja hans .
Og þar að auki var maðurinn auðvitað frægur , hafði til dæmis leikstýrt Rosemary ' s Baby og Chinatown , en í síðari myndinni var Jack Nicholson í aðalhlutverki .
Polanski sagði stúlkunni að hann vildi mynda hana fyrir frönsku útgáfuna af tískuritinu Vogue .
Þau hittust einu sinni og hann tók margar myndir , þar af nokkrar þar sem hún var ber að ofan .
Henni fannst það óþægilegt , en reiknaði með að hann myndi ekki gera þetta , nema af því að það væri í lagi .
Hann birtist svo aftur á heimili hennar nokkru síðar og vildi ólmur fá hana í myndatökur .
Hún hafði hugsað sér að fá vinkonu sína með , en leikstjóranum lá á , það var farið að dimma og hann vildi nýta birtuna .
Fyrst myndaði hann hana í húsi ekki fjarri heimili hennar , þar sem leikkonan Jaqueline Bisset bjó .
Svo hringdi hann heim til Jacks Nicholson og fékk leyfi til að nota húsið hans fyrir myndatökurnar .
Þegar þangað var komið tók á móti þeim ráðskona , en hún fór og þau voru tvö eftir .
Kampavín og lyf Myndatakan hófst og smám saman krafðist Polanski þess að stúlkan fækkaði fötum .
Hann vildi að hún sötraði kampavín á meðan hann smellti af og hún varð drukkin .
Þá gaf hann henni líka róandi lyf .
Hann sagði henni að fara í heita pottinn .
Sem hún gerði , nakin samkvæmt fyrirmælum hans .
Hann fór svo sjálfur nakinn í pottinn til hennar , en hún fór þá upp úr , þrátt fyrir að leikstjórinn reyndi að halda henni í fanginu .
Þá vildi hann að hún synti með sér í lauginni .
Hún neitaði lengi vel , en stakk sér svo til sunds , synti laugina á enda og fór upp úr .
Næst vildi hann að hún færi inn í svefnherbergi og legðist á rúmið .
Hún fór inn í svefnherbergi , en settist á sófa .
Hann fylgdi á eftir og læsti hurðinni .
Svo hófst nauðgunin .
Hún bað hann allan tímann að hætta , en hann sinnti því ekki .
En hún þorði ekki að streitast á móti , sagðist hafa verið skelfingu lostin , enda vissi hún að þau voru tvö ein í húsinu .
Svo var bankað á dyrnar .
Kona var við dyrnar og kallaði á Polanski .
Hann fór í gættina , sagðist hafa verið í sturtu og myndi koma fram rétt bráðum .
Stúlkan klæddi sig í nærfötin á meðan , en Polanski lokaði hurðinni , sneri sér aftur að henni og lauk við að nauðga henni .
Eftir nauðgunina klæddi stúlkan sig og fór fram .
Konan , sem síðar kom í ljós að var leikkonan Angelica Huston , unnusta Jacks Nicholson , heilsaði henni og hún muldraði eitthvað til svars .
Fyrir rétti sagði Angelica að stúlkan hefði virst fýluleg og það hefði sér þótt ruddalegt af henni .
Stúlkan fór út í bíl Polanskis og sat þar grátandi .
Hann kom út 10 mínútum síðar , ók henni heim og bannaði henni að nefna atburði við móður sína .
Tálkvendið Samantha En móðir hennar frétti samt af nauðguninni , frá systur stúlkunnar .
Hún lét lögregluna strax vita og þá upphófst gríðarlegt fjölmiðlafár .
Hús stúlkunnar var umsetið og blöð víða um heim birtu myndir af henni , stundum með þeirri skýringu , að þetta væri litla Lólítan , sem hefði táldregið leikstjórann .
En hún var aðeins 13 ára og henni hafði verið nauðgað .
Enn í dag birtast þó fréttir , þar sem sagt er að hún hafi átt í ástarsambandi við Polanski , sem hafi komist upp og það sé ástæðan fyrir vandræðum Polanskis , en ekki sú staðreynd að hann er nauðgari .
Roman Polanski játaði sakir , en gerði sér vonir um að hann þyrfti ekki að afplána fangelsisdóm .
Þegar leið að ákvörðun refsingar óttaðist hann þó hið versta og flúði land .
Hann hefur síðan verið á flótta undan bandarískri réttvísi og búið í Frakklandi .
Á þeim tíma hefur hann sótt um að málinu verði vísað frá , en ekki hlotið erindi sem erfiði .
Hann telur hafa verið á sér brotið í málsmeðferðinni .
Hann mun hafa greitt Samönthu einhverjar bætur fyrir ódæðið .
" Aumingja Polanski " Samantha Gailey er nú 45 ára , gift , þriggja barna móðir og búsett á Hawaii .
Af viðtölum , sem birst hafa við hana , er ljóst að atburðir í kjölfar nauðgunarinnar hafa reynt gríðarlega á hana .
Í viðtali við tímaritið People fyrir 12 árum sagði hún m.a. : " Afleiðingarnar voru verri en atburðurinn þetta kvöld .
Þetta var í kvöldfréttum á hverju einasta kvöldi .
Fréttamenn og ljósmyndarar komu í skólann minn og settu mynd af mér í æsifréttablað í Evrópu , með textanum litla Lólíta .
Allir sögðu : " Aumingja Roman Polanski , leiddur í gildru af 13 ára tálkvendi .
" Ég átti góða vinkonu , sem var af góðu katólsku heimili , og pabbi hennar vildi ekki leyfa henni að koma heim til mín eftir þetta .
Þetta var jafnvel verra fyrir mömmu , af því að allir sögðu að þetta væri henni að kenna .
Ég þagði bara og vildi ekki tala .
Ég var ljúf 13 ára stelpa , en svo breyttist ég í reiðan , 14 ára ungling .
Ég var reið við lögfræðinginn minn , ég var reið við mömmu .
Ég kenndi henni aldrei um það sem gerðist , en ég var reið af því að hún hafði hringt á lögregluna og þess vegna þurftum við að ganga í gegnum þessa eldraun .
Núna veit ég að hún upplifði helvíti þegar hún reyndi að gera það sem rétt var .
" Missti tökin Móðir hennar hefur sannarlega fengið sinn skerf af umtali .
Hún hefur margsinnis verið sökuð um að hafa lagt blessun sína yfir atburðinn , því henni hafi verið mikið í mun að koma dóttur sinni á framfæri sem fyrirsætu .
Svo langt hafa ásakanirnar gengið , að henni hefur verið líkt við melludólga .
Fyrstu fimm árin eftir nauðgunina missti Samantha öll tök á lífi sínu .
Hana hafði dreymt um að verða fyrirsæta og leikkona , en hún gaf alla slíka drauma upp á bátinn .
Segist ekki hafa treyst sér til að fara í prufur og jafnvel fá hlutverk , því hún vissi að nauðgunin myndi ávallt fylgja henni .
Þess í stað hætti hún í skóla 16 ára , varð ófrísk 18 ára og giftist .
Hún skildi við eiginmanninn áður en sonur þeirra varð eins árs og segir sjálf að þá hafi hún loks áttað sig á hvað skipti máli .
Hún þurfti að sjá um soninn og hætta að láta nauðgunina og afleiðingar hennar stjórna lífi sínu .
En því fær hún ekki ráðið .
Í hvert sinn sem menn velta vöngum yfir flóttamanninum Polanski hefjast símhringingarnar .
Hún gætir þess vel að börnin hennar svari ekki símanum .
Í ljósi þessa er skiljanlegt að hún vilji að málinu ljúki loksins .
" Þegar ég var yngri hafði ég enga stjórn á atburðarásinni , en núna vil ég takast á við málið á mínum eigin forsendum .
Ég finn ekki fyrir reiði í garð Polanskis .
Ég get meira að segja fundið til nokkurrar samúðar með honum .
Móðir hans dó í útrýmingarbúðum nasista , Sharon Tate konan hans var myrt af Manson-genginu og hann hefur lifað sem flóttamaður .
Lífið hefur reynst honum erfitt , rétt eins og mér .
Hann gerði viðbjóðslega hluti við mig , en fjölmiðlarnir eyðilögðu líf mitt .
" Mál að linni Samantha sagði í viðtalinu að henni væri alveg sama þótt Polanski fengi að snúa aftur til Bandaríkjanna .
" Það væri fínt .
Þá myndi þessu alla vega ljúka .
Þessu lýkur aldrei fyrr en það gerist .
" Fjölmiðlar hafa gert mikið úr ummælum Samönthu í áranna rás og haldið á lofti , að hún hafi fyrirgefið nauðgunina .
Má þó öllum vera ljóst , sem lesa viðtöl við hana , að hún þráir það eitt að málinu ljúki .
Hún vill fá að rækta garðinn sinn með manni og börnum á Hawaii , en ekki vera fyrrverandi ástkona Polanskis , sem kom leikstjóranum dáða í klandur .
Henni hefur verið refsað í rúma þrjá áratugi fyrir brot Polanskis .
Hann var aldrei elskhugi hennar .
Hann nauðgaði henni , 13 ára gamalli .
