SAMKVÆMT frumvarpi til fjárlaga fyrir árið 2010 verða tekjur 468 milljarðar en útgjöld 555,6 milljarðar .
Ríkisútgjöld verða skorin niður um 43 milljarða og beinir skattar hækkaðir um 37,6 milljarða en óbeinir skattar hækkaðir um 25,5 milljarða .
Þetta er mikill niðurskurður og miklar skattahækkanir en ætlunin er að minnka fjárlagahallann um 100 milljarða .
Það er samkvæmt samkomulagi við aðila vinnumarkaðarins í stöðugleikasáttmálanum hvernig sparnaðurinn skiptist í niðurskurð og skattahækkanir .
Mörgum finnast skattahækkanirnar miklar en niðurskurðurinn er einnig tilfinnanlegur og ef hann yrði meiri þýddi hann miklar uppsagnir á starfsfólki sem mundi leiða til aukinna útgjalda í formi atvinnuleysisbóta .
Hér er því um erfiðan línudans að ræða .
Það er bankahrunið , efnahagskreppan sem veldur hallanum á ríkissjóði og mikilli skuldasöfnun .
Ríkissjóður hefur orðið að leggja bönkunum til mikla fjármuni til þess að gera þá starfhæfa .
Hann þurfti að leggja Seðlabankanum til 300 milljarða þar eð bankinn var í raun gjaldþrota .
Og ríkissjóður hefur lagt einkafyrirtækjum til fjármuni , eins og Sjóvá .
Síðan mun Icesave-skuldin bætast við ef eignir Landsbankans duga ekki til .
Talsmenn ríkisstjórnarinnar hafa lagt áherslu á það í þessum þrengingum að allir verði að bera byrðar til þess að koma Íslandi út úr kreppunni .
Það er að mestu leyti rétt .
Ég tel þó að aldraðir og öryrkjar eigi að vera undanskildir .
Aldraðir hafa skapað það þjóðfélag sem við búum við í dag .
Þeir hafa gengið í gegnum margar kreppur áður enda þótt sú sem nú herjar á okkur sé sú versta síðan í heimshreppunni .
Ég fann fyrir heimskreppunni hér á Íslandi þar eð atvinnuleysi var hér á landi allt fram til síðari heimsstyrjaldarinnar sem afleiðing kreppunnar .
Faðir minn var lengi atvinnulaus og þá voru engar atvinnuleysisbætur .
Eina ráð hans var iðulega að fara niður á höfn og trolla kol úr höfninni sem hann síðan seldi fyrir mat .
Erfiðleikarnir í dag eru litlir í samanburði við afleiðingar heimskreppunnar á Íslandi .
Öryrkjar eiga að vera undanskildir þar eð þeir hafa misst heilsuna og búa við svo erfið kjör að þeir fara að mestu á mis við þau lífsgæði sem aðrir njóta .
Mannréttindasáttmálar , sem Ísland er aðili að , gera ráð fyrir að leitað sé allra annarra leiða áður en kjör aldraðra og öryrkja eru skert .
Þetta gerði ríkisstjórn Íslands ekki .
Hún skellti á lífeyrisþega kjaraskerðingu fyrirvaralaust .
Hún valdi það að skerða kjör aldraðra og öryrkja vegna þess að það var fljótvirk leið .
Það er mannréttindabrot .
Í fjárlagafrumvarpinu er gert ráð fyrir því að ellilífeyrir ( grunnlífeyrir ) verði á árinu 2010 , 8,7 milljarðar , tekjutrygging aldraðra 15,7 milljarðar , örorkulífeyrir 5 milljarðar og tekjutrygging öryrkja 13,4 milljarðar .
Þetta er eftir niðurskurð .
Ekki eru þetta það háar tölur , að þær setji þjóðarbúið á hliðina .
Ellilífeyrir er 1,6% af heildarútgjöldum samkvæmt frv. til fjárlaga .
Það hefði mátt sleppa því að skera þessa hungurlús niður eins og gert var 1. júlí sl. Ríkisstjórnin ákvað þá að skera ætti niður í öllum málaflokkum á miðju ári .
Sennilega hélt stjórnin að ef hún yrði fljót að skera niður mundi Alþjóðagjaldeyrissjóðurinn verða jákvæður í garð Íslands .
Félagsmálaráðherra hljóp fyrstur til og skar niður lífeyri aldraðra og öryrkja með nokkurra daga fyrirvara ! Hann var einna fyrstur að skera niður í stað þess að bíða átekta og sjá fyrst hvað önnur ráðuneyti gerðu .
Það var jú búið að segja að hlífa ætti velferðarkerfinu .
En þrátt fyrir niðurskurðinn hreyfði AGS sig ekki .
Við niðurskurð lífeyris aldraðra og öryrkja 1. júlí sl. var í fyrsta sinn farið inn á þá braut að skerða grunnlífeyri vegna tekna úr lífeyrissjóði .
Svo langt er gengið í því að fjöldi lífeyrisþega er með öllu sviptur grunnlífeyri .
Margir telja það að afnema grunnlífeyri hjá fjölda lífeyrisþega sé eignaupptaka .
Fólk hefur greitt alla ævi til almannatrygginga .
Þetta hefur verið sparnaður til efri ára og fólk hefur átt von á lífeyri á eftirlaunaárum .
En síðan er þessi lífeyrir strikaður út með einu pennastriki .
Þegar alþýðutryggingar voru stofnaðar hér 1936 kom það skýrt fram að tryggingarnar áttu að ná til allra , vera altækar .
1944 voru tryggingarnar útvíkkaðar og sett lög um almannatryggingar að kröfu Alþýðuflokksins .
Þá lýsti Ólafur Thors forsætisráðherra því yfir að hér á landi skyldi komið á svo fullkomnu kerfi almannatrygginga sem næði til allra án tillits til stétta eða efnahags , að Ísland yrði á þessu sviði í fremstu röð nágrannaþjóða .
Þarna fór ekki á milli mála , að almannatryggingar áttu að ná til allra , án tillits til efnahags .
Stjórnmálamenn geta ekki breytt þessu með einu pennastriki .
Í fyrstu leit út fyrir að íslenska almannatryggingakerfið yrði í fremstu röð en síðan dróst það aftur úr .
Og í dag stöndum við langt að baki hinum Norðurlöndunum á sviði almannatrygginga .
Það hefur ekki verið staðið við það að verja velferðarkerfið .
Og enn síður hefur verið staðið við það að koma á norrænu velferðarkerfi .
Ríkisstjórnin verður því að taka sig á .
Höfundur er viðskiptafræðingur .
