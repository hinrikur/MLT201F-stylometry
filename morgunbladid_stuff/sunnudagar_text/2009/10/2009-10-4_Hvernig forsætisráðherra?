Þjóðin fékk konu sem forsætisráðherra .
Það vakti athygli víða um heim .
Um leið varð þjóðin yfir sig montin af konunni sem hafði afrekað að verða forsætisráðherra .
Ef útlendingum finnst eitthvað fínt á Íslandi finnst Íslendingum það sömuleiðis .
Allt var þetta því harla gott – um hríð .
Svo fóru einhverjir að reka upp ramakvein .
Forsætisráðherrann var ekki nógu sólginn í sviðsljósið .
Hljóp til dæmis ekki fagnandi í fangið á hverjum einasta erlenda fréttamanni sem bankaði á dyr .
Svo vildi forsætisráðherrann ekki ræða einkalíf sitt opinberlega .
Sem þótti enn eitt sérviskumerkið .
Ísland kæmist í heimspressuna ef forsætisráðherrann hefði dug í sér til að markaðssetja einkalíf sitt .
En þá fórn var forsætisráðherrann ekki tilbúinn að færa fyrir þjóð sína .
Þegar allt kom til alls reyndist þessi fyrsti kvenforsætisráðherra þjóðarinnar vera hlédræg persóna .
Vissulega heiðarleg og vinnusöm , það vita allir , en sumir bættu því við að það nægði ekki við þær aðstæður sem nú eru uppi .
Nú þyrfti öðruvísi forsætisráðherra .
Manneskju með annan karakter .
Einhvern sem hefði unun af sviðsljósinu og talaði fimm tungumál .
Stundum fannst manni engu líkara en að þeir sem svona töluðu – sem eru að stórum hluta sjálfstæðismenn – væru að biðla til Ólafs Ragnar Grímssonar um að fara aftur í pólitíkina .
Fólk er allrar gerðar .
Líka forsætisráðherrar .
Sumir þeirra hafa verið yfirþyrmandi persónuleikar .
Aðrir eru hæglátir .
Sumir miklir tungumálamenn .
Aðrir frábærir íslenskumenn .
Sumir skáld .
Aðrir án votts af skáldgáfu .
Sumir húmoristar .
Aðrir án kímnigáfu .
Draumauppskrift að forsætisráðherra er sennilega einstaklingur með sterkan persónuleika , skáldgáfu og málsnilld , talandi nokkur tungumál reiprennandi , auk þess að vera annálaður húmoristi .
En slík manneskja er vandfundin , einfaldlega vegna þess að ófullkomleiki er hluti af því að vera mannlegur .
Það hlýtur að skipta mestu að forsætisráðherrann sé gáfuð , góð og heiðarleg manneskja sem nennir að vinna .
Ef það nægir ekki heilli þjóð hvað nægir þá ? Snakkið um að forsætisráðherra landsins sé ekki að standa sig er stórfurðulegt .
Þeir sem svo tala koma ekki með nein rök máli sínu til stuðnings , önnur en þau að forsætisráðherrann hafi ekki karakter í djobbið .
Sem er auðvitað tóm þvæla .
Ef forsætisráðherrann væri ekki að vinna vinnuna sína þá væri ástæða til að gagnrýna hann harðlega .
En forsætisráðherra hefur einmitt starfað af stakri samviskusemi .
Þjóðin ætti að þakka fyrir það að eiga forsætisráðherra sem telur ekki eftir sér að leggja hart að sér og vinnur af heiðarleika .
Það er aldrei nóg til af heiðarlegu fólki og það er blessunarvert ef það leggur á sig að fara í pólitík .
Og svo er það sérstakur aukabónus ef viðkomandi er laus við athyglisýki .
kolbrun@mbl.is Kolbrún Bergþórsdóttir 