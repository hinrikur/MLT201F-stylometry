14. október 1979 : " Alþýðuflokkurinn ber höfuðábyrgð á því hvernig komið er í efnahagsmálum Íslendinga .
Flokkurinn vann mikinn kosningasigur vorið 1978 en glutraði þeim sigri niður á fyrstu dögum eftir kosningar .
Eðlilegt var þá , að Alþýðuflokkur hefði forystu um myndun ríkisstjórnar , en allir þekkja þá sögu , hvernig forysta Alþýðuflokksins var niðurlægð og auðmýkt , þegar að kosningum loknum , af kommúnistum .
Síðan lét Alþýðuflokkur berja sig til hlýðni og þátttöku í vinstri stjórn með þeim hörmulegu afleiðingum fyrir þjóðarhag , sem þeirri stjórn hafa fylgt .
Rúmu ári eftir hinn mikla kosningasigur stendur Alþýðuflokkurinn frammi fyrir því , að hann ber höfuðábyrgð á þeirri óðaverðbólgu , sem hér ríkir og hefur aldrei orðið meiri en nú .
" 15. október 1989 : " Þorsteinn Pálsson , formaður Sjálfstæðisflokksins , bendir réttilega á það í Morgunblaðsgrein í gær , að eins og sakir standa sé ekki ástæða fyrir okkur Íslendinga að huga að aðildarumsókn að Evrópubandalaginu .
Hins vegar telur hann að við eigum að vera opnir fyrir því á síðari stigum , þegar viðræðum EFTA og EB er lokið .
Verkefnið sem blasir við íslenskum stjórnvöldum núna er að taka ákvarðanir um afstöðuna í könnunarviðræðum EFTA og EB .
Liður í því máli öllu er afstaða til þátttöku í efnahagssamvinnu Norðurlanda .
Þar vilja sjálfstæðismenn ekki hafa neina fyrirvara en ríkisstjórnin hefur gert mjög ákveðna fyrirvara og telur Þorsteinn Pálsson það ljósasta vottinn um að afturhaldið ráði ríkjum í þessum efnum innan ríkisstjórnarinnar .
Þar sé Alþýðubandalagið fremst í flokki en innan Framsóknarflokksins ráði afturhaldsöflin miklu með Pál Pétursson , formann þingflokks , í broddi fylkingar .
Alþýðuflokksmenn neyðist síðan til að dingla með .
" 