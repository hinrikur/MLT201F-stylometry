Það er eitthvað geggjað við Flosa Ólafsson .
Glampinn í augunum þegar hann hlær .
Og hrossahláturinn .
Hann er sami æringinn , þó að hann verði áttræður 27. október .
Í tilefni af því verða endurútgefnar æskuminningar og bersöglismál bókarinnar Í kvosinni , sem hefur verið ófáanleg í tæpa þrjá áratugi .
Á kápunni segir hann um sjálfan sig , að þeir sem þekki sig viti að hann vilji ekki gera flugu mein , " nema það sé mjög aðkallandi " , en þeir sem þekki sig ekki haldi yfirleitt að hann sé illmenni .
Þegar blaðamaður og ljósmyndari sóttu hann heim að Bergi , sem hann kallar Stóra-Aðalberg af sinni alkunnu hógværð , lá því beint við að spyrja : – Flosi , ertu illmenni ? " Ég var oft látinn leika illmenni þegar ég var í Þjóðleikhúsinu – af því að flestir héldu það .
" – Þú ert þá afar góðlegt illmenni .
" Illmenni komast ekki upp með að vera illmenni nema þau séu góðleg .
Það er til þess að blöffa menn .
Og sjálfur andskotinn er allra kvikinda skemmtilegastur , þess vegna kemst hann upp með illvirkin .
" Datt ýmist í Tjörnina eða sjóinn " Þið verðið nú að fá kaffi , komnir í sveitina , " segir Lilja Margeirsdóttir , eiginkona Flosa , og á borðum eru pönnukökur , brauð og sulta , og auðvitað kaffi .
" Þess vegna er ég svona æstur í að fá gesti , " segir Flosi .
" Ég fæ alltaf svo gott með kaffinu þegar það koma gestir .
" – Hvað er svona merkilegt við bókina Í kvosinni ? " Mér er hún afskaplega hugleikin , " segir Flosi .
" Ég hafði ekki lesið hana í aldarfjórðung , þar til ég leit í hana út af endurútgáfunni .
Og þegar ég fór að lesa bókina , þá komst ég að þeirri gleðilegu niðurstöðu , af því að ég er svo sjálfumglaður maður , að mér finnst hún bara afburða skemmtileg .
Þetta er sú bók sem ég hef lagt hvað mesta rækt við , bernskuminningar úr Vesturbænum og kátlegar sögur af umhverfinu vestur á Vesturgötu og niðri við Tjörn .
Þegar bókinni lauk bjuggum við Lilja á Tjarnargötu 40 og vorum við það að flytja hingað upp í Borgarfjörð .
" – Þú hlýtur að hafa verið uppátækjasamur í æsku ! " Ég held að ég hafi verið eins og aðrir strákar , " segir Flosi óvenju hógvær .
" Eftir að pabbi og mamma skildu átti ég heima á Vesturgötu og Tryggvagötu niðri við höfn .
Þar var strákagengi , sem var eins og strákar eru – til í allt .
Því er öllu lýst í bókinni og sagt frá því hvernig við duttum oft á dag í sjóinn eða þá í Tjörnina .
" Hann hlær .
" Ég man eftir því , að alltaf þegar ég datt í Tjörnina kom ég heim til ömmu og sagði henni að ég hefði verið að bjarga barni .
Hún var svo elskuleg , blessunin hún amma mín , að hún þóttist trúa þessu í hvert einasta skipti .
Ég datt í Tjörnina tíu sinnum á dag eða í sjóinn .
Enda áttum við allir kajak og rerum út frá Selsvörinni .
" – Varstu aldrei nærri drukknaður ? " Jú , alltaf nærri drukknaður ! " Hann skellihlær .
– Hvað varstu gamall þegar foreldrar þínir skildu ? " Fjögurra ára , 1934 .
Það gefur augaleið að ég man mjög óljóst eftir því .
En mamma fór beint vestur á Vesturgötu til ömmu og vann svo úti .
Ég ólst því upp hjá ömmu .
" – Skilnaðir voru ekki algengir á þessum árum .
" Nei , skilnaðir voru eins óskiljanlegir og hjá Ibsen í Brúðuleikhúsinu .
Það hefur verið harka í mömmu , að fara úr háborgaralegu hjónabandi í bláfátækt vestur í bæ .
Þetta var fáheyrt ! " – Hvers vegna fluttuð þið hjónin í Borgarfjörð ? " Það var bara gamall rómantískur draumur .
Og eins vorum við hálfgert að flýja undan meiri hávaða og umferð og erli , ekki síst af flugvellinum .
Enda vorum við eiginlega í fluglínunni .
" – En ekki þurftuð þið að flýja hana alla leið í Borgarfjörð ? " Nei , okkur þótti þetta svolítið rómantískt og elskulegt .
Það er ekkert eins yndislegt og kall og kelling , sem kemur sæmilega vel saman , í kyrrð og ró í dæmalausri sveitasælu , þar sem rýkur úr hverri þúfu .
" Í nöp við ellina Flosi er meitlaður í hugsun og orðum .
Og þegar hann talar , þá eru orðin kall og kelling með tveimur ellum .
Það eru aldrei neinar málamiðlanir .
– Þú ert að verða áttræður , er það stór biti að kyngja að eldast ? " Já , og ekki auðmeltanlegur .
Mér er meira en lítið í nöp við ellina .
Mér finnst hún leiðinleg .
Hún sviptir mann öllu atgervi , maður verður hálfaulalegur , eins og maður var bjartur þegar maður var og hét .
En það er eins og allt sé að bregðast .
Ég get varla hlaupið fyrir hest öðruvísi en að detta dauður úr hjartaslagi .
Og fæ þá þessa " angina pectoris " , sem á íslensku útleggst hjartakveisa .
" – Ferðu þá minna á hestbak en áður ? " Já , ég er farinn að minnka það , af því að ég er orðinn svo ellihrumur .
Það fer voðalega í taugarnar á mér að allir segja að ég líti svo dæmalaust vel út .
Mér finnst það alveg afleitt , því ég á ekkert að líta neitt dæmalaust vel út – ég á að bera þess merki að ég er kominn alveg á grafarbakkann ! " Það tístir í honum .
– Þú steigst samt á svið á frumsýningu síðastliðið vor – sem þýðandi Söngvaseiðs ! " Það er með naumindum að maður geti staulast upp til að hneigja sig .
Ég hélt að ég dytti fram af sviðinu , því mig svimaði svo .
" Hann tekur annars hugar af sér gleraugun og dæsir : " Já .
" – En lífið er ljúft hér í sveitinni ? " Við erum bara í keleríi , " svarar hann og byrjar óðar aftur að hlæja .
" Við stundum bara ástaratlot ! " Hann er óstöðvandi .
" Af veikum mætti ...
frá minni hálfu .
" Svo strýkur hann sér um kollinn .
" Æ ...
jáhhh .
" Allt í einu grípur hann bókina og les upphátt úr inngangnum , að íslenska þjóðin hafi " brunnið í skinninu að fá ritið endurútgefið " og bætir við með sínum áherslum að forlagið hafi verið undir " gíííííífurlegum þrýstingi " .
Og hann klykkir út með : " En ég þori ekki að efna til mannfagnaðar á afmælinu af ótta við svínaflensuna .
" – Flestir syðra tala bara um hrunið .
" Mér er andskotans sama um hrunið .
Ég á nóga peninga ! En svínaflensan er þeim mun ógnvænlegri .
Því hún ræðst á alla , líka heiðarlegt fólk ! " Svo skellir hann upp úr .
" Kanntu vísuna sem ég bjó til þegar ég tapaði öllum hlutabréfunum mínum í SPRON ? Nú er úti auravon innistæður hrapa ; öllu sem ég átti í SPRON er ég búinn að tapa .
Ég tapaði nokkrum milljónum þar .
Mér var bara sagt að þær væru ekki lengur til .
Afi minn stofnaði Sparisjóðinn og þess vegna var ég stofnfjáreigandi .
Svo keypti ég svolítið meira þegar SPRON var gert að hlutafélagi , vegna þess að Sparisjóðurinn óskaði eftir því .
Ég þarf að gá að því hvort það hafi ekki verið sjálfur bankastjórinn sem lét mig kaupa eða konan hans .
Þetta voru 5 eða 10 milljónir .
" Hann þagnar .
" Þetta er helvíti asnalegt maður .
" – En þú hefur séð það svartara ? " Ég var alltaf staurblankur í gamla daga .
Ég er það ekkert lengur .
Ég er á sæmilegum eftirlaunum og veit ekki annað ennþá en að ég eigi lífeyri í banka og á bók .
Það má alveg segja þetta .
" – Hefur þjóðfélaginu fleygt fram á þessum 80 árum ? " Það væri út í hött að segja það á þessum tímapunkti , í miðju hruninu .
En andlit þjóðfélagsins hefur birst eins og það er .
Maður hefur stundum ekki gert sér ljóst í hverskonar þjóðfélagi maður lifði , hvort það væri þjóðfélag eða þjófafélag .
Það ætti að vera orðið deginum ljósara .
" Paródía af leikdómi Það er notalegt að sitja á ruggustólum , eins og Flosi kemst að orði , í stofunni á Stóra-Aðalbergi .
En ekki síður á kontórnum , þar sem veggirnir eru klæddir bókum , þar á meðal eftirlætinu Sturlungu , sem Flosi segist hafa fallið fyrir á gamals aldri .
– Ertu ennþá að fást við skriftir ? " Já ég skrifa systur minni í Ástralíu alltaf reglulega .
Við skrifumst á og ég " rapportera " til hennar tvisvar í viku allan ársins hring .
Þetta eru ósköp venjuleg sendibréf um lífið og tilveruna , sem farin eru að skipta hundruðum .
" – Endar þetta sem bók ? " Það getur verið .
En það er örugglega margt af því , sem á ekki erindi á bókamarkað .
" Hann les upphátt bráðfyndna sögu af nafngreindum manni úr einu bréfinu .
– Má ég birta þetta ? spyr blaðamaður .
" Nei , ertu alveg bandbrjálaður ! " segir hann og hristir höfuðið .
" Ertu alveg vitlaus ! Ekki til að tala um ...
" – Fæstu enn við yrkingar ? " Það er alltaf verið að yrkja .
En maður á engan séns í nágrannana .
Þeir eru betri skáld , þá fyrst og fremst Fúsi í Skrúð .
Ég held að hann sé mesti hagyrðingur á landinu ! Hún er fræg þessi : Eitt er víst að Flosa finnst feikilega gaman að gera sem allra allra minnst , alveg dögum saman .
" – En þér entist alltaf orka til að skrifa pistla ? " Ég held því fram að ég hafi valdið byltingu í pistlaskrifum á Íslandi – þegar ég skrifaði í Þjóðviljann fór fjöldi manns að bera sig til við að skrifa ekki ósvipað .
" Hann þagnar .
" En þetta er alltof hrokafullt ! Þetta er ekki eftir mér hafandi svona , þú verður að laga þetta til , þannig að það líti út fyrir að ég sé sæmilega siðaður maður .
En sannleikurinn er sá að mér finnst ég sjálfur bara dágóður textahöfundur og ekkert kætir mig eins mikið í lífinu og þegar ég sit við tölvuna og set saman eitthvert helvítis bull og brest í hlátur .
Eins og það er nú geðslegt að hlæja að eigin verðleikum , hvað maður er sjálfur sniðugur og skemmtilegur .
En svona er þetta nú bara samt .
" – Leitaðirðu í smiðju annarra höfunda ? " Ég var voða hrifinn af Kurt Vonnegut .
Mér fannst hann dálítið góður .
Annars hef ég aldrei leitt hugann að því ...
það hafa ýmsir svipaðan stíl og ég .
" Hann þagnar kankvís .
" Ég er nú ekki að segja að hann hafi stolið neinu frá mér – hann er eldri maður en það .
" Svo fær hann hugdettu ! " Ég hef líka skrifað í Morgunblaðið , en það var bara einu sinni eða tvisvar .
Það var paródía af leiklistargagnrýni í Lesbókina , sem birtist síðan í þessari bók ...
" Hann teygir sig í bókina eftir að hafa leitað á borðinu og muldrar um leið : " Ef ég væri ekki búinn að týna öllum gleraugum .
" Svo les hann : " Að mínum dómi er gersamlega óhugsandi að skrifa um leiksýningu Leikhúss dreifbýlisins á Dyrabjöllunni , þar sem mér er alls ekki ljóst , hvort þetta hjartnæma leikrit er leikrit .
Að mínu viti er þó leikritið öllu fremur leikrit en skáldverk og mun ég því freistast til þess hér að fjalla um þetta hugljúfa , margslungna og víðfeðma skáldverk sem leikverk , þótt það vegna uppruna síns , sem skáldverks , beri fremur svip og sérkenni vel uppbyggðs skáldverks en leikverks og lúti ekki sömu lögmálum og leikverk þar sem höfundurinn er bundinn skáldsögunni ( króníkunni eða nóvellunni ) .
" Blaðamaður grípur bókina og sér krotað fyrir ofan kaflann : " Sú ritsmíð , sem hér birtist , gæti verið skopstæling af leikdómum um Íslandsklukkuna .
" " Stendur það já , " segir Flosi , lítur upp og kímir .
Framsóknarmaður einn vetur Flosi segist að mestu hættur að leika .
En hann lék þó í Kurteisu fólki í sumar .
" Þetta var nú bara lítil rulla .
Ég óskaði bara eftir að fá setningarnar sem ég átti að segja , lærði þær utan að og sagði þær , en las aldrei handritið .
" – Ertu ánægður með ævistarfið ? " Ég hugsa sjaldan um það .
Hitt er annað mál , að þegar ég lít til baka , þá var ég megnið af ævinni fastráðinn í Þjóðleikhúsinu .
En sannleikurinn er sá að maður var alltaf á bólakafi í einhverju öðru en að leika þar .
Þess vegna hef ég hent gaman að því , að ég hafi venjulega verið drepinn fyrir hlé , og þótt það hið besta mál , til þess að nýta kvöldin í annað en brauðstrit .
Ég var á bólakafi í útvarpi , sjónvarpi , pistlaskrifum – og svo stofnaði ég leikhús í framsóknarhúsinu til höfuðs dansfélaginu Heimdalli .
" – Dansfélaginu ? " Já , við kölluðum það dansfélagið Heimdall .
Þeir voru í sjálfstæðishúsinu , þar sem haldin voru böll í gamla daga .
" – En varstu ekki kommi ? " Jú , ég var kommi .
En frystihúsinu Herðubreið var breytt í framsóknarhús til höfuðs sjálfstæðishúsinu , það var mótleikur framsóknarmanna við dansfélagið Heimdall , og þeir hringdu í mig frá Sambandinu og spurðu hvort ég gæti ekki rifið framsóknarhúsið upp .
Ég spurði hvort þeir væru brjálaðir , ég væri enginn framsóknarmaður , ég væri kommi ! Þá spurðu þeir hvort ég gæti ekki sett upp leiksýningu , sem myndi laða unga sjálfstæðismenn í framsóknarhúsið .
Ég talaði við Jón Múla , Jónas Árnason og Stefán Jónsson , og við bjuggum til leikritið Rjúkandi ráð , sem sýnt var á hverju kvöldi heilan vetur í framsóknarhúsinu .
Þá lét ég af því að vera kommúnisti og gerðist framsóknarmaður einn vetur .
" – Hvað svo ? " Eftir að ég sneri baki við framsóknarhúsinu , þá fór það á hausinn , eins og Þjóðviljinn fór á hliðina þegar ég hætti að skrifa í hann .
" – Hvar endaði þessi pólitíska vegferð ? " Ég enda sem frjálslyndur vinstrimaður , alveg staðfastur í þeirri kenningu móður minnar að gæði veraldar séu ekki ætluð fáum útvöldum heldur öllum , svona sem allra jafnast .
Ætli ég teljist ekki á eldri árum aulalegur demókrat .
" Kynntust við sjálfstæðishúsið Flosi rifjar það upp , að hann fékk stundum að sitja við borðið hjá skáldaklíkunni á Hótel Borg , þar á meðal Steini Steinarr , Tómasi Guðmundssyni og Kristjáni Karlssyni .
" Ég var uppveðraður að fá að vera með , " segir hann með áherslu , " titrandi af snobbi .
" – Það hefur verið hvatning í kveðskapnum að umgangast skáldin ? " Já , en ég hef alltaf verið ljóðelskur , las mikið sem krakki .
Amma sofnaði með Davíð Stefánsson á brjóstinu á hverri nóttu , það var sængin hennar .
Hún kunni Davíð utan að , Þú komst í hlaðið á hvítum hesti og allt þetta .
Satt að segja var maður alinn upp við að líta heldur niður á Davíð , það væri frekar billegur kveðskapur .
En hann vex alltaf , ég fæ betri og betri fíling út úr Davíð : Þó líði dagar og líði nætur , má lengi rekja gömul spor .
" – Hann samdi mörg ævintýrin , eins og Konan sem kyndir ofninn minn ? " Það þótti bara guðlast ! " býsnast Flosi .
" Hann liggur í bælinu og fátæk kona kyndir ofninn hjá þessu stertimenni ; það þótti fyrir neðan allar hellur ! " – Hvernig var Steinn ? " Steinn var mér alltaf góður , en hann gat verið helvítis meinhorn .
Hann afgreiddi fólk svoleiðis rosalega , ef menn voru að draga sig nær borðinu þar sem hann fékk sér sitt staup af brennivíni .
Það var mikið snobbað fyrir honum , en hann þáði ekki áfengi nema frá útvöldum mönnum .
Það gafst ekki öllum færi á að bjóða honum Steini upp á drykk .
Hann var svakalega orðheppinn , og ekki sniðugt að lenda í orðasennu við hann .
En hann verkaði aldrei á mig eins og utangarðsmaður .
Ég hef heyrt einhverjar gljátíkur , sem telja sig vera bókmenntafræðinga , segja að hann hafi skriðið í göturæsinu í Reykjavík , en það er bara ekki rétt .
Hann var vínhneigður , en hann var ekki á urrandi fylliríum .
" – Tómas hefur verið hæglátari ? " Hann var orðinn dálítið meyr síðustu árin .
Hann var með manninn með ljáinn á heilanum , að hann væri að deyja .
Tómas ólst upp í Grímsnesinu og þegar hann kom í bæinn , þá þótti stelpunum á dansiböllunum í Bárunni eða Iðnó eða hvað það nú var hann svolítið sveitó .
Og þær neituðu honum þegar hann bauð þeim upp í dans , þeim fannst hann ekki nógu stórborgaralegur .
En mamma mín , hún gerði það strax að reglu hjá sér að neita Tómasi aldrei um dans .
Hún dansaði alltaf við hann .
" – Hvernig kynntust þið Lilja ? " Við kynntumst fyrir utan sjálfstæðishúsið .
Hún hafði haft augastað á mér í nokkra mánuði , en ég hafði lítið tekið eftir henni .
Hún var bara barn , sautján ára , og ég 23 ára .
Svo biðum við eftir að komast inn í sjálfstæðishúsið ; það var kalt úti , ég var í frakka og sá hana fyrir utan , fór til hennar og breiddi frakkann yfir öxlina á henni .
Og síðan höfum við verið saman .
" Það kemur grallarasvipur á Flosa : " Þá var dyravörður í sjálfstæðishúsinu hann Beggi , sem lifði á því að láta berja sig .
Hann var alltaf með glóðaraugu og fékk alltaf skaðabætur hjá okkur sem börðum hann .
En hann er dauður , svo ég veit ekki hvort ég má segja þetta .
" – Ekki kýldir þú hann ? " Jú , jú , ég kýldi hann einhvern tíma .
Ég var háseti á Vatnajökli og það munaði engu að ég væri stoppaður , að ég fengi ekki að fara til Ameríku .
Þetta var árið 1947 .
Ég kýldi hann af því að hann vildi ekki hleypa mér inn ! " Hann skellihlær .
" Maður fór inn með ofbeldi og út með ofbeldi .
Hann var með stóran bláan kíki og leitaði liðsinnis lögreglunnar náttúrlega og heimtaði skaðabætur fyrir kíkinn .
" – Þú varst á sjónum ? " Já , á sjó í nokkur ár , og alltaf á sumrin á togurum .
" – Hvernig dastu í leiklistina ? " Mér fannst bara , þegar ég var að spekúlera hvað ég ætlaði að gera að ævistarfi , að þetta gæti verið notaleg og róleg innivinna .
En það átti nú annað eftir að koma í ljós .
" Engum er Flosi líkur Það var áfall að heyra fregnir af alvarlegu bílslysi sem Flosi Ólafsson lenti í að kvöldi miðvikudags í vikunni .
Flosi slasaðist töluvert , en var kominn af gjörgæslu þegar þetta er skrifað .
Honum eru sendar óskir um góðan bata frá sínum mörgu vinum á Morgunblaðinu .
Viðtalið við Flosa er birt í dag að höfðu samráði við hann .
Flosi vildi gjarnan kynna bókina Í kvosinni , sem verður endurútgefin í tilefni af áttræðisafmæli hans 27. október .
Það var glatt á hjalla í eldhúsinu heima hjá honum og Lilju á Stóra-Aðalbergi í upphafi liðinnar viku .
Í samræðum yfir vel útilátnum veitingum í sveitinni , eins og siður er , hentu þau hjónin gaman að ökumannshæfileikum sínum .
" Við erum skíthrædd hvort í annars bíl , " sagði Flosi .
" Hún er æpandi og öskrandi ef ég keyri .
Og ég er fullur vandlætingar þegar hún ekur hraðbrautirnar í öðrum gír og er í fjórða gír í brekkum .
" Allt verður Flosa að gamanmálum .
