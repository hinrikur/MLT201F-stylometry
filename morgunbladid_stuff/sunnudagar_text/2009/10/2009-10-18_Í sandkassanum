Síðustu vikur og mánuðir hafa sýnt og sannað að það er barnsleg og bjartsýn hugmynd að ætla þingmönnum að hafa vit fyrir þjóð sinni .
Þjóðin ber ekki lengur traust til þingmanna sinna enda hafa þeir lítið gert til að vinna til þess .
Frá þessu , eins og flestu , eru þó undantekningar og má þar helst nefna Jóhönnu Sigurðardóttur og Steingrím J. Sigfússon sem hafa unnið af heilindum og heiðarleika .
Verst að þau virðast nær ein á báti í þeim efnum .
Stjórnarandstöðuflokkarnir hegða sér einkennilega .
Í draumkenndu ástandi lagðist Framsóknarflokkurinn í betliför til Noregs til að fá lán sem átti að bjarga þjóðinni en varð til athlægis þegar í ljós kom að lánið var einungis til í ímyndun þeirra .
Sjálfstæðismenn gera síðan allt sem þeir geta til að vekja athygli landsmanna á því að allt væri hér á betri veg væru þeir við völd .
Þeir lifa í þeirri von að þjóðin sé búin að gleyma því að það var einmitt stefna þeirra í áratugi sem leiddi þjóðina á brún gjaldþrots .
Svo er Borgarahreyfingin , eða Hreyfingin , eða hvað það lið heitir nú í dag .
Þar á bæ héldu menn að leiðin til að ná árangri í pólitík væri að gjamma sem mest í ræðupúlti á Alþingi um eigið ágæti .
Það fór eins og það fór .
Nú nýtur þessi hreyfing , sem átti að vera hreyfing fólksins , einskis trausts .
Og þá er eftir að telja upp þann stjórnarandstöðuflokk sem er enn verri en þeir áðurnefndu og það er andófshreyfingin í Vinstri-grænum sem kennir sig óspart við samvisku sína .
Þetta afl innan Vinstri-grænna er beinlínis að vinna gegn lausn brýnna mála og þar með gegn þjóðarhag .
Á tímum þegar þjóðin gerir kröfu til þess að stjórnmálamenn vinni saman , komist að samkomulagi og leysi úr stærstu vandamálunum sem við blasa kjósa stjórnmálamenn að halda áfram sandkassaleikjum og vera á móti lausnum bara vegna þess að þær komu ekki frá mönnum í " réttu " liði .
Menn geta komist upp með þannig leiki í góðæri og þá verður skaðinn ekki mikill .
En á erfiðleikatímum verða slíkir sandkassaleikir hættulegir fyrir land og þjóð því þeir tefja afgreiðslu mikilvægra mála og koma þeim í enn verri farveg en fyrr .
En það er eins og stjórnmálamennirnir skilji þetta ekki .
Þeir halda bara áfram að leika sér eins og ekkert hafi gerst .
Kannski kunna þeir ekkert annað og sennilega er vit þeirra bara ekki meira en þetta .
En þá vaknar sú spurning af hverju heiðarlegt og skynsamt fólk með sæmilega jarðtengingu sækir ekki í stjórnmálin .
Ein ástæðan gæti verið sú að launin eru ekki nema þokkaleg .
Önnur ástæða er einnig líkleg , en hún er sú að fólki með góða greind og skynsemd líkar ekki það sem það sér í íslenskri pólitík .
Það vill ekki fara í sandkassann .
Enda er hann einungis fyrir óþroskaðar sálir .
kolbrun@mbl.is Kolbrún Bergþórsdóttir 