Ef maður hefur ekki gaman af því sem maður er að gera á maður að finna sér eitthvað annað við að iðja .
Og ef maður les bók sem manni finnst þraut að komast í gegnum á maður að leggja hana frá sér – nema auðvitað maður sé í launaðri vinnu við að lesa hana .
Þá ber manni skylda til að klára en fagnar líka ógurlega þegar þeirri baráttu er lokið .
Um daginn las ég bók eftir nýja nóbelsverðlaunahafann í bókmenntum Hertu Müller .
Ennislokkur einvaldsins heitir hún og er eina bók nóbelsskáldsins sem hefur komið út í íslenskri þýðingu .
Allt var þetta nú vel og snyrtilega gert hjá Hertu .
Hún dró upp hverja myndrænu lýsinguna á fætur annarri af manneskjum og umhverfi þeirra – og lýríkin var þarna líka .
Þetta var bara allt svo einstaklega kuldalega samansett og vélrænt að á mig sótti drungi sem ágerðist eftir því sem á verkið leið .
Það var ekkert gaman að lesa bókina .
Og þótt ég segi að ég hafi lesið bókina um daginn þá er það engan veginn nákvæmt orðalag því ég var þrjú kvöld að brjótast í gegnum hana .
Í dag gæti ég ekki endursagt efnisþráð bókarinnar þótt ég ætti líf mitt að leysa .
En ég tel reyndar að ég sé ekki ein á báti þar .
Ennislokkur einvaldsins er nefnilega ein af þeim bókum þar sem maður er sífellt að glata þræðinum og verður fyrir vikið ráðvilltur .
Ég þekki fólk sem finnst það nánast bera vott um greindarskort að halda því fram að maður eigi að hafa gaman af bókinni sem maður er að lesa þá stundina .
Þetta fólk sér mikla dýpt í því sem við hin köllum leiðindi .
Og það leggst í endalausar spekúlasjónir um hina djúpu merkingu leiðindanna .
Já , það notar beinlínis það orðalag að bókin sem það hafi verið að lesa hafi vissulega verið leiðinleg en sé um leið afar djúp og merkileg .
Ósjálfrátt kippist maður við og hugsar með sér hvort það geti verið að maður sé manneskja sem hafi enga sálardýpt þar sem manni sé ómögulegt að skynja þá þroskuðu dýpt sem felst í leiðindunum .
Því fylgir innilega ljúf tilfinning að lesa bók sem manni finnst góð .
Maður hefur unun af lestrinum jafnvel þótt höfundurinn sé að lýsa harmi og sorgum .
Það er einfaldlega svo gaman og þroskandi að lesa bækur sem rata til manns og því fylgja engin leiðindi .
Og það er svo mikið til af bókum að það er alveg óþarfi að ljúga því að sjálfum sér að þegar manni leiðist lestur sé maður að lesa djúpa speki frá höfundi sem sé svo miklu gáfaðri en maður sjálfur .
Orðanna hljóðan Kolbrún Bergþórsdóttir kolbrun@mbl.is 