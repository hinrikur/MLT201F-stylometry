Eftir Andra Karl andri@mbl.is Sjaldan heyrist nefnt að stórmannleg séu víg úr launsátri .
Þrátt fyrir það virðast æði margir hafa tekið sér hlutverk eins konar net-skæruliða sem ráðast að nafngreindum einstaklingum úr þjóðlífinu með meiðandi hætti .
Úrræði fórnarlamba nafnlauss níðs er það eitt að kæra ummælin til lögreglu , en fleiri sitja heima en halda af stað , enda málin oft þung í rannsókn og árangurinn ekki eftir erfiðinu .
Með nýju frumvarpi menntamálaráðherra verður að einhverju leyti girt fyrir möguleika " ritsóða " til að dyljast , alla vega á vettvangi fjölmiðla .
Þó er það ætíð svo að ef viljinn er fyrir hendi er vegurinn auðfundinn .
Samkvæmt því sem kemur fram í nýju frumvarpi til fjölmiðlalaga verður lögfest að ábyrgðarmenn vefmiðla beri ábyrgð á því efni sem þar birtist .
Er þar þó eingöngu vísað til vefmiðla sem skilgreindir eru sem fjölmiðlar og þar undir eru því ekki svonefndar bloggsíður .
Ábyrgðarmönnum vefmiðla sem heimila nafnlaus ummæli við fréttir er þannig gert að ábyrgjast þau .
Verði frumvarpið að lögum ættu brotaþolar því ekki að þurfa að kæra nafnlaus ummælin til lögreglu sem sér svo um rannsókn en höfða fremur einkarefsimál á hendur viðkomandi miðli .
Katrín Jakobsdóttir , menntamálaráðherra , telur að þetta verði jafnvel til þess að umræðumenning á netinu breytist til batnaðar .
" Ég reikna með því að miðlarnir muni í framhaldi gera kröfu um að þeir sem vilji skilja eftir ummæli gefi upp rétt nafn .
Enda á það að vera hin almenna regla .
" Fjölmiðlafrumvarpið verður kynnt þingflokkunum eftir helgina og birt á vef menntamálaráðuneytis í kjölfarið .
Óskað verður eftir athugasemdum en ráðherrann gengur út frá því það fái þinglega meðferð í næsta mánuði .
Brot fullframið við birtingu ? Varla er um svo róttæka lagabreytingu að ræða að nafnleysingjum verði úthýst af netinu .
Enn verða til umræðuvefir þar sem menn dylgja um náungann og níða .
Áfram verður því erfitt að ná til þeirra sem sem vega að æru manna í skjóli nafnleyndar , þó vettvangur þeirra þrengist .
Nú þegar hefur verið afnuminn sá möguleiki að skrifa athugasemdir við greinar á afþreyingarvefnum Vísir.is og á vef dagblaðsins DV þurfa menn að skrá sig í gegnum samskiptavefinn Facebook .
Á fréttavef Morgunblaðsins var horfið frá því að nafnlausir bloggarar gætu skrifað um fréttir en tekin upp skráning tengd kennitölu .
Á tenglasíðunni Eyjan.is er hins vegar taumurinn laus og fá stjórnmálamenn og viðskiptaforkólfar það oft óþvegið frá lesendum .
Taka ber fram að ritstjórn Eyjunnar tekur út þau ummæli sem henni þykja óviðurkvæmileg og einnig önnur , ef um það er sérstaklega beðið .
Aftur á móti benda lögfræðingar sem Morgunblaðið ræddi við á að áhöld eru um það hvort nóg sé gert , brotið geti að öllum líkindum talist fullframið um leið og viðkomandi ummæli birtast á vefnum .
Ekki hefur reynt á það álitamál fyrir dómstólum .
Að undanförnu hafa spjótin staðið á best kynnta bloggi Íslands , Silfri Egils Helgasonar .
Egill hefur heimilað nafnlausar athugasemdir og má oft sjá í athugasemdakerfi hans frjóa umræðu um menn og málefni , en einnig skítkast og hreint og klárt níð .
Egill ritstýrir reyndar umræðunni með því að fjarlægja ummæli sem að hans mati fara yfir strikið og tekur oft virkan þátt í henni sjálfur .
Þó svo að fjölmiðlalögin , sett eins og þau birtast í frumvarpinu , muni ekki sem slík ná yfir bloggsíður sem Egils , gætu einstaklingar sem halda úti slíkum síðum og leyfa nafnlausar athugasemdir þurft að endurskoða það val .
Þeir lögfræðingar sem rætt var við töldu víst að með lögjöfnun eða rýmkandi lögskýringu væri hægt að heimfæra sömu ákvæði laganna og eiga við um vefmiðla yfir á bloggsíður .
Þar með væru þeir sem skráðir eru fyrir þeim ábyrgir fyrir því efni sem birtist í athugasemdakerfum .
Vitanlega ber að taka fram að frumvarpið hefur ekki verið kynnt opinberlega og ákvæðin því ekki orðrétt birt lögfræðingunum .
Lúkasarmálið fer senn fyrir dóm Eftirminnilegt er hið svonefnda Lúkasarmál sem upp kom á því herrans ári 2007 .
Rétt rúmlega tvítugum pilti var þá hótað öllu illu á netinu en hann lá undir grun um að hafa misþyrmt til dauða hundinum Lúkasi – sem fannst á lífi stuttu eftir fjölmennar minningarathafnir á Akureyri og í Reykjavík .
Pilturinn kærði um hundrað manns fyrir meiðyrði , konur og karla á öllum aldri .
Aðeins helmingur hópsins skrifaði undir nafni og voru því IP-tölur annarra kærðar til lögreglu .
Lögreglunnar var að finna út hver stæði á bak við IP-tölurnar en eftir tveggja ára rannsókn var lögmanni piltsins , Erlendi Þór Gunnarssyni , tjáð að ekki væri tilefni til að fara lengra með málið .
Þar með sluppu um fimmtíu einstaklingar við ákæru .
Erlendur er ekki sáttur við vinnubrögð lögreglu og telur rannsóknina raunar aldrei hafa hafist , enda ekki rætt við hann eða skjólstæðing hans .
Þrátt fyrir þessar miklu tafir á málinu voru árar ekki lagðar í bát og hyggst pilturinn enn hreinsa nafn sitt fyrir dómi .
Sátt hefur þó náðst í nokkrum málum , en þeir sem ekki hafa tekið í útrétta sáttahönd mega búast við málshöfðun .
Að sögn Erlendar Þórs verður fyrsta málið þingfest fyrir héraðsdómi á næstu vikum .
Lög og reglur Úr almennum hegningarlögum : 234. gr. Hver , sem meiðir æru annars manns með móðgun í orðum eða athöfnum , og hver , sem ber slíkt út , skal sæta sektum eða fangelsi allt að einu ári .
[ ...
] 235. gr. Ef maður dróttar að öðrum manni einhverju því , sem verða myndi virðingu hans til hnekkis , eða ber slíka aðdróttun út , þá varðar það sektum eða fangelsi allt að einu ári. [ ...
] 242. gr. Hafi ærumeiðandi aðdróttun verið borin fram skriflega , en annaðhvort nafnlaust eða með rangri eða tilbúinni undirskrift , skal brotið sæta ákæru , ef sá krefst þess , sem misgert var við .
[ ...
] Mál út af öðrum brotum getur sá einn höfðað , sem misgert er við .
Í kjölfar þess að Ísland fór á hliðina í efnahagslegum skilningi hófu bálreiðir netverjar á loft sýndarheykvíslar sínar .
Þeim er beint í allar áttir en helst að fígúrum úr fjármálalífinu .
Notuð eru öll tæki til að níða skóinn af nafntoguðum einstaklingum og helst í skjóli nafnleysis .
Skilyrði þess að hægt sé að sækja mann til saka í meiðyrðamáli – vegna nafnlausra ummæla á netinu – er að saksóknari telji ummælin ærumeiðandi og viðkomandi finnist .
Þó svo að IP-tala sé skráð er ekki öll sagan sögð .
Meðal annars hafa komið upp mál þar sem fréttasendingar fréttavefjar Morgunblaðsins eru notaðar í þeim tilgangi .
Ekki eru gerðar kröfur um að fréttasendendur gefi deili á sér en með fréttunum er hægt að senda persónuleg skilaboð .
Það er nærri ógerningur að rekja sendingarnar og ekki hefur reynt á hvar ábyrgð á þeim liggur .
Hins vegar er í skoðun að setja hömlur á sendingarnar , s.s. með því að skráðum notendum verði eingöngu heimilt að senda efni .
Annað mál kom upp á hinu svonefnda Moggabloggi , blog.is .
Þar nýskráði sig inn einstaklingur undir kennitölu alþingismanns .
Viðkomandi stofnaði þó ekki bloggsíðu en skrifaði fjölmargar athugasemdir við færslur annarra .
Málið var tekið mjög alvarlega og sent til lögreglu .
Við rannsókn málsins kom í ljós að IP-töluna mátti rekja til veitingastaðar sem bauð gestum upp á nettengingu .
Þar með var ómögulegt að finna hver stóð að baki og málið því látið niður falla .
