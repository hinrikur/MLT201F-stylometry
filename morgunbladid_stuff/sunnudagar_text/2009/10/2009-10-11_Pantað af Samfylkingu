Eftir Baldur Arnarson baldura@mbl.is " ÉG VISSI reyndar að það væri von á þessu .
Hins vegar var búið að segja mér og Höskuldi að það væri takmarkaður tilgangur með þessu fyrir okkur því að það hefði borist beiðni frá systurflokknum , Samfylkingunni , um að menn héldu sig við það sem lagt var upp með og að þetta uppátæki okkar væri að setja ríkisstjórnina í vanda á Íslandi , " segir Sigmundur Davíð Gunnlaugsson , formaður Framsóknarflokksins , um bréf Jens Stoltenbergs , forsætisráðherra Noregs , þar sem hugmynd að risaláni til Íslands er hafnað .
" Þetta er í engu samræmi við fullyrðingar um að Jóhanna [ Sigurðardóttir forsætisráðherra ] hafi verið að biðja um lánafyrirgreiðslu .
Mér nánast fallast hendur við að upplifa þetta því að aftur og aftur hefur mér þótt Samfylkingin vera að vinna að allt öðru en hagsmunum Íslands .
" – Ertu að gefa í skyn að bréfið sé pantað af Samfylkingu ? " Já , ég er að gera það .
Frétt um að Sósíalíski vinstriflokkurinn og Miðflokkurinn hafi ekki vitað af bréfinu til Jóhönnu kemur heim og saman við það sem okkur var tjáð .
" Sigmundur og flokksbróðir hans Höskuldur Þór Þórhallsson þingmaður ræddu fyrir helgi við fulltrúa norsku flokkanna um möguleikann á að fá lán frá Noregi til að leysa gjaldeyrisvanda Íslendinga og um leið að gera umdeilt samstarf við Alþjóðagjaldeyrissjóðinn óþarft .
Helmingi lægri upphæð dugar Spurður um hvaða upphæðir sé nú rætt í þessu samhengi segir Sigmundur lánalínu frá Noregi upp á um 1.000 milljarða króna myndu verða meira en nóg .
Því þyrftu ekki að koma til 2.000 milljarðar kr. eins og talsmaður Miðflokksins í efnahagsmálum hefði sagt að stæðu til boða .
Höskuldur tekur undir að bréf norska forsætisráðherrans sé skrifað að beiðni Samfylkingarinnar .
" Ég hef heyrt að Jóhanna hafi sent Stoltenberg tölvupóst þar sem hún hafi sagt að förin okkar væri henni mjög óþægileg og því beðið forsætisráðherrann um svona bréf .
Ef svo er þá er það skemmdarverk gagnvart íslensku þjóðinni .
Við fengum engin önnur svör en að það þyrfti að koma formlegt boð .
Það var alveg sama við hverja við töluðum .
Fulltrúi Sósíalíska vinstriflokksins í fjárlaganefnd hefur sagt að það eigi að ræða þessi mál upp á nýtt í Noregi .
" Með þingmönnunum í för voru fjórir ráðgjafar á sviði fjármála , þar af tveir frá fjármálafyrirtækinu Boreas Capital , sem Sigmundur segir hafa ferðast fyrir eigin kostnað .
