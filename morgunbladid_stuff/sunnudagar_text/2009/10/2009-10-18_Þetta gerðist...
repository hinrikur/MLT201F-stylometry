18. október 1913 Ljósahátíð var haldin á Seyðisfirði þegar rafveitan var vígð og rafljós kveikt í fyrsta sinn .
" Ljósin eru björt og skær og allur útbúnaður vandaður og í besta lagi , " sagði blaðið Austri .
" Mun óhætt að segja að almenn ánægja sé í bænum yfir rafljósunum .
" Þetta var ein fyrsta rafveitan sem náði til heils bæjarfélags .
18. október 1939 Dómkirkjan var þétt setin þegar efnt var til guðsþjónustu í tilefni af fundi allra norrænu konunganna í Stokkhólmi .
Tilgangur fundarins var að reyna að afstýra því " að Norðurlönd yrðu vettvangur styrjaldarinnar eða þátttakendur hennar , " eins og Sigurgeir Sigurðsson biskup orðaði það í ræðu sinni .
Þá var rúmur mánuður frá upphafi síðari heimsstyrjaldarinnar .
18. október 1953 Bandarísk herflugvél af gerðinni Neptun fórst norðvestur af Vestmannaeyjum .
Öll áhöfnin , níu manns , lést .
18. október 2001 Hiti í Reykjavík mældist 15,6 stig , sem var októbermet .
" Sannkallaður sumarylur í lofti , " sagði Morgunblaðið .
18. október 2008 Fjöldi fólks kom saman á Austurvelli til að mótmæla bankahruninu .
Mótmælafundir voru vikulega fram í mars , með hléi um jólin .
Dagar Íslands | Jónas Ragnarsson .
