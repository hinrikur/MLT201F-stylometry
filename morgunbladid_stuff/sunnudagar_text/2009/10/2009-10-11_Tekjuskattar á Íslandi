ÁRIÐ 1997 var lagður á sérstakur fjármagnstekjuskattur og síðan þá hafa tekjur landsmanna verið skattlagðar á tvennan hátt .
Almennar tekjur eru skattlagðar með tiltekinni skattprósentu sem samanstendur af tekjuskatti til ríkisins og útsvari til sveitarfélaga .
Staðgreiðsluhlutfallið er í dag 37,2% .
Frá þessum skatti dregst persónuafsláttur upp á rúmar 42.000 krónur .
Fjármagnstekjur eru hins vegar skattlagðar með 10% skatti sem rennur í ríkissjóð .
Vegna þess hvernig er hið almenna tekjuskattskerfi er uppbyggt byrja skattgreiðendur að greiða mjög lágt hlutfall tekna í skatt en hlutfallið fer stöðugt vaxandi með auknum tekjum .
Þannig eru hjón sem eru í miðjum hópi með u.þ.b. 350.000 krónur á mánuði í tekjur að greiða um 22% af sínum tekjum í skatt – eða 77.000 krónur .
Af fjármagnstekjum greiðir fólk hins vegar 10% skatt af fyrstu og síðustu krónunni , þar er skatthlutfallið ætíð það sama .
Sá aðili sem er með 300.000 í fjármagnstekjur greiðir 30.000 krónur og aðili með 500.000 krónur greiðir 50.000 krónur .
Á myndinni sem fylgir hér með má sjá samsetningu skattekna ríkissjóðs hjá hjónum árið 2008 .
Á myndinni hefur öllum hjónum verið raðað í 100 jafnstóra hópa og þeim raðað eftir því hversu miklar heildartekjur þeirra eru .
Myndin sýnir að hlutfall skatta hækkar með hækkandi tekjum en nær hámarki um 24% , en þeir allra efnuðustu greiða lægra hlutfall skatta af heildartekjum .
Skýringin er sú að þeir sem mestar tekjur hafa eru með hærra hlutfall sinna tekna sem fjármagnstekjur sem einungis bera 10% skatt , og þeir greiða því lægra hlutfall af sínum tekjum í skatt en meginþorri almennra launamanna .
Lágur fjármagnstekjuskattur hefur þannig flutt skattbyrðina frá þeim efnaminni til venjulegra launamanna .
Þeir allra ríkustu í samfélagi okkar greiða lægra hlutfall af sínum tekjum til að halda uppi samfélagsþjónustu en þeir sem eru með meðaltekjur og greiða ekkert til sinna sveitarfélaga .
Þetta er hrópandi óréttlæti , og eitt af meginmarkmiðum skattabreytinga núverandi ríkisstjórnar er að leiðrétta þennan mismun .
Stefán Ólafsson , prófessor við HÍ , hefur bent á hvernig þetta ósamræmi birtist .
Fyrir upptöku fjármagnstekjuskatts höfðu ríkustu 10% heimila 21% allra fjölskyldutekna í landinu .
Árið 2007 hafði sami hópur um 40% allra fjölskyldutekna á Íslandi og greiddi lægra hlutfall af sínum tekjum til samfélagsins en hin 90% .
Ríkisstjórnir Sjálfstæðisflokks undanfarin ár höfðu það sem markmið að létta skattbyrði hátekjufólks en auka skattbyrði lágtekjufólks .
Það óréttlæti þarf að leiðrétta hið allra fyrsta .
Höfundur er þingmaður .
