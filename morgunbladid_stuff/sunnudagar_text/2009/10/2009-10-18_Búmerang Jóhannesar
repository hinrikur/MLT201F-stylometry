Friðrik G. Friðriksson gagnrýndi Haga í Silfri Egils síðasta sunnudag fyrir markaðsráðandi stöðu og sagði að fyrirtækið héldi öðrum markaðsaðilum í heljargreipum og skipta þyrfti um eigendur .
Friðrik rifjaði upp viðtal við Jóhannes Jónsson kaupmann sem birtist í Tímanum 26. mars 1991 .
Jóhannes hafði þá stofnað Bónus og var að reyna að keppa við Hagkaup , sem þá var risinn á íslenskum matvörumarkaði .
Jóhannes sagði m.a. við Tímann : " Það er afar óhollt í kapítalísku þjóðfélagi , að eitt fyrirtæki verði svo stórt að það nái kannski 30-40% markaðshlutdeild .
Það á sér hvergi hliðstæðu í nágrannalöndum okkar að eitt fyrirtæki nái slíkum tökum .
Það eru rosaleg völd fólgin í því að vera smásali .
Náir þú góðum tökum á smásölumarkaði , þá nærð þú líka kerfisbundið tökum á ákveðnum iðnaði .
Það er mjög hættulegt bæði framleiðendum og innflytjendum verði einn smásali mjög stór .
" Þessi sami Jóhannes , jafnan kenndur við Bónus , sagði í grein hér í Morgunblaðinu sl. fimmtudag að neytendur sjálfir ættu að fá að ráða því hvar þeir versla , en ekki stjórnvöld .
Jóhannes minnist ekki einu orði á einokun , eða markaðsráðandi stöðu og hættur hennar fyrir neytendur .
Hvert orð hans er augljóslega gleymt frá því fyrir 18 árum , enda Jóhannes nú í hlutverki einokunarrisans alltumlykjandi , en ekki þess litla sem er að reyna að brjótast inn á samkeppnismarkað .
Orð Jóhannesar frá því fyrir 18 árum hitta hann sjálfan fyrir eins og búmerang .
Jóhannes segir líka að Bónus hafi aldrei gengið betur .
Já , reksturinn hjá Jóa karlinum í Bónus gengur svo vel að hann vílar ekki fyrir sér að kaupa fjórar heilsíðuauglýsingar undir Bónustilboðin í fimmtudagsblaði Fréttablaðsins og þá eru ótaldar aðrar tíu heilsíðuauglýsingar í sama blaði frá Hagkaupum , Debenhams , Blómavali , Húsasmiðjunni , Smáralind og Kringlunni .
Góði reksturinn á verslunum þeirra Bónusfeðga fer létt með að kaupa eins og fimmtán litlar heilsíður af auglýsingum í einu og sama dagblaðinu , þeirra dagblaði að sjálfsögðu .
Þetta hefði ónefndur fyrrverandi utanríkisráðherra sennilega kallað " Rífandi gang " ! Jóhannes ræðir í engu gagnrýni og ásakanir um að Bónus beiti birgja óeðlilegum þrýstingi , sem Jón Gerald Sullenberger hefur haldið fram fullum fetum að væri staðreynd og að birgjar þyrðu einfaldlega ekki að eiga í viðskiptum við hann af hræðslu við Bónusveldið , en Jóhannes fær ekki betur séð en keppinautarnir lifi góðu lífi .
Honum tekst að telja upp heila tvo keppinauta , Fjarðarkaup og Melabúðina .
" Sem betur fer ræður fólk því , hvar það kaupir í matinn og enginn er dreginn nauðugur inn í Bónus .
Bónus hefur einfaldlega ódýrari vörur að bjóða og þess vegna koma viðskiptavinirnir og hafa gert í 20 ár .
Ég hef heldur ekki heyrt að framleiðendur neiti að selja Fjarðarkaupum eða Melabúðinni vörur .
Reyndar sé ég ekki betur en þessi fyrirtæki lifi bara góðu lífi á markaðnum hlið við hlið , " segir kaupmaðurinn kokhrausti .
Í aprílmánuði 2006 fór ég til Bretlands til þess að eiga viðtal við Jim Dowd , þingmann Verkamannaflokksins , sem var formaður þingnefndar sem kannaði smásölumarkaðinn í Bretlandi og sérstaklega áhrif þess á neytendur og samkeppni í Bretlandi að Tesco var komið með yfir 30% markaðshlutdeild í smásölunni á Bretlandseyjum .
Þetta var Bretum mikið áhyggjuefni .
Í grein sem ég skrifaði eftir heimkomuna stóð m.a. í inngangi : " Um margra ára skeið hefur átt sér stað umræða hér á landi , ekki síst á síðum Morgunblaðsins um samþjöppun á smásölumarkaði á Íslandi , einkum matvörumarkaði , þar sem fáir stórir skipta með sér svo til allri kökunni .
Í Bretlandi hefur sama umræða staðið um nokkurra ára skeið og nú er það jafnvel til skoðunar að breyta lögum þar í landi til þess að torvelda þeim stóru að verða enn stærri .
" Orðrétt sagði Jim Dowd m.a. : " Segja má að einstaklingur í dag geti farið í gegnum lífið allt og aldrei verslað annars staðar en í Tesco .
Frá vöggu til grafar getur Tesco fullnægt öllum þörfum einstaklingsins .
Er það slík einsleitni sem við viljum festa í sessi ? Tesco selur allt frá dagblöðum til bíla .
Hvers konar matvöru , húsgögn og hvaðeina og þeir hafa verið að dýpka markaðshlutdeild sína að undanförnu .
Ég nefni Tesco sérstaklega af þeirri einu ástæðu að þeir eru langstærstir , með um 30% markaðshlutdeild og með yfirlýst áform um að stækka verulega á næstu árum .
" Er ekki sama staða hjá okkur og hjá Bretum , nema hvað markaðshlutdeild Bónusfeðga er miklum mun meiri en Tesco í Bretlandi ? Geta Íslendingar ekki bara siglt í gegnum lífið frá vöggu til grafar án þess að versla nokkurn tíma við aðra en þá Bónusfeðga ? Er það slík einsleitni sem við viljum ? ! agnes@mbl.is 