Formaður Framsóknarflokksins hefur að undanförnu verið í Ósló ásamt samherjum sínum og leitað eftir því , hvort frændur okkar þar , sem áður hafa sýnt okkur vináttu , þegar á hefur bjátað , vildu einnig rétta okkur hjálparhönd nú , illa leiknum eftir efnahagslegt fárviðri .
Það er ekki laust við að reynt hafi verið að gera lítið úr þessu framtaki formannsins .
Það er óþarft .
Sumir virðast helst vilja að þeir framsóknarmenn fari sneypuför .
Hvernig skyldi standa á þessum viðbrögðum .
Það má vera að formaður Framsóknarflokksins komi tómhentur heim .
En viðleitni hans er mjög virðingarverð .
Og það blasir við að Sigmundur Davíð er að vinna verk , sem aðrir hefðu átt að sinna , og það fyrir löngu .
Og það skyldi ekki vera þannig , að samherjum þeirra Steingríms og Jóhönnu í Noregi sé ekki rótt að stuðla að árangri hans , þar sem þau tvö sem nú stýra Íslandi yrðu þá sett í óþægilegt ljós .
Sé sú tilgáta rétt , þá er sú vinátta Íslendingum dýrkeypt .
En þessar vangaveltur eru ekki settar fram að tilefnislausu .
Því miður er það svo , að þegar fyrra stríðið stóð um Icesavemálið í þinginu síðsumars fékk ríksstjórnin Norðmanninn , sem þá var staddur í stól seðlabankastjóra um stundarsakir , til að setja saman skelfingarplagg um allar þær hörmungar sem yrðu samþykkti þingið ekki þegar í stað ríkisábyrgð á Icesave samninginn ! Hann tók verkið að sér , sem sýnir hverjum augum hann leit sjálfstæði Seðlabanka .
Og plaggið var vont .
Sem bíómynd hefði það verið bannað fyrir börn og viðkvæma .
Þar var allt tínt til .
Og til þess að plaggið yrði nægjanlega ógnvænlegt var fengin yfirlýsing í plaggið frá ráðuneyti sérstakrar vinkonu íslenska fjármálaráðherrans , þar sem því var efnislega lýst yfir að Norðmenn myndu alls ekki hjálpa Íslendingum nema Icesavemálið yrði klárað .
Engin slík yfirlýsing lá áður fyrir frá Norðmönnum .
Þessi yfirlýsing , sem ráðuneytisstjórinn í norska fjármálaráðuneytinu var látinn gefa gerir Norðmönnum nú erfitt fyrir .
Þetta plagg var afhent leiðtogum stjórnarandstöðunnar sem mikið trúnaðarskjal .
Af hverju ? Og af hverju í ósköpunum virða þeir þann trúnað ? Það er sjálfsagt að virða trúnað , ef eitthvert vit er í því .
En hver má ekki fá að vita um allar þær skelfingar sem áttu að dynja á þjóðinni ef hún samþykkti ekki Icesavesamninginn óbreyttan og möglunarlaust .
Er það þjóðin , sem mátti ekki vita það ? Getur það verið ? Varla .
Og örugglega ekki lengur .
Samningurinn var ekki samþykktur óbreyttur og ekkert af því sem spáð var hefur gerst .
Hins vegar er pöntunin á yfirlýsingunni frá Noregi að verða okkur dýr .
Er það ástæðan fyrir því að þetta ólánsskjal er enn þá leyniplagg ? 