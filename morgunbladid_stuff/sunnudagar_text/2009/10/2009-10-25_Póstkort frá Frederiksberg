Þegar ég flutti til Frederiksberg fyrir um ári , með mann og þrjú börn , reiknaði ég með að vera með annan fótinn á Strikinu og hinn á Nýhöfn .
Raunin er hins vegar sú að Frederiksberg hefur upp á svo margt að bjóða að ég fer sjaldan út fyrir bæjarmörkin .
Bærinn er sérlega fjölskylduvænn .
Þar eru fallegir garðar og leikvellir , góð veitingahús , skemmtilegar verslunargötur , að ógleymdum dýragarðinum sem allir verða að heimsækja .
Frederiksberg , eða Friðriksberg , er bær inni í miðri Kaupmannahöfn með eigið ráðhús og borgarstjórn .
Við hliðina á ráðhúsinu er fjölbreyttur flóamarkaður sem er opinn á laugardögum frá apríl og fram í október .
Þar er alltaf líf og fjör og hægt að kaupa flest á milli himins og jarðar á góðu verði .
Danir hafa minna geymslupláss en við Íslendingar eigum að venjast , og því eru þeir fljótir að losa sig við dót sem þeir hafa ekki þörf á .
Ég mæli hiklaust með því að prútta við sölufólkið .
Ef þorstinn sverfur að þá er Svejk á næsta götuhorni , krá sem heitir eftir góða dátanum , en þar er tékkneskur bjór í fyrirrúmi .
Skammt frá er verksmiðjusala með gæðavarning frá Royal Copenhagen og Georg Jensen , í múrsteinsklæddu húsi þar sem áður var postulínsverksmiðja .
Hluti af Copenhagen Business School er við sömu götu en við þann skóla hafa margir Íslendingar stundað nám .
Í næsta nágrenni er Frederiksberg Have , stór og einstaklega fallegur lystigarður sem fyrr á öldum var í einkaeigu konungsins .
Garðurinn er í miklu uppáhaldi hjá fjölskyldunni og þangað förum við oft , að sjálfsögðu með nesti eins og sannir Danir .
Fyrir börnin er sérstakt leiksvæði , í garðinum eru ótal skemmtilegar gönguleiðir , þar hittist fólk og heldur veislur , jafnvel brúðkaupsveislur , og frá Frederiksberg Have sést yfir til fílanna í dýragarðinum .
Á veturna er hægt að renna sér á skautum á svelli við aðalinnganginn sem snýr út að Frederiksberg Runddel .
Hægt er að leigja sér skauta og kaupa sér kaffi eða rjúkandi heitt kakó .
Á þessum slóðum eru mörg veitingahús .
Sum þeirra bjóða upp á ekta danskan mat og er þá ekki úr vegi að fá sér flæskesteg með öllu tilheyrandi .
Þegar líða tekur að jólum bjóða flest veitingahús upp á eplaskífur með flórsykri og sultu en það er órjúfanlegur hluti af jólastemningunni , svo ekki sé minnst á jólaglöggið .
Gammel Kongevej er aðalverslunargatan , sérlega sjarmerandi með verslunum af öllu tagi .
Þar eru t.d. margar barnafatabúðir sem leggja áherslu á danska hönnun , kven- og herrafataverslanir , skóbúðir , smurbrauðsstofur , bókaverslanir og veitingahús .
Mörg atriði úr grínþáttunum Klovn eru tekin upp í þessu nágrenni , svo það er aldrei að vita nema maður rekist á aðalleikarana .
Dýragarðinn verða allir að heimsækja en hann var opnaður fyrir 150 árum .
Þar ætti fólk á öllum aldri að skemmta sér vel .
Við förum reglulega í dýragarðinn , enda er þar alltaf eitthvað nýtt að sjá .
Hluti hans er hannaður með þarfir barna í huga og þar má t.d. sjá íslenska hestinn .
Dýragarðurinn er skreyttur fyrir jólin og þar myndast skemmtileg jólastemning sem enginn ætti að láta framhjá sér fara .
Það er því alltaf nóg um að vera og margt að skoða á Frederiksberg , hvort sem er að vetri eða sumri til .
Sigríður Inga mælir með Cafe den Blå Hund Godthåbsvej 28 Vinsælt kaffihús sem býður upp á góðan " brunch " um helgar .
Café Lindevang Sløjfen 6 Ekta danskur matur og sérlega gott smurbrauð frá kl. 11:30 -15 : 30 .
Lucky Sushi Dirch Passers Allé 17 ( rétt hjá Flintholm-metróstöðinni ) Ekki í alfaraleið en frábært sushi .
Einnig boðið upp á heimsendingu .
Frederiksberg Centret Falkoner Allé 21 Hæfilega stór / lítil verslunarmiðstöð með helstu búðunum , m.a. hinni sívinsælu H & M. Í metró er farið út á Frederiksberg-stöðinni .
Georg Jensen Factory Store Søndre Fasanvej 7 Jólaóróar , jólaskraut , matarstell , glös og allt mögulegt frá Georg Jensen og Royal Copenhagen á betra verði .
Sigríður Inga Sigurðardóttir 