Enn er rætt um Icesave .
Á meðan stofnanavæðist búsáhaldabyltingin .
Um það má lesa á mótmælaspjaldi á Austurvelli : " Mótmælendur krefjast aðstöðu við Austurvöll fyrir veturinn .
Skýli með gashitara , kaffiaðstöðu , með því og ruslafötu .
" Allt lífsgæði sem eru til staðar inni í Alþingishúsinu .
Nokkrir mótmælendur meikuðu það inn í hlýjuna og horfa nú út um gluggana á gamla félaga norpa úti í kuldanum .
Á Alþingi er rætt um Icesave eins og vant er ; mál sem rænir hvaða bjartsýnismann sem er húmornum .
Það er fimmtudagur .
Og í hádeginu sló í brýnu með Steingrími J. Sigfússyni og Bjarna Benediktssyni .
Lætin voru slík að sjónvarpsáhorfandi hringdi og kvartaði undan hávaða í þingsalnum .
" Þetta var falleg replikka , " segir Helgi Hjörvar .
" Það sést best á því að Steingrímur velti Bjarna upp úr því sem hann sagði í meirihluta og Bjarni velti Steingrími upp úr því sem hann sagði í minnihluta .
" Pétur H. Blöndal lendir í matsalnum , sveiflar gleraugunum eins og flugvélahreyflum , og segir : " Ég sé þetta samþykkt .
Þetta er skelfilegt .
" Kaffivélin tekur þátt í samsærinu .
" Coffee Spout Missing " .
Engar málamiðlanir þar .
Hún er á mála hjá Bretum .
Davíð Stefánsson , Vinstri grænum , er dottinn inn á þing .
Ekki lítið í húfi fyrstu dagana .
" Ég kem beint í Icesave og skuldavanda heimilanna , " segir hann .
– Viltu ekki bara hlaupa héðan út ? spyr blaðamaður .
" Nei , " svarar hann og setur sig í stellingar .
" Axla ábyrgð .
" Í þingsalnum lafir íslenski fáninn að baki Ástu Ragnheiði Jóhannesdóttur þingforseta og munnvikin á henni lafa líka .
Enn er rætt um Icesave .
Ragnheiður Elín Árnadóttir stendur í pontu og talar um leikhús fáránleikans .
Steingrímur og Jón Bjarnason stinga saman nefjum í hliðarsal .
Þeir eru nauðalíkir , brúnn jakki og sama hárgreiðslan .
En Jón er með gleraugu .
Þegar Steingrímur sest er hann með svarta bók , sem á stendur gylltum stöfum : " Saga Íslands " .
Svo skilur hann svarta Sögu Íslands eftir á borðinu þegar hann stendur upp til andsvara , en tekur hvítan penna með sér í pontuna .
Þannig vill hann skrifa söguna .
Ragnheiður Elín er á öðru máli og svo fer að þau hnakkrífast í þingsal , hvorugt í pontunni .
Steingrímur sakar hana um að saka sig um landráð , en hún sakar hann um að saka sig um að saka hann landráð , nokkuð sem hún hafi aldrei sakað hann um .
" Fyrirgefðu , er ég að ónáða þig , " segir hún snúðugt .
Ekki eru margir vitni að orðasennunni .
Flestir stólar auðir .
Á nokkrum borðum liggur Bændablaðið .
Sumt breytist aldrei .
pebl@mbl.is 