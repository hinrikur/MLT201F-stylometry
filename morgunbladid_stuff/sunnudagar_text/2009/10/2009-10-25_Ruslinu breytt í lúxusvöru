Hvernig væri að breyta gömlu gúmmíslöngunni í snyrtibuddu , ruslagámnum í sófa eða götótta ullarteppinu í tískupils og um leið auka verðmæti þessara gripa til muna ? Uppvinnsla eða " upcycling " eins og það kallast á ensku er eitt heitasta æðið í hönnunarheiminum í dag en afurðir sem hafa farið í gegn um uppvinnslu seljast eins og heitar lummur um þessar mundir .
Uppvinnsla er ákveðin tegund endurvinnslu en í stað þess að brjóta hráefnið ( þ.e. gömlu hlutina ) niður í frumeindir áður en byggt er upp úr þeim að nýju eru þeir nýttir beint í sköpun nýrra hluta um leið og upprunanlegt útlit þeirra fær að njóta sín að einhverju eða mestu leyti .
Þetta er mun ódýrara og umhverfisvænna því töluverð orka og peningur fer í að bræða plast og málma , endurvinna pappír eða t.d. búa til garn eða ný efni úr gömlum flíkum , eins og hefðbundin endurvinnsla gengur m.a. út á .
Raunar hefur uppvinnsla viðgengist í þriðja heims löndum í áraraðir , þar sem umbúðir og gamall fatnaður er endurnýttur til hins ýtrasta , en þar er hún fremur ástunduð af nauðsyn en í því skyni að hlífa umhverfinu .
Skólar senda inn hráefnið Nú er uppvinnsla hins vegar að verða æ meira áberandi í hinum vestræna heimi sem helgast einmitt af auknum áhuga á umhverfisvænum vörum , sér í lagi þeim sem fást á sanngjörnu verði en eru engu að síður ábatasamar fyrir framleiðandann .
Þannig hafa hugvitsamir hönnuðir töfrað fram allt frá skartgripum til húsgagna úr rusli með því t.d. að breyta rifnum söndulum í armbönd , ónýtum blöndurum í lampa og úreltum hjólabrettum í borðplötur .
Reuters fréttastofan segir frá nokkrum slíkum framleiðendum , s.s. bandaríska fyrirtækinu TerraCycle sem sérhæfir sig í að nýta umbúðir í framleiðslu sína .
Á heimasíðu fyrirtækisins má m.a. finna töskur , leikföng og pennaveski úr drykkjar- og kexumbúðum .
Fyrirtækið greiðir skólum og ýmsum hópum minniháttar upphæð fyrir að senda sér umbúðirnar og á heimasíðunni má einnig skrá sig til þess verks .
Fyrirtækið stofnaði Tom Szaky árið 2001 og í nýrri bók sinni , " Revolution in a Bottle " , segist hann vera að vinna að því að útrýma hugmyndinni um úrgang með því að sanna að hægt sé að endurnota , endurvinna eða uppvinna allt .
" Við elskum áskorunina sem felst í því að horfa á hvers kyns úrgang og ímynda okkur eitthvað stórkostlegt sem gæti komið út úr honum , " segir Szaky .
" Okkar vörur eru bæði grænni og ódýrari .
" Þetta eru orð að sönnu – sé heimasíðan skoðuð aftur má sjá að ágætis skólataska úr Capri Sun ávaxtasafaumbúðum kostar um 13 dollara , eða rétt rúmar 1.600 krónur .
Flugdreki úr umbúðum utan af Oreo-kexi kostar tæpa fjóra dollara , eða innan við 500 kall .
Þess má geta að bókarkápan utan um bók Szakys er sérstaklega gerð til þess að hægt sé að skila henni inn til uppvinnslu .
Diaz girt með brunaslöngu Fleiri fyrirtæki hafa vakið heilmikla athygli , s.s. breski framleiðandinn Elvis & Kresse Organization ( E & KO ) sem nýtir iðnaðarúrgang til að búa til nýjan lúxusvarning .
Á heimasíðu þeirra má sjá mikið úrval glæsilegra belta og handtaska úr brunaslöngum .
Þar er verðið öllu hærra en hjá TerraCycle ; beltin kosta á bilinu 25 til 55 pund , eða um 5.000 til 11.000 krónur , enda er hönnunin eftirsótt af fræga fólkinu .
Meðal þeirra sem hafa látið mynda sig með E & KO belti er leikkonan Cameron Diaz og hollenska hljómsveitin Moke .
Þá framleiðir fyrirtækið einnig heimilisvörur , s.s. glasa- og diskamottur úr brunaslöngunum sem og grófa kertastjaka úr vatnspípum .
" Við vonumst til að geta breytt lúxus fylgihlutaiðnaðinum með góðu fordæmi , " segir James Henrit einn af stofnendum E & KO en fyrirtækið horfir fyrst og fremst til þess að endurvinna gróft " hráefni " .
Þá má ekki gleyma hönnunarbúðinni Gabarage sem staðsett er í Vín í Austurríki .
Þar framleiða menn heilu húsgögnin úr tilfallandi dóti en einnig bjóða þeir viðskiptavinum sínum að róta í gegn um drasl á borð við notuð geisladiskahulstur , gamla tölvukubba og úreltar röngtenfilmur til að velja sér hráefni í sína eigin , sérhönnuðu tösku .
Uppvinnsluteymi verslunarinnar sér svo um sköpunina .
