Eftir Bergþóru Njálu Guðmundsdóttur ben@mbl.is " ÞAÐ er svo gaman að sjá krakkana vaxa í gegnum þessa sýningu og það er stórkostlegt að geta boðið þeim upp á þetta í skólastarfinu , " segir Anna Flosadóttir , myndlistarkennari við Hlíðaskóla , sem hefur staðið fyrir uppfærslu á tveggja og hálfs tíma löngum frumsömdum söngleikjum í unglingadeild skólans frá árinu 1994 .
Síðan þá hafa um 600 nemendur notið leiðsagnar hennar á sviðinu .
Ráðist er í svo stóra uppfærslu á þriggja ára fresti , þannig að allir nemendur fá einu sinni tækifæri til að taka þátt í slíkri sýningu á meðan þeir eru í unglingadeildinni .
Og árið sem söngleikurinn er settur á fjalirnar verður mikil breyting í samskiptum krakkanna .
" Við sjáum að unglingadeildin þjappast saman því þau verða svo meðvituð um að einn veikur hlekkur getur eyðilagt allt .
Allt í einu fara þau að hafa áhyggjur hvert af öðru , t.d. af heilsufari hvert annars .
Við höfum líka séð að krökkum , sem hafa ekki átt upp á pallborðið hjá hinum , tekst að sanna sig í hópnum – þeir eru kannski frábærir í að skrifa , leika á hljóðfæri eða jafnvel frábærir leikarar , þannig að okkur finnst einelti minnka og samkenndin verður miklu meiri en áður .
" Skiptir sköpum Leikarinn Björn Thors er meðal þeirra sem tóku þátt í fyrstu uppfærslu Önnu árið 1994 , en það vakti athygli þegar hann tók við Grímuverðlaunum sínum í vor að hann tileinkaði Önnu verðlaunin .
" Margt af því sem hún sagði og gerði í skólanum hefur fylgt manni alla ævi , sem innlegg í lífið .
Þannig eiga kennarar að vera , veita manni innblástur jafnvel í eitthvað allt annað en stendur í bókinni fyrir framan mann .
Þegar mér verður hugsað til Önnu finn ég hvað sköpunin skiptir miklu máli .
Hún skiptir sköpum í lífinu .
" | 12 