RÁÐGJAFAR- og fræðslufyrirtækið Adaptiv hefur rannsakað seiglu fólks ( e. resilience ) í yfir þrettán ár .
Yfir 10.000 starfsmenn og leiðtogar hafa hingað til tekið þátt í rannsóknunum .
Rannsóknarteymi fyrirtækisins undir stjórn framkvæmdastjóra þess Andrew Shatte er þessa stundina að fylgjast með fólki og hvernig það tekst á við efnahagsþrengingarnar og allt það mótlæti sem þær leiða af sér , eins og minnkandi lífeyri , starfsmissi , vaxandi skuldabyrði og yfirvofandi hættu á lokun vinnustaðarins .
Rannsóknarniðurstöður sýna að þeir , sem best gengur að takast á við ástand líkt og það sem við upplifum , eiga sammerkt að ( 1 ) forðast hið neikvæða , ( 2 ) viðhalda bjartsýninni , ( 3 ) vera opnir fyrir áskorunum og ( 4 ) finna tilgang .
Hér fyrir neðan verður farið í þessa fjóra eiginleika : 1 .
Að forðast hið neikvæða Það morar af slæmum fréttum , og slæmar fréttir selja .
Það dynja á okkur endalausar dökkar sögur af stöðu efnahagsins í gegnum fjölmiðlana og netið , flestar afar neikvæðar .
Stundum er eina leiðin til að sýna seiglu að sneiða hjá því neikvæða og einblína á hið jákvæða , t.d. með því að takmarka þann tíma sem fer í að fylgjast með fréttunum .
Flóðið af neikvæðum fréttum dregur okkur niður .
Við sjáum ekki sólina ef við einblínum eingöngu á neikvæða hluti .
Gott er að umkringja sig jákvæðu fólki , smitast af orku þess og uppörva það á móti .
Þetta er þó ekki spurning um að vera strútur og stinga höfðinu í sandinn .
Mikilvægt er að vera meðvitaður um það sem þarf að gera til að ná árangri og leggja sig mikið fram hvern einasta dag .
En á tímum þar sem fréttir berast okkur allan sólarhringinn þurfum við að passa okkur á að láta þær ekki íþyngja okkur .
2 .
Að viðhalda bjartsýninni Auðveldara sagt en gert , ekki satt ? Fólk sem býr yfir seiglu trúir því að það sé ekki viljalaust verkfæri heldur geti haft áhrif á það sem gerist í lífi þess .
Það er sannfært um að það sé ljós í enda ganganna og að samdráttarskeiðinu muni ljúka .
Og þegar það gerist verða þeir sem hafa náð að viðhalda bjartsýni og fókus jafnvel í betri málum en áður en samdrátturinn skall á .
Við þurfum að minna okkur á að jafnvel erfiðustu áskoranirnar eru tímabundnar , og að þær muni líða hjá .
Þetta er spurning um að hafa sterka trú á sjálfum sér og hæfni sinni til að takast á við hvaða vandamál sem verður á vegi manns .
Trú á að hlutirnir geti breyst til betri vegar , von gagnvart framtíðinni .
3 .
Að vera opinn fyrir áskorunum Þegar við stöndum andspænis miklum atburði eins og samdrættinum í dag höfum við tilhneigingu til að draga saman seglin í lífi okkar , fara inn á við og vera í varnarstöðu gagnvart starfinu okkar .
Þeir sem búa yfir seiglu átta sig á því að þetta eru alls kostar röng viðbrögð .
Þetta er einmitt tíminn þar sem reynir mest á okkur að vera opin fyrir áskorunum , nýjungum og tækifærum og stækka öryggissvæði okkar .
4 .
Að finna tilgang Fjórða atriðið sem einkennir þá sem búa yfir seiglu er að þeir teygja sig í eitthvað sem var til staðar áður en þeir urðu til og mun vera til staðar eftir að þeir eru farnir , eins og t.d. trú , andlega viðleitni , íhugun , hugleiðslu o.fl. Fólk sem tengist einhverju sem er stærra en það sjálft upplifir meiri ánægju í starfi – og lífinu almennt .
Könnun sem bandaríska sálfræðifélagið stóð fyrir leiddi í ljós að 80% svarenda játa að efnahagurinn og staðan sem við erum í núna eigi stóran þátt í að vekja með þeim streitu .
Afleiðingin er að við erum þunglynd , þreytt , reið , illa sofin og strekkt .
Með því að leggja áherslu á ofangreinda fjóra eiginleika getum við eflt seiglu okkar og siglt í gegnum þessa krefjandi tíma á árangursríkari hátt .
Höfundur er framkvæmdastjóri Þekkingarmiðlunar .
