VIÐ upphaf síðustu aldar þegar þjóðin var að brjótast úr viðjum fátæktar á leið til sjálfstæðis og nútíma lifnaðarhátta ortu þjóðskáldin kvæði full af bjartsýni og framfarahug .
Nú , við upphaf 21. aldar – eftir mesta framfara- og þróunarskeið sögunnar – stendur þjóðin enn á þröskuldi nýrra tíma .
Að þessu sinni frammi fyrir því að endurheimta efnahagslegt sjálfstæði sitt , eftir óöld útrásartímans og skefjalausrar frjálshyggju .
Við stöndum frammi fyrir því að verja efnahagslegt sjálfstæði – þetta dýrmæta fjöregg sem lagt var að veði eins og þegar barn kastar á loft sínu brothættasta gulli , í algleymi leiksins .
Að auki stöndum frammi fyrir því að endurreisa og endurmeta allt sem núlifandi kynslóð hefur gengið að sem vísu , þar á meðal velferðarsjónarmið okkar og siðferðisgildi .
Já , hrævareldar frjálshyggjunnar blekktu , og þjóðin uggði ekki að sér .
Á mesta góðæristíma sögunnar jókst misskiptingin í samfélaginu og stjórnviskan brást .
Sú alþekkta hagstjórn að ríkið eigi að halda að sér höndum þegar vel árar , en auka svo umsvif sín og næra þannig atvinnulífið og hagkerfið þegar illa árar – var að engu höfð .
Jöfnunarhlutverki skattkerfisins var raskað .
Sköttum var létt af hátekjufólki og skattbyrðin flutt yfir á lágtekjufólkið .
Mikilvæg fyrirtæki í eigu almennings voru færð fáum útvöldum : Bankarnir seldir fyrir slikk í hendur manna sem ekki kunnu með að fara .
Fiskveiðiauðlind þjóðarinnar var færð í hendur fárra útgerðarmanna , endurgjaldslaust .
Í kjölfarið fylgdi alvarleg byggðaröskun , kvótabrask og geigvænleg skuldasöfnun af sama toga og þeim sem olli efnahagshruninu síðastliðið haust .
Allt voru þetta mistök .
Rangar ákvarðanir teknar af þeim sem láta sér jöfnuð og félagslegt réttlæti í léttu rúmi liggja .
Verkefni okkar framundan er að leiðrétta þessi mistök og sú vegferð er þegar hafin .
Þjóðin lyfti sjálf því grettistaki að knýja fram kosningar nýliðið vor og fá um leið fram þá mestu endurnýjun sem orðið hefur á Alþingi með 27 nýjum þingmönnum og jafnara kynjahlutfalli en nokkru sinni fyrr á þeim vettvangi .
Í fyrsta skipti í sögu okkar voru félagshyggju- og velferðaröflin leidd til öndvegis við stjórnun landsins .
Það var ósk þjóðarinnar að sjónarmið jafnaðar og félagshyggju yrðu höfð að leiðarljósi við uppbygginguna framundan .
Undir því trausti verða stjórnvöld að rísa , og vinna sitt starf í anda jafnaðarstefnu og velferðarhugsjóna .
Það hefur aldrei verið brýnna en einmitt nú .
Eitt af þeim mikilvægu skrefum sem stíga þarf um þessar mundir er að leiðrétta ójöfnuð og virða þjóðarhag ofar þröngum sérhagsmunum .
Sú ríkisstjórn sem nú situr tók þá tímamótaákvörðun í vor að vinna bug á því óréttlæti sem innleitt var í sjávarútveginum þegar núverandi kvótakerfi var komið á .
Í stjórnarsáttmála var þjóðinni heitið því að afnema þetta kerfi á tuttugu árum og færa auðlindina með óyggjandi hætti í forsjá þjóðarinnar á ný .
Fyrsta skrefið í þá átt að opna kvótakerfið var stigið með strandveiðum sumarsins .
Sú tilraun gefur góðar vonir um framhaldið .
Aftur iðuðu hafnir og bryggjur landsins af lífi .
Aftur heyrðist vélahljóð báta í fjörðum kvölds og morgna og fiskur spriklaði í körum .
Það líf færði byggðum landsins von og jók þeim bjartsýni .
Já , starfið er hafið og stjórnvöld sitja ekki auðum höndum .
Það má þjóðin ekki gera heldur – því að endurreisn samfélags þurfa allir að koma : Stjórnvöldin , almenningur , atvinnulífið , fræðasamfélagið , fjölmiðlarnir – allir þegnar landsins .
Endurreisn samfélags krefst ekki aðeins fjármuna , eins og stundum mætti ætla af umræðunni .
Hún krefst hugsjónar , siðferðis og ábyrgðar .
Við Íslendingar erum kraftmikil þjóð sem hefur brotist úr viðjum fátæktar og hugarhelsis , og lifað af áföll aldanna .
Nú , eins og oft áður , bíður okkar ærinn starfi : Það er sókn til betra samfélags , velferðarsamfélags á grundvelli jafnaðarstefnu .
Og það er nú sem reynir á siðferði okkar , þrautseigju og styrk .
Höfundur er alþingismaður .
