VEFSÍÐA vikunnar að þessu sinni , The Smoking Gun , er fyrir þá sem áhuga hafa á sakamálum hvers konar og skjölum og ljósmyndum sem þeim tengjast en einnig fræga fólkinu , mistökum þess og kröfum .
Á síðunni má finna ýmis lagaskjöl og handtökutilskipanir og er nýju efni hent inn á síðuna daglega .
Tilgangurinn virðist vera sá að koma fyrir augu almennings upplýsingum sem eru á einhvern hátt ótrúlegar eða dularfullar eða upplýsingum sem fjölmiðlar hafa ákveðið að birta ekki .
Þá má einnig finna ýmsar heimildir um glæpi sem þykja óvenjulegir og glæpamenn sem þykja í skrýtnara lagi .
Nafnið , The Smoking Gun , vísar í myndlíkingu fyrir sönnunargagn í glæpamáli , eitthvað sem bendlar mann við glæpinn .
Fyrir þá sem áhuga hafa á fræga fólkinu , m.a. stjörnum úr heimi kvikmynda eða tónlistar , má benda á sérstakan hluta síðunnar sem helgaður eru myndum lögreglunnar af þekktu fólki sem gerst hefur brotlegt við lög .
Þá er annar hluti tileinkaður samningum sem poppstjörnur hafa gert .
Má sjá lista yfir þá hluti sem eiga að vera til taks á tónleikastöðum m.a. og slíkir listar flokkaðir eftir tónlistarmönnum .
Sem dæmi má nefna lista frá David Bowie en hann vill hafa tiltæka kaffivél af gerðinni Mr. Coffee , ávaxtaskál fyrir 12 manns , ferskan appelsínusafa , 12 handklæði og mannhæðarháan spegil , svo eitthvað sé nefnt .
Ef farið er í öllu harðari deild , Guns n ' Roses , þá vilja rokkararnir fá stóra nautasteik , bakka með osti og kjötáleggi , heilmikið af pasta og Dom Perignon kampavín m.a. helgisnaer@mbl.is 