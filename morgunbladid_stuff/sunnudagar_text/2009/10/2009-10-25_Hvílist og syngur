Þar sem þetta er frumsýningarhelgi hjá mér í Íslensku óperunni ætla ég að taka því heldur rólega .
Reyndar er þetta fyrsta helgin í margar vikur sem ég flýg ekki til Þýskalands til að syngja .
Um þessa helgi ætla ég því að hvílast vel .
Það er spáð fallegu veðri og ef sú spá rætist á ég örugglega eftir að skella mér í göngutúr .
Síðan langar mig að fara á óperubíó og sjá félaga minn Johan Botha brillera á sviði Metrópólitanóperunnar .
Þessar beinu óperuútsendingar í Sambíóunum eru hreinasta snilld .
Á sunnudaginn safna ég kröftum fyrir frumsýninguna .
Þegar líða fer á daginn byrja ég að renna yfir hlutverkið mitt í huganum .
Áður en sýningin hefst fer ég að hrækja á bakið á samsöngvurum mínum , en það kemur í stað þess að óska velgengni , sem er stranglega bannað .
Klukkan átta hefst síðan sýningin og um hálftíma síðar mæti ég á sviðið og hefst handa við að selja ástardrykkinn .
