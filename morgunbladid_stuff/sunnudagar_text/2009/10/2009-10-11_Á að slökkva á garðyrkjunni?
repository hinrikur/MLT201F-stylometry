Á ÞESSU ári hefur rafmagnskostnaður garðyrkjunnar aukist um 30% .
Afleiðingar láta heldur ekki á sér standa en fyrstu 8 mánuði ársins hefur raforkunotkun í garðyrkju minnkað um 8% og bara í maí um heil 25% .
Þetta er í fyrsta skipti síðan raflýsing hófst í garðyrkju árið 1990 að notkun hefur minnkað sem hefur leitt til minni framleiðslu .
Það leiðir af sér aukna eftirspurn eftir erlendu grænmeti sem kostar okkur dýrmætan gjaldeyri .
Aðeins um forsögu þessa máls .
Ríkið hefur niðurgreitt dreifingu rafmagns frá árinu 2005 .
Í vetur ákvað það að spara sér 39 milljónir króna með því að skerða niðurgreiðslur sem leiddi til þess að garðyrkjubændur tóku á sig stærri hluta dreifikostnaðar .
Hvað ber að gera ? Garðyrkjubændur hafa óskað eftir því við stjórnvöld að gripið verði til tiltekinna ráðstafana .
Í fyrsta lagi að garðyrkjan eigi kost á hagkvæmu rafmagni og að útbúinn verði sérstakur taxti garðyrkjunnar .
Í öðru lagi að skilgreiningu á þéttbýli verði breytt þannig að allar garðyrkjustöðvar yrðu skilgreindar sem þéttbýlisstaðir .
Í dag er taxti garðyrkju í dreifbýli hærri en taxti heimila í þéttbýli ( ekki tekið tillit til niðurgreiðslu ) .
Garðyrkjubændur telja að atvinnugrein sem kaupir gríðarlegt magn af rafmagni eigi að njóta þess í verði .
RARIK , sem hefur einkaleyfi til dreifingar rafmagns , hefur ekki léð máls á slíkri útfærslu og þar við situr .
Í staðinn hækkaði verðskrá RARIK um 15% hinn 1. janúar síðastliðin og síðan aftur um 5% hinn 1. ágúst .
Allt til þess að fylgja neysluverðsvísitölu .
Það þýðir að hækki innflutt epli , skór eða morgunkorn hækkar rafmagnskostnaður garðyrkjubænda ! Á sama tíma hafa aðföng garðyrkjunnar hækkað á milli 100 og 200% .
Þær garðyrkjustöðvar sem eru á skilgreindum dreifbýlisstöðum greiða töluvert hærra en þær sem eru í þéttbýli .
Skýringa á því er að leita í reglugerð nr. 1040/2005 um framkvæmd raforkulaga en þar segir að viðmið á mörkum dreifbýlis og þéttbýlis eru við 200 íbúa .
Garðyrkjubændur hafa bent á að rangt sé að miða við íbúafjölda heldur sé réttlátara að miða við orkumagn í þessu sambandi .
Garðyrkjubændur hafa reiknað út svokallað íbúajafngildi raforkunotkunar sinnar .
Með því er orkunotkun garðyrkjustöðva samanburðarhæf við notkun heimila .
Meðalorkunotkun garðyrkjustöðva er samkvæmt útreikningum jafn mikil og notkun 1.175 íbúa .
Stærsta garðyrkjustöðin notar jafnmikið rafmagn og 3.452 íbúar eða gott betur en samanlögð notkun íbúa Þorlákshafnar , Eyrarbakka , Stokkseyrar og Flúða ( samtals 2.999 íbúar ) .
Til samanburðar eru íbúar Ísafjarðar um 2.704 og íbúar á Seltjarnarnesi um 4.454 .
Á Laugalandi í Borgarfirði er rekin öflug garðyrkjustöð .
Orkunotkun hennar jafngildir notkun 1.959 íbúa .
Íbúar Borgarnes eru 1.960 .
Munurinn er sá að garðyrkjustöðin er í dreifbýli og því er taxti hennar hærri en íbúa Borgarness sem nota jafn mikið rafmagn .
Á Bifröst , sem einnig er skilgreint sem þéttbýli , eru skráðir 257 íbúar .
Taxti þeirra er lægri en hinum megin við ána .
Svari því hver fyrir sig hvort það sé réttlátt .
Hver er lausnin ? Það er ljóst að lausnin er pólitísk .
Iðnaðarráðherra þarf að taka ákvörðun um að koma til móts við ofangreindar óskir og breyta m.a. reglugerð .
Að sjálfsögðu er til í stöðunni að hreinlega láta vera að koma til móts við garðyrkjubændur .
Áður en slík ákvörðun er tekin er rétt að stjórnvöld átti sig á kostnaðinum .
Hann verður í formi minni atvinnusköpunar , minni framleiðslu á heilnæmu íslensku grænmeti , lægri tekna orkufyrirtækja , minni skatttekna sveitarfélaga .
Hann er einnig falinn í auknu útstreymi gjaldeyris , hærri framlögum til atvinnuleysisbóta og auknum kostnaði sveitarfélaga .
Síðari kosturinn getur leitt til rekstrarerfiðleika í garðyrkjunni auk stöðnunar og engrar framþróunar .
Hinn leiðir til áframhaldandi mikils framboðs á hollu , fersku og næringaríku grænmeti .
Þetta eru tveir skýrir valkostir .
Ég tel mig vita hvað neytendur vilja en því miður vita stjórnvöld ekki hvað þau vilja .
Ég spyr því : Á kannski að slökkva á garðyrkjunni ? Höfundur er framkvæmdastjóri Sambands garðyrkjubænda .
