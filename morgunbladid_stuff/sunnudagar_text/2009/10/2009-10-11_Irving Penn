Ljósmyndarinn Irving Penn lést á miðvikudag , 92 ára að aldri .
Hann þótti ásamt Richard Avedon bera höfuð og herðar yfir aðra tískuljósmyndara , en stíll þeirra var þó afar ólíkur .
Ljósmyndir Penns voru jafnan formhreinar og glæsilegar , en hann var þó gagnrýninn á yfirborðsmennskuna .
Það sást glöggt á því er hann myndaði sígarettustubba fyrir sýningu í Museum of Modern Art árið 1975 .
Nálgunin var sú sama , stílhrein og allt að því tignarleg .
Penn hóf ferilinn hjá Vogue árið 1943 og var aðalljósmyndari tískutímaritsins um áratugaskeið , en smám saman mjakaði hann sér einnig yfir í aðra geira .
Á meðal þeirra sem hann myndaði voru bændur í Perú , ættbálkahöfðingjar í Afríku , kunnir rithöfundar og listamenn og Hells Angels .
Allt með sömu nákvæmninni og formfestunni .
Hann giftist mjóslegnu fyrirsætunni Lisu Fonssagrives og myndaði hana oftsinnis á sjötta áratugnum .
Eftir að hún lést árið 1992 tók hann röð sjálfsmynda , sem sýndu andlit gamals manns í nærmynd , hrukkað og afmyndað .
Þær " sýndu hvernig honum leið á þeim tíma , " sagði sagnfræðingurinn Diana Edkins .
" Ástarsaga þeirra entist þeim ævina .
" 