FERILSKRÁIN er sennilega mikilvægasta tækið í atvinnuleitinni .
Fyrirtæki nota nær alltaf ferilskrár umsækjenda sem fyrstu leið til að grisja hópinn fyrir vinnuviðtöl og skiptir því máli að ferilskráin gefi ekki aðeins nákvæma mynd af viðkomandi heldur sé grípandi og viðeigandi fyrir það starf sem sótt er um .
Gott fyrsta skref er að leita að leiðbeiningum á netinu .
Íslenskar ráðningarskrifstofur og stéttarfélög hafa oft leiðbeiningar um samningu ferilskrár á heimasíðu sinni og bjóða jafnvel persónulega aðstoð sérfræðings .
Einnig er heill hafsjór af skrifum um ferilskrár á erlendum vefsíðum ( leitarorð : CV , Curriculum Vitae , Resumé ) en hafa verður í huga að hefðir og áherslur varðandi ferilskrár geta verið mismunandi eftir löndum og einnig mismunandi eftir starfsstéttum innan landa .
Vandasamt verkefni Ráðlegt er að setjast því næst niður og fara ekki aðeins vandlega yfir náms- og starfsferil heldur meta og endurmeta styrkleika sína og veikleika .
Það getur reynst vel að fá til aðstoðar einhvern sem þekkir vel til þín og getur hjálpað að koma auga á þætti sem þér gætu hafa yfirsést eða þú vanmetið .
Að gera vandaða ferilskrá getur tekið sinn tíma , ekki aðeins getur þurft að hafa fyrir því að rifja upp ártöl og alls kyns mikilvæg smáatriði , heldur þarf að skrifa ferilskrána með vönduðum hætti og gæta að því að uppsetningin sé skýr .
Það þarf líka að velja og hafna og á ferliskráin ekki að vera samtíningur af öllu stóru og smáu sem viðkomandi hefur nokkurntíma tekið sér fyrir hendur , heldur á að koma því á framfæri við væntanlegan atvinnuveitanda sem mestu máli skiptir .
Þess vegna er oft mælt með því að yfirfara ferilskrána sérstaklega fyrir hvert starf sem sótt er um , og gæta þess að þau atriði sem skipti máli fyrir tiltekið starf séu dregin fram .
Mætti taka dæmi af verslunarmanni sem myndi leggja aukna áherslu á eigin íþróttaferil og áhuga á útivist í ferilskránni þegar hann sækir um starf í íþróttavöruverslun , en myndi gera meira úr þekkingu sinni á bílum og vélum þegar sótt væri um starf hjá bílaumboði .
Hnitmiðað og skýrt Það á að forðast að ferilskráin sé of löng , og er oftast talið best að hún fylli ekki meira en tvær síður .
Þetta er vegna þess að atvinnuveitendur þurfa oft að fara í gegnum mikinn fjölda umsókna og hafa ekki tíma eða athygli til að fara yfir öll smáatriði í ævi umsækjenda .
Þær ferilskrár eru líklegastar til að fanga athygli vinnuveitandans sem gefa í einni svipan skýra mynd af aðalkostum einstaklingsins og tengja þessa kosti við starfið sem um er sótt .
Vaninn er að telja upp starfsreynslu og menntun í öfugri tímaröð og útlista tungumálakunnáttu og tölvufærni .
Það er ekki verra að geta talið upp önnur störf og reynslu , s.s. af félagsstörfum og áhugamálum .
Oft er ráðlagt að umsækjandinn taki fram hver markmið hans eru í starfi og vitaskuld verða að koma fram grunnupplýsingar um einstaklinginn og hvernig má nálgast hann í síma eða með pósti .
Ef við á á að taka fram nöfn meðmælenda og símanúmer þeirra og einnig getur verið gott að láta virðulega andlitsmynd fylgja með .
Textinn á að vera vel skipulagður , stuttur , hnitmiðaður og laus við orðaflaum og passa þarf sérstaklega vel að ferilskráin sé alveg laus við málfars- og stafsetningarvillur .
Í hnotskurn » Í ferilskránni er tekin saman menntun og starfsreynsla .
» Fyrirtæki nota ferilskrána til að veljabestu umsækjendurna .
» Uppsetning þarf að vera vönduð , textinn hnitmiðaður og laus við allar villur .
» Gott að yfirfara ferilskrána fyrir hvert starf til að draga þau atriði sem helst eiga við starfið .
» Taka þarf frá góðan tíma til að gera ferilskrána .
Það tekur sinn tíma að fara yfir ferilinn og ganga vel frá skjalinu .
