Þekkt er að ný tækni ryður iðulega hinu gamla til hliðar , stundum á örskömmum tíma .
En hitt er ekki síður algengt að nýjungar verða því sem fyrir er til fyllingar .
Margir töldu að sjónvarp myndi gera útvarp óþarft vegna yfirburða sinna .
Það gerðist ekki , þótt áherslur í útvarpi hafi orðið aðrar og á það sé hlustað í annan tíma en áður var .
Eins var talað um að sjónvarp myndbönd og síðar geisladiskar myndu ganga að kvikmyndahúsunum dauðum en það fór á annan veg .
Forráðamenn kvikmyndahúsa breyttu þeim úr einum stórum sal í marga og voru snöggir að koma nýjum myndum í hús og héldu velli og afsönnuðu allar hrakspár .
Nú trúa margir því að prentmiðlar hljóti að láta í minnipokann fyrir vefmiðlum en margt bendir til að þeir muni einnig halda velli , þótt þeir verði að laga sig að nýjum háttum .
Morgunblaðið hefur gengið í gegnum margvíslegar breytingar á undanförnum árum .
Samdráttur í efnhagslífinu og sérkennilegt samkeppnisumhverfi á blaðamarkaðnum hafa gert þessar breytingar flóknari á marga lund .
En blaðið hefur lagað sig að breyttum tíma og aðstæðum og hefur það ekki verið algjörlega sársaukalaust .
Móðurfélagið hefur eflt vefútgáfu sína og er fréttavefurinn sá langöflugasti hér á landi og útgáfurnar tvær styrkja hvor aðra mjög .
Nýverið tók Morgunblaðið upp samvinnu við Skjá 1 um útsendingu frétta .
Er óhætt að segja að það samstarf hafi farið vel af stað og eru undirtektir góðar .
Bindur blaðið góðar vonir við þetta samstarf .
Þetta blað , sem lesandinn hefur í höndunum núna , er seinasta sunnudagsblaðið af þessari gerð .
Um næstu helgi mun áskrifendum berast nýr sunnudagsmoggi í hendur , stútfullur af nýju efni , sem tekið er nýjum tökum og umbrot og hönnun munu taka mið af því .
Allar þessar breytingar , aukin og efld samþætting blaðs og vefs og samstarf við Skjá 1 um útsendingu frétta tvisvar á kvöldi alla virka daga er viðleitni Morgunblaðsins til að laga sig að breyttum tímum , sem kalla á breyttar aðferðir til að mæta nýjum þörfum .
En þrátt fyrir vilja blaðsins og starfsmanna þess að horfa sífellt fram á veginn er ekki síður mikilvægt að varðveita þá reynslu sem blaðið hefur öðlast á löngum útgáfutíma .
Reynslu , sem kennir því að sýna gát , varúð og tillitsemi , þar sem það á við .
Það á að vera hér eftir sem hingað til trúverðugt og traust í fréttaflutningi .
Það leitast við að birta það eitt sem það veit sannast og réttast .
Í hraða nútíma fréttamennsku verður því auðvitað á .
En þetta blað hefur iðulega á liðnum árum haft þrek til að birta ekki " frétt " sem það var ekki öruggt um að geta staðið við og það hefur einnig haft burði til að birta fréttir sem bætti ekki hag þess sjálfs á þeirri stundu .
Þannig blað var og er Morgunblaðið .
