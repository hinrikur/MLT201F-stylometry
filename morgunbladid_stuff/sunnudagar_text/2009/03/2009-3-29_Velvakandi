Sparkað í eldri borgara FJÖLDI eldri borgara liggur nú í bankasvaðinu eftir hrun bankanna .
Þeir eru í dag illa staddir .
Rændir uppsöfnuðu sparifé í sjóðum og hlutabréfum .
Siðferðilega svívirtir af skilanefndum bankanna vegna afskiptaleysis um þeirra hagi .
Rændir og yfirgefnir eldri borgarar liggja ekki í blóði í göturæsi heldur lifa í voninni um að björgunaraðilar bankanna komi auga á þá .
Eðlilegt er að upp komi spurningar hjá eldra fólki um hvort bókhaldsvélar nýju bankanna hafi aðeins tvö kerfi ; tapað – fundið , og tekið hafi verið úr sambandi kerfi sem felur í sér ákallið að heiðra skuli föður og móður .
Þau eiga ekki kost á að vinna upp sjóði og fáein hlutabréf sem tekin voru af þeim ófrjálsri hendi í október sl. Þetta fólk er búið að slíta sér út og greiða þjóðfélaginu skatt áratugum saman .
Sama fólk krefst þess að bankayfirlit frá 1. október taki gildi fyrir næstu alþingiskosningar .
Eldri borgarar sem áttu í sjóðum og eitthvað í hlutabréfum bankanna voru hin einu áþreifanlegu dæmi um sparnað og ráðdeildarsemi þessa fólks í sjálfu banka- og peningakerfi landsmanna .
Þessir sömu eldri borgarar sjá í dag að bankarnir lánuðu m.a. þeirra sparnað " fjárglæframönnum " .
Fjöldi eldri borgara þekkir erfiðleika sem fylgja ungu fólki að koma upp heimili fyrir fjölskylduna og hafa reynt það á eigin skinni á yngri árum .
Við lesum og heyrum að verið sé að leita lausna fyrir fólk sem á í erfiðleikum með skuldir heimila , það er nauðsynlegt og rökrétt .
Eldri borgarar fagna því verki og vona að lausnin sé skammt undan .
Skilanefndir bankanna verða að finna peningana sem rænt var frá eldri borgurum í október og endurgreiða þeim á virðulegan hátt – þeir eiga það skilið .
Þau fáu hlutabréf sem eldri borgarar áttu í bönkum voru beinn stuðningur við bankana til að geta gegnt hlutverki sínu að styðja við fyrirtæki og einstaklinga .
Framtakssamir og heiðarlegir einstaklingar í öllum greinum athafnalífsins eru undirstaða velgengni þessarar þjóðar .
Þessa tvo kosti verður að ala með þjóðinni .
Þegar litið er yfir þingmannahópinn er leitun á þingmanni sem hefur þekkingu til að finna lausn á vandanum , sem er að endurgreiða eldri borgurum tap í sjóðum og fáeinum hlutabréfum .
Ef það tekst geta eldri borgarar haldið virðingu sinni síðustu árin og haldið áfram að vera fyrirmynd nýrrar kynslóðar um sparnað og fyrirhyggju með því að hafa lagt hluta af tekjum sínum í sjóði , sparireikninga og hlutabréf , sem er undirstaða fyrir banka til að styðja einstaklinga til framkvæmda .
Þingmaðurinn Pétur Blöndal er með þekkingu og er oft tillögugóður .
Hann gæti örugglega stutt eldri borgara , setji hann sig í þeirra stöðu og sannfæri skilanefndir banka og alþingismenn um að það er ekki sæmandi að skilja eldri borgara eftir í bankasvaðinu .
Það verður að færa þeim aftur það sem tekið var frá þeim í október .
Það skal haft í huga að það er m.a. eldri borgurum þessa lands að þakka að Ísland varð lýðveldi 1944 .
Og að landið hefur haldið sjálfstæði sínu og verið metið þjóð meðal þjóða þrátt fyrir fámenni .
Krafan er : Nýju bankarnir skili fyrir næstu alþingiskosningar sjóðum og hlutabréfum bókað pr .
1. október 2008 .
Hermann Bridde , fyrrverandi bakarameistari .
Svarað í síma 5691100 frá 10-12 velvakandi@mbl.is 