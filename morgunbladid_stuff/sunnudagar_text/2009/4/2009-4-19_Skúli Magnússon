Skúli Magnússon fæddist í Reykjavík 18. janúar 1926 .
Hann lést á Landspítalanum 31. mars 2009 .
Skúli var jarðsunginn frá Langholtskirkju 14. apríl sl. Hann afi Skúli hefur fengið hvíldina sína , hans sakna ég sárt .
Eftir sit ég með yndislegar minningar .
Fyrst upp í hugann koma jólin þegar hann gaf mér reiknivél með strimli , ég litla skrifstofustelpan hans var alltaf að eyða pappírnum í vélinni hans þannig að hann gaf mér mína eigin og auðvitað stærri og flottari en hans .
Hann afi hafði voða gaman að skrifstofuleikjunum mínum , þegar hann tók til í veskinu sínu henti hann alltaf kvittunum sínum í ruslið en sleppti því að rífa þær því hann vissi að Gunna hans kæmi og nýtti þær í leik .
Við afi höfðum alltaf gaman af því að spjalla , hann hafði mikla trú á mér og það er bara yndislegt að eiga slíkan afa , oft leitaði hann til mín um ráð , það þótti mér mjög vænt um .
Afi var svo fróðleiksfús , alltaf að lesa sér til um nýjasta nýtt og oft stóð ég á gati þar sem hann vissi bara miklu meira um hlutina .
Í menntaskóla lærði ég m.a. þýsku , um það leyti fór afi líka í þýskutíma og ekki leið langur tími þar til hann var orðinn miklu betri en ég , svona var hann afi , allt pottþétt sem hann gerði .
Eins var hann með tölvurnar , hann nýtti sér óspart tölvutæknina og netið , já , hann afi var sko alls ekki gamaldags , alltaf til í að nýjungar .
Þar sem ég sit hérna að skrifa þessar minningar mínar langar mig helst til að verða aftur 10 ára gömul og skottast um í Karfavoginum hjá ömmu og afa , þaðan á ég góðar minningar .
Takk fyrir það , afi minn .
Elsku besti afinn minn , hvíl þú í friði .
Þín Guðrún Erla .
Elsku afi .
Það er erfitt að setjast niður með blað og penna og rifja upp liðna tíma .
Það er svo ótrúlega margt gott sem hægt er að skrifa um þig , en það er samt svo erfitt að koma svo mörgum minningum fyrir á nokkrum línum .
Þú hefur alltaf verið svo blíður og góður við okkur og aldrei sparaðir þú hrósin .
Þér fannst sko ekki leiðinlegt að fá spurningar þar sem þú fékkst tækifæri til þess að henda í okkur nokkrum fróðleiksmolum , í okkar augum vissir þú allt á milli himins og jarðar .
Það sem minnir okkur mest á þig er alparósin sem þú varst með í garðinum í Karfavogi .
Þú hugsaðir alltaf svo vel um hana , settir kassa utan um hana yfir veturinn og tókst kassann aftur niður þegar sumarið kom og þá áttu allir að koma til þess að sjá hversu falleg hún var orðin .
Þú hugsaðir greinilega vel um rósina vegna þess að hún hefur verið til í svo mörg ár , allavega fékkstu hana löngu fyrir okkar tíð .
Garðskálinn í Karfavoginum minnir okkur líka rosalega á þig .
Þú gast setið þar klukkutímum saman og lesið .
Það var líka ósjaldan sem við vorum með þér inni í bílskúr þar sem þú varst að búa til lampa , kertastjaka og spegla .
Við eigum öll eitthvert glerlistaverk eftir þig sem við munum geyma vel .
Frá því að við munum eftir okkur hefur heilsusamlegt líferni alltaf verið númer eitt hjá þér .
Þú syntir á hverjum morgni og endaðir á að spjalla við gömlu karlana í heita pottinum .
Þegar þú komst heim fékkstu þér alltaf ávexti og grænmeti og við fengum oft að heyra hversu óhollan mat ungt fólk borðar í dag .
Þrátt fyrir það varstu alltaf tilbúinn að koma upp með nammiskál fyrir okkur þegar við gistum hjá ykkur .
Elsku afi .
Við eigum eftir að sakna þín og við vonum að þér líði vel þar sem þú ert núna .
Það verður skrítið að koma heim til ömmu og afa , þar sem þar er enginn afi lengur .
Kannski ertu þar enn , hver veit .
Hólmfríður og Ingi Freyr .
Elsku afi .
Við erum svo fegin því að hafa fengið tækifæri til þess að vera hjá þér síðustu daga lífs þíns .
Við fengum tækifæri til þess að halda í hönd þína og segja þér hversu mikils virði þú varst okkur og hversu mikil áhrif þú hafðir á líf okkar .
Svona stund er ómetanleg .
Þótt þú hafir verið rænulítill og sofandi þegar við töluðum við þig þá vitum við vel , að þú heyrðir til okkar vegna þess að við sáum það á andlitsdráttum þínum .
Vegna þess hve heppin við vorum að fá að kveðja þig , þá er fátt sem við eigum ósagt við þig , en okkur langar samt að rifja upp nokkrar góðar minningar .
Jólin í Karfavogi eru númer eitt , tvö og tíu .
Jólin í dag eru ekki þau sömu , þau eru ekki verri , en það vantar samt eitthvað .
Það vantar stemninguna sem myndaðist þegar öll fjölskyldan hjálpaðist að við að undirbúa jólin .
Amma og hinar kellingarnar , eins og þú myndir orða það , sáu um matinn og þú , afi , sást um að skera niður kalkúninn og lesa á pakkana .
Það var alltaf svo mikill spenningur þegar þú last á pakkana vegna þess að þú varst svo lengi að lesa og við krakkarnir vorum alveg að springa úr spenningi á meðan .
Önnur minning sem situr fast í minni okkar eru öll tómu ísblómsboxin uppi í hillu .
Í boxin safnaðir þú smámynt sem þú gafst svo Rauða krossinum .
Þú varst mjög hugulsamur maður og þú vildir alltaf gott fyrir alla gera .
Þið amma tókuð að ykkur stúlku erlendis sem þið styrktuð með peningum .
Þessir peningar sáu stúlkunni fyrir menntun og húsaskjóli .
Þú varst alltaf jafn ánægður þegar hún sendi ykkur mynd og bréf þar sem hún lýsti því hversu þakklátt hún væri .
Í lokin langar okkur að tala um hversu heitt þú elskaðir ömmu .
Það var yndislegt að hlusta á þig lofa ömmu .
Þú varst oft eins og ástfanginn hvolpur þegar þú talaðir um hana .
Það er svo sem ekki furða að þú hafir elskað ömmu svona heitt .
Hún hefur alltaf staðið eins og klettur við hlið þér , í gegnum súrt og sætt .
Það var til dæmis alveg dásamlegt að fylgjast með ykkur á matartíma .
Amma hreinlega dekraði við þig endalaust .
Hún setti mat á diskinn þinn , allt sem hún vissi að þér þætti gott , hitaði fyrir þig te og setti vítamínin þín við hliðina á glasinu þínu .
Þú varst mjög heppinn að eiga þessa góðu konu .
Elsku afi .
Við erum fegin því að þér líður vel núna .
Núna ertu ekki veikur lengur og nú hefur þú endurheimt minningar þínar .
Viltu vaka yfir okkur og leiðbeina okkur í lífinu eins og þú gerðir þegar þú varst á lífi ? Við þökkum þér fyrir allar þessar yndislegu minningar sem þú skilur eftir hjá okkur og vonum að við hittumst einhvern tímann seinna .
Þangað til , vertu sæll afi , við elskum þig ávallt .
Elísabet Jean , Hildur Björk , Einar Skúli og Frank .
Hana ömmu mína dreymdi draum .
Stjarnan sem sveif um himinhvolfið hlaut nafnið Skúli .
Nú er slokknað á stjörnunni en minningarnar lifa .
Minningar um frænda sem hafði þægilega nærveru , frábæra kímnigáfu og endalausa forvitni um lífið og tilveruna .
Fyrstu minningar mínar um frænda eru þegar hann kom í sveitina til ömmu með fallega konu og dætur .
Kaupstaðablærinn fylgdi þeim , þau hjálpuðu til við heyskapinn og tíndu gorkúlur í matinn .
Það gerði enginn í sveitinni .
Skúli innréttaði ferðabíl með bravúr .
Skúli lánaði vinum mínum hálstau seint um kvöld svo að við kæmumst á ball á Sögu .
Skúli sem vildi reykja sínar eigin sígarettur af því að hann hóstaði betur af þeim .
Skúli sem útskýrði hvernig hlúa þyrfti að alparósinni svo að hún blómgaðist .
Skúli sextugur sitjandi á rúmstokk Jóu frænku að borða nammi .
Þetta eru aðeins örfá minningarbrot um góðan frænda sem fylgdist með nýjungum , sá stórfelldar framfarir á sviði tækni og vísinda og fylgdist með Reykjavík breytast úr þorpi í borg .
Við Tuomas vottum Jane og fjölskyldu samúð okkar .
Málfríður Kristjánsdóttir .
Hann Skúli frændi minn og vinur er " farinn heim " eins og hann orðaði það sjálfur þegar heilsu hans fór að hraka og hann skynjað hvert stefndi .
Okkar fyrstu kynni voru fyrir um það bil 60 árum er hann kom heim frá Englandi að loknu flugnámi þar .
Ég man ekki eftir þessum okkar fyrstu kynnum , enda aðeins tveggja ára gamall .
Ég er mjög þakklátur honum fyrir allar samverustundirnar og það sem hann gerði fyrir mig .
T.d. eins og þegar hann kynnti mér golfíþróttina snemma árs 1967 .
Þær eru ógleymanlegar stundirnar í golfinu á Nesvellinum með Skúla og vini hans Stan alla sunnudagsmorgna , sem Skúli var ekki að fljúga .
Síðar , þá fylgdi hann mér á minn fyrst AA-fund , sem var mér mikið gæfuspor .
Við fylgdumst að í samtökunum í mörg ár .
Svo ekki sé talað um kaffið og kökurnar og öll elskulegheitin hjá Jean konu Skúla á heimili þeirra í Karfavoginum eftir hvern fund og í gegnum árin .
Allt sem Skúli tók sér fyrir hendur gerði hann vel , hann var afbragðs góður flugmaður og mikill hagleiksmaður , hvort sem var á tré eða járn og eru ýmsir smíðagripir til eftir hann .
Hann var mikil áhugamaður um bíla og átti ýmsar tegundir bíla um dagana .
Hann festi eitt sinn kaup á nýlegum frambyggðum Rússajeppa og kom í heimsókn í Kópavoginn og bauð mér í bíltúr sérstaklega til að sýna mér hversu fjöðrunin væri góð .
Hann ók sem leið lá efst upp á Digraneshæðina og fann þar gamlan götuslóða sem lá niður í Kópavogsdalinn .
Hann ók niður slóðann á fleygiferð , bíllinn hentist til og frá og við líka , því að á þeim tíma voru bílar ekki með bílbeltum .
Þegar við vorum komnir niður í dalinn var ég fljótur að samþykkja að fjöðrunin væri í fínu lagi , svo hann færi ekki aðra ferð niður slóðann .
Frá síðari hluta ársins 1998 til fyrri hluta ársins 2007 hittumst við vikulega á föstudögum í hádeginu og borðuðum saman hollan og góðan mat á veitingastaðnum " Á næstu grösum " við Laugaveg .
Þessar samverustundir voru afskaplega skemmtilegar , yfirleitt tókst okkur að finna lausnir á öllum heimsins vandamálum .
Sérstaklega var fróðlegt að hlusta á Skúla segja frá bókum Emanuel Swedenborg sem hann hafði lesið spjaldanna á milli .
Þá vorum við saman í leshring um bækurnar " Samræður við Guð " og í hugleiðsluhring einu sinni í viku um eins árs skeið .
Fyrir allt þetta ber að þakka .
Það þætti mér þess vegna afar merkileg og góð fregn ef sagt yrði um annan mann ; hann er eins og hann Skúli Magnússon flugstjóri var .
Kæri vinur og frændi , góða ferð heim .
Magnús Már Harðarson .
Kveðja frá Lionsklúbbnum Frey Látinn er góður félagi okkar og vinur Skúli Magnússon .
Hann andaðist 31. mars sl. Skúli gekk í Frey 2. nóvember 1971 og gegndi þar ýmsum nefndar- og trúnaðarstörfum .
Hann var formaður klúbbsins 1993-1994 og ritari 1990-1991 .
Hann var einnig í fjáröflunarnefnd , siðameistari , mætingastjóri o.fl. og ötull við undirbúning fjáröflunar okkar , jóladagatalasölunnar .
Skúli tók alltaf virkan þátt í ferðalögum klúbbsins við merkingar á kennileitum , ám og leiðum á hálendinu og víða um land .
Árið 1998 gerðum við Skúla að " Melvin Jones " -félaga sem er æðsta viðurkenning sem klúbburinn getur veitt félögum sínum fyrir vel unnin störf í þágu klúbbsins .
Við félagarnir í Frey þökkum góðum félaga samfylgdina og vottum eftirlifandi eiginkonu hans Jean Magnússon og öðrum aðstandendum hans okkar dýpstu samúð .
F.h. Lionsklúbbsins Freys , Jónatan Guðjónsson formaður .
Sjálfsagt segir það meir um félagsskapinn en mörg orð að þrír fullorðnir menn skuli setjast niður í miðri dagsins önn og ætla sér í alvörunni að reyna að komast að því hvort guð sé til eða ekki .
Þetta var skipuleg leit sem stóð í nokkur ár .
Þetta gerðum við ég , Skúli og Maggi frændi okkar beggja .
Hann Skúli hafði verið flugmaður og var kominn á eftirlaun .
Þetta var um það bil allt sem ég vissi um þennan mann sem ég var á leiðinni að hitta um hádegisbil eitt á föstudegi haustið 1999 .
Ekki grunaði mig á því augnabliki að ég ætti eftir að telja Skúla til nánustu vina minna þrátt fyrir rúmlega tveggja áratuga aldursmun .
Við áttum sameiginlegt áhugamál en það var spurningin um eilífðina .
Við ákváðum að gera eitthvað í málinu og stofnuðum leshring sem átti eftir að leiða okkur víða .
Við lásum ekki bara bókaflokkinn , , Samræður við guð " orð fyrir orð , heldur lásum það sem kom málinu við og við skildum í eðlisfræði , örlítið í stærðfræði , fengum fyrirlestra í heimspeki , fórum á miðilsfundi , hugleiddum með Friðbjörgu og umfram allt töluðum saman .
Þar kom að sameiginleg niðurstaða okkar þriggja var einhvern veginn á þá leið að guð væri ekki bara til , heldur væri eiginlega óhugsandi að hann væri ekki til .
Þetta fannst mér mikil tíðindi .
Eiginlega þannig tíðindi að það breytti öllu .
Þessi niðurstaða væri svo óvænt að helst þyrfti að láta blöðin vita af þessu .
Skúli : , , Þér finnst þetta svona merkilegt , Geir minn , af því að þú vissir þetta ekki fyrir .
" Það kom í hlut Skúla að halda okkur Magga niðri á jörðinni þegar við ætluðum að verða of hátimbraðir í afstöðu okkar .
Nú tók við nýr kafli í þessu samstarfi okkar en það var að leggja einhverja merkingu í þessa óvæntu niðurstöðu .
Hvaða áhrif hafði það á okkar eigið líf – ef einhver ? Við ákváðum að það væri meira gaman að reyna að draga af þessu einhverjar ályktanir .
Á þessum stað má segja að Skúli hafi tekið frumkvæðið .
Hann átti einhvern innri kraft sem gerði honum kleift að horfa af miklu æðruleysi á líf sitt .
Það er eitt að horfast í augu við neikvæðari þætti lífs síns og jafnvel fá móral eða skammast sín .
Annað er að kunna að þakka sjálfum sér og öðrum það sem vel fór .
Til þess þarf jafnvel enn meiri hreinskilni .
Þakklæti hans í garð fjölskyldu sinnar var einlægt og fölskvalaust .
Hann þakkaði sjálfum sér fyrir að hafa valið þessa fjölskyldu , starf sitt og vini því að , , hann hefði svo auðveldlega getað klúðrað þessu öllu og misst af sjálfum sér í leiðinni " .
Það var Skúli sem skýrði út fyrir okkur Magga að ef okkur langaði til þess að kynnast þessum nýuppgötvaða guði okkar yrðum við að leita inn á við , á þann stað í okkar eigin sál sem okkur þætti vænst um .
Þar væri að finna þau tæki sem manninum eru gefin til skilnings af þessu tagi .
Þess vegna var þessi ofur venjulegi maður Skúli Magnússon einn af merkilegri mönnum sem ég hef kynnst á lífsleiðinni .
Ég votta fjölskyldunni allri samúð mína .
Geir .
