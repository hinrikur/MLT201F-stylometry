Um 200 þættir ku hafa verið framleiddir af CSI-sjónvarpsseríunni .
Ekki veit ég hvað Skjár einn hefur sýnt marga , en fyrir minn smekk hafa þeir fyrir löngu gengið sér til húðar .
Uppskrúfaðir karakterarnir , sem fremur pósa en leika , eru nánast að drepa mann úr leiðindum og ofurnákvæmum rannsóknum þeirra eru gerð svo ítarleg skil að sjónvarpsáhorfendum er annaðhvort þröngvað ofan í kok eða gegnum innyfli fórnarlambanna um leið og snillingarnir uppgötva hvernig byssukúla eða annað , sem orðið hefur þeim að fjörtjóni , hefur brotið sér leið .
Oj bara .
Má ég þá frekar biðja um rannsóknarlöggurnar Lynley , Dalziel og Pascoe , Beck , Wallander eða réttarlæknana í Silent Witness .
Meira að segja þeir hlífa manni við innyflarannsóknum .
Tæknileg smáatriði skipta enda engu máli í framvindu góðs krimma .
Hvar , hvenær og hvers vegna eru lykilatriðin ásamt innsýn í hugarheim helstu sögupersóna .
Annars er stórundarlegt að CSI-liðarnir fatta sjaldnast að kveikja ljós eða draga frá gluggatjöld á vettvangi glæps , heldur paufast um með vasaljós í kolniðamyrkri .
Sér er nú hver snilldin .
Lynley , Beck og Wallander dytti slík fásinna aldrei í hug .
Vslgerður Þ. Jónsdóttir 