Eftir Björn Jóhann Björnsson bjb@mbl.is Eftir því sem lengra hefur liðið frá bankahruninu í haust og atvinnuleysi farið vaxandi hefur álag aukist hjá prestum þjóðkirkjunnar , einkum á suðvesturhorni landsins .
Jafnframt hefur messusókn aukist og aðsókn í barnastarf og svonefnda foreldramorgna .
Stofnanir kirkjunnar finna einnig fyrir þessu , eins og Hjálparstarf kirkjunnar , þar sem fjöldi beiðna um aðstoð hefur margfaldast á milli ára .
Vilborg Oddsdóttir veitir innanlandsaðstoð Hjálparstarfs kirkjunnar forstöðu .
Hún segir aukningu hafa orðið í hverjum mánuði frá áramótum .
Áður fyrr hafi stofnunin verið að taka á móti beiðnum um aðstoð frá 120-130 fjölskyldum í mánuði .
Nú er þessi fjöldi kominn vel yfir 400 á mánuði .
Aukning er því meiri en 200% .
Mest hefur álagið verið á höfuðborgarsvæðinu og Suðurnesjum en að sögn Vilborgar hefur hjálparbeiðnum til presta á landsbyggðinni fjölgað að undanförnu .
Nýir hópar fólks hafa bæst við , segir Vilborg , og ekki síst yngri fjölskyldur þar sem algengt er að foreldrar séu 20-39 ára .
" Flestir nýir sem koma eru atvinnulausir og þar af leiðandi fáum við jafnmarga karla og konur , sem er breyting frá því sem áður var þegar konur voru um 75% þeirra sem til okkar leituðu .
Við erum einnig að sjá alltof mikið af krökkum á aldrinum 18-23 ára , sem ekki voru í skóla og hafa misst sína vinnu .
Þau eru bæði menntunar- og atvinnulaus og hafa greinilega ekki fjölskyldur til að styðjast við , " segir Vilborg .
Hjálparstarf kirkjunnar sinnir beiðnum um aðstoð af öllu landinu , gegnum presta og djákna , og vegna aukins álags hefur orðið að skammta matargjafirnar .
Mikil aukning hefur einnig verið á aðstoð Hjálparstarfsins við lyfja- og lækniskostnað .
Þá hefur ráðgjöf aukist við fjölskyldur í vanda , í samstarfi við prestana .
Sem fyrr segir hefur aðstoð við fólk á landsbyggðinni verið að aukast og stór hluti aðstoðar Hjálparstarfs kirkjunnar , eða 12% , farið til fólks á Suðurnesjum , þar sem atvinnuleysi hefur verið mikið .
Vilborg sér einnig fleiri útlendinga leita sér aðstoðar , bæði farandverkamenn og fjölskyldufólk sem sest hefur að á Íslandi .
Í flestum tilvikum er þetta fólk sem ekki getur snúið til síns heimalands .
Velferðarsjóður á Suðurnesjum Í samstarfi við Hjálparstarf kirkjunnar , fyrirtæki og einstaklinga var stofnaður Velferðarsjóður á Suðurnesjum , sem hugsaður var sem viðbót við þau úrræði sem kirkjan hefur haft .
Að sögn Skúla S. Ólafssonar , sóknarprests Keflavíkurkirkju , safnaðist á sjöundu milljón króna og sjóðurinn hefur komið sér einkar vel í annars konar aðstoð en matargjafir , s.s. lyfja- og lækniskostnað .
Skúli segir fjölda þeirra sóknarbarna sem koma í viðtöl hafa margfaldast .
Á fyrstu þremur mánuðum ársins fengu jafnmargir mataraðstoð á Suðurnesjum og allt síðasta ár .
Skúli vonar að um tímabundna erfiðleika sé að ræða en hann bendir á að Suðurnesin hafi orðið hart úti í atvinnumálum á síðustu árum .
Fyrst var það kvótinn sem að stórum hluta fór af svæðinu , síðan herinn og loks skall kreppan á í haust .
" Núna þegar harðnar á dalnum kemur ástandið niður á fólki af fullum þunga .
Mikill samdráttur hefur orðið á þessu svæði og ekkert varanlegt komið í staðinn , þó að tímabundnar lausnir hafi verið uppi , " segir Skúli .
Hann tekur að endingu fram að þrátt fyrir alla þessa erfiðleika fólks þá beri það sig vel .
" Fólk er hnarreist og andinn hér í samfélaginu er góður , þrátt fyrir allt sem á hefur dunið .
" Þjónusta á krepputímum Á vefnum kirkjan.is er bent á nokkra þætti í starfi kirkjunnar sem fólk getur nýtt sér á erfiðum tímum .
Fyrir það fyrsta eru nefndar guðsþjónustur og bænastundir og m.a. birtur listi yfir kyrrðar- og bænastundir í kirkjum á höfuðborgarsvæðinu .
Jafntframt er bent á viðtals- og símatíma hjá prestum , sem og námskeið og fyrirlestra margs konar .
Kirkjan hefur m.a. komið að starfi Rauðakrosshússins í Borgartúni 25 .
Þar er opið hús alla virka daga frá kl. 12-17 og öllum heimill aðgangur .
Dagskráin er aðgengileg á www.raudakrosshusid.is .
Að frumkvæði presta í Reykjavíkurprófastsdæmi vestra , sr. Pálma Matthíassonar og fleiri , kom Þjóðkirkjan að undirbúningi Rauðakrosshússins frá byrjun .
Aðkoma kirkjunnar felst einkum í viðveru presta og djákna fjóra daga vikunnar , 1-2 klukkutíma í senn , og einnig hefur starfsfólk Fjölskylduþjónustu kirkjunnar staðið vaktina .
Að sögn sr. Maríu Ágústsdóttur héraðsprests hefur aðsóknin farið vaxandi .
Starfsfólk og sjálfboðaliðar RKÍ hafi lagt á sig gríðarlega vinnu frá því í febrúar til að gera þessa miðstöð fyrir fólkið í landinu sem best úr garði .
