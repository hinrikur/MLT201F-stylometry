BRYNJAR Níelsson hrl. ritar grein í Morgunblaðið í dag , 15. apríl .
Þar voru orð í tíma töluð , og þó fyrr hefði verið .
Þegar ég heyrði í hinum norsk-franska rannsóknarspekingi í sjónvarpi fyrir nokkru , fékk ég strax ógeð á málflutningi hennar og fullyrðingum um eigin hæfileika .
Hafi ég skilið hana rétt , þá státaði hún að því að hafa rannsakað og dæmt í einhverjum stórum frönskum fjársvikamálum , og þótti henni það allt til fyrirmyndar .
Undir þetta tóku fjölmiðlar og stjórnmálamenn og gerðu sig að fíflum .
Eru allir búnir að gleyma karlinum á Akureyri , sem var sektaður fyrir að aka ( eða hjóla ) yfir gatnamót á rauðu ? Hann var ekki sáttur við , að sama embætti hafði rannsakað og dæmt í máli hans , fór með málið til Evrópu með þeim afleiðingum , að breyta varð öllum lögum um réttarfar og skipan ákæruvalds og dómstóla hér á landi .
Eru allir búnir að gleyma djöfulganginum í Hafskipsmálinu og öllum þeim mistökum , sem þáverandi ríkissaksóknari , Hallvarður Einvarðsson , gerði í fljótræði til að þjóna kalli sorpblaða og framagosa í stjórnmálum ? Ég varð svo gáttaður , þegar norsk-franski spekingurinn var settur við hliðina á hinum sérstaka saksóknara frá Akranesi , að ég sagði við sjálfan mig : " Nú segði ég af mér .
" Ráðning konunnar flokkast undir það , sem nú er kallað " popularismi " .
Meðan íslenskt mál var í heiðri haft í fjölmiðlum , skólum og á Alþingi hét þetta lýðskrum , en það er orð , sem ekki má nota lengur til að móðga ekki sjálfkjörna fulltrúa þjóðarinnar , sem fóru út á götur með potta og pönnur og reyndu að kveikja í húsi Alþingis .
Er betra að vera " pöbull " en lýður ? Höfundur er lögmaður .
