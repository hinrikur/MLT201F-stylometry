Charles Duryea reynsluók fyrsta bílnum í Bandaríkjum hinn 19. apríl 1892 .
Eins og títt var með fyrstu bílana líktist rennireið hans hestvagni með vél .
Hann og bróðir hans , Frank , teljast fyrstu bílaframleiðendur í Bandaríkjunum , en þraut úthald og eru flestum gleymdir .
Charles kveinkaði sér undan því árið 1938 , að börn þess tíma myndu eflaust alast upp í þeirri trú að Henry Ford hefði fundið upp bílinn .
Hvorki Ford né Dureya-bræður fundu upp bílinn , þótt þeir hafi verið forystumenn bílaiðnaðar í Bandaríkjunum .
Í Þýskalandi voru menn fyrri til .
Þar var Karl Benz fremstur meðal jafningja , en aðrir voru t.d. Gottlieb Daimler og Wilhelm Maybach .
Charles og Frank Duryea vöktu aðdáun landa sinna árið 1895 þegar þeir unnu fyrsta bílakappaksturinn í Bandaríkjunum .
Dagblaðið The Chicago Times-Herald styrkti keppnina .
Í henni tóku þátt þrír Benz-bílar , sem fluttir höfðu verið frá Þýskalandi , tveir bílar sem gengu fyrir rafmagni og svo bíll þeirra bræðra .
Leiðin var tæpir 87 kílómetrar , það var ákaflega kalt í veðri og ökuþórarnir sátu allir í opnum vögnum .
Hraðinn var ekkert til að hrópa húrra fyrir , því sigurvegarinn , Frank Duryea , ók leiðina á 7 klukkustundum og 54 mínútum .
13 bílar á ári Bræðurnir höfðu þegar stofnað bílaframleiðslufyrirtæki þegar hér var komið sögu .
Árið 1896 framleiddu þeir 13 bíla , sem allir voru með tveggja strokka bensínvél og þótt það teljist vart fjöldaframleiðsla markar starfsemi þeirra þó upphaf bílaiðnaðarins í Bandaríkjunum .
Þetta sama ár tóku þrír Duryea-bílar þátt í kappakstri í New York .
Frank kom fyrstur í mark , Charles annar , en þriðji bíllinn komst aldrei í mark .
Hann lenti í fyrsta skráða bílslysinu í Bandaríkjunum , ökumaðurinn var handtekinn og honum fleygt í fangelsi um hríð .
Bræðurnir voru ósammála um framtíð fyrirtækisins og seldu það árið 1898 .
Charles hannaði nýjan bíl , en fékk ekki fjárhagslegan stuðning til frekari afreka og framleiðslan rann út í sandinn .
Og það gekk eftir sem Charles óttaðist .
Flestir telja Henry Ford upphafsmann bílaframleiðslu í Bandaríkjunum .
rsv@mbl.is 