Eftir Silju Björk Huldudóttur silja@mbl.is Verður Danmörk eins konar " rauða hverfi " norðursins ? Þetta er meðal þess sem Danir spyrja sig að og hafa áhyggjur af í ljósi þess að Danmörk verður hugsanlega brátt eina norræna ríkið þar sem kaup á vændi eru ekki bönnuð .
Svíar tóku forystuna árið 1999 þegar þeir gerðu kaup á vændi refsiverð , en það sama ár völdu Danir að lögleiða vændi .
Eftir miklar vangaveltur ákváðu Norðmenn að fylgja í fótspor Svía seint á síðasta ári og gengu raunar lengra en Svíar því þar nær bannið ekki aðeins til kaupa í Noregi heldur kaupa norska ríkisborgara hvar sem er í heiminum og það rökstutt með því að vændisheimurinn sé í reynd einn markaður .
Skömmu fyrir þinglok í síðustu viku samþykkti Alþingi Íslendinga að fara sænsku leiðina og gera kaup á vændi refsiverð .
Þess ber að geta að kynlífstengt mansal er bannað alls staðar á Norðurlöndum .
Óhætt er að segja að mikil ánægja sé með lögin í Svíþjóð .
Þannig sýndi könnun árið 2002 , eða þremur árum eftir að lögunum var komið á , að 80% Svía voru ánægð með lagasetninguna og hefur sú ánægja haldist nær óbreytt síðan .
Norræna kvenna- og kynjarannsóknastofnunin ( NIKK ) hélt nýverið utan um rannsóknarverkefni sem nefndist Vændi á Norðurlöndum að beiðni norrænu jafnréttismálaráðherranna .
Í lokaskýrslu verkefnisins , sem út kom seint á síðasta ári , má finna niðurstöður nýlegrar viðhorfskönnunar meðal Svía sem sýnir að stuðningur við bannið er enn mikill en mestur í yngstu aldurshópunum og hjá þeim sem eru langskólagengnir .
Von á stórri úttekt um áhrif laganna í Svíþjóð síðar á árinu Frá því að banninu var komið á í Svíþjóð hafa sænsk yfirvöld á þriggja ára fresti látið útbúa fyrir sig könnun á kynlífsmarkaðnum þar í landi til þess að skoða áhrif laganna , en niðurstöðurnar hafa þó ekki verið tæmandi á neinn hátt .
Það hefur nokkuð verið gagnrýnt að málaflokkurinn skuli ekki hafa verið betur rannsakaður þannig að hægt væri að fylgjast með þróun mála .
Þetta stendur hins vegar til bóta því síðar á þessu ári er von á fyrstu stóru úttektinni á áhrifum laganna þar í landi .
Þess má geta að ein niðurstaðan í fyrrgreindri lokaskýrslu NIKK er að lítið sé vitað um tíðni og umfang vændis og mansal á Norðurlöndum og að sú þekking sem fyrir liggi sé mismunandi eftir því í hvaða samhengi upplýsinganna var aflað .
En hvað segja fyrirliggjandi tölur ? Ljóst er að erfitt er að áætla fjölda þeirra sem stunda vændi á Norðurlöndum þar sem vændi marar alltaf í hálfu kafi á mörkum undirheimanna , auk þess sem vændisiðnaðurinn hefur breyst á sl. áratug og t.d. færst meira inn á netið .
Í samantekt m.a. NIKK má sjá að á árabilinu 2006-2008 var áætlað að rúmlega 5.600 vændiskonur væru starfandi í Danmörku , um 8.000 í Finnlandi , 5.000 í Noregi og 300 vændiskonur stunduðu götuvændi í Svíþjóð og álíka fjöldi auglýsti kynlífsþjónustu sína á netinu .
Til samanburðar má geta þess að áður en bannið tók gildi voru um 2.500 vændiskonur starfandi í Svíþjóð .
Ekki eru til tölur frá Íslandi .
Ítrekað hefur verið bent á hin sterku tengsl sem ríkja milli vændis og mansals .
Þannig telur sænska lögreglan að þakka megi banni við vændiskaupum því að til Svíþjóðar séu " aðeins " seldar innan við 600 konur mansali til að vinna í kynlífsiðnaðinum meðan sambærilegar tölur fyrir Finnland séu hátt í 15.000 konur ár hvert .
Sumir halda því fram að með því að banna vændi sé aðeins verið að færa það neðanjarðar .
Ekki er hægt að segja að þróunin í Danmörku staðfesti þær áhyggjuraddir , því þrátt fyrir að vændi hafi verið löglegt þar í landi síðan 1999 þá breytti það engu um þá þróun , sem hófst á áttunda áratug síðustu aldar og stendur enn , að vændið hefur orðið sífellt minna sýnilegt og flust af götunni og yfir á nuddstofur og í fylgdarþjónustu .
Á sama tíma hefur vændiskonum fjölgað úr tæplega 3.900 árið 2002 í tæplega 5.600 árið 2007 .
Úttekt Hreiðursins í Kaupmannahöfn , sem er athvarf fyrir vændiskonur þar í borg , sl. ár sýnir að helmingur allra þeirra kvenna sem stunda vændi innandyra í Kaupmannahöfn er af erlendu bergi brotinn .
Ábyrgðin kaupandans " Sú lagasetning að banna kaup á vændi var fullkomlega rökrétt í framhaldi af þeirri miklu umræðu sem farið hafði fram í Svíþjóð fram að þeim tíma , " segir Sven-Axel Månsson , félagsfræðiprófessor við Háskólann í Malmö sem mikið hefur rannsakað vændi í Svíþjóð .
Bendir hann á að Svíar nálgist vændisvandann sem félagslegt vandamál , auk þess sem jafnréttissjónarmið séu ríkjandi í umræðunni .
Engu að síður hafi þótt nauðsynlegt að beina athyglinni að kaupandanum og ábyrgð hans með lagasetningunni 1999 .
" Vændi er , ásamt klámi , nauðgun og öðru kynferðisofbeldi , aðeins ein birtingarmynd þess sjónarmiðs að karlmenn telji sig hafa rétt til þess að ráðskast með líkama kvenna .
" Í samtali við Morgunblaðið segir Månsson hins vegar ljóst að lagasetning ein og sér geti aldrei verið nóg þegar komi að því að draga úr vændi , heldur þurfi líka að koma til félagsleg úrræði sem standi bæði vændiskonunum og viðskiptavinum þeirra til boða .
Bendir hann á að í Svíþjóð reyni félagsfræðingar oft með góðum árangri að setja sig í samband við karlmenn sem kaupa sér vændi í stórum stíl og bjóða þeim aðstoð til þess að losna undan fíkninni .
Auk þessa þurfi að bjóða konunum sálfræði- , félags- og fjárhagslega aðstoð til að komast út úr vændinu .
Jafnframt sé mikilvægt að auka fræðslu almennings .
Gagnrýnir samúð lögreglunnar með kaupendum Spurður um þau rök að bann á vændiskaupum færi vandann aðeins undir yfirborðið segist Månsson gefa lítið fyrir það sjónarmið .
" Vændi er í eðli sínu söluvara og því þarf það alltaf að vera nógu sýnilegt til þess að kaupendur viti hvert þeir eiga að snúa sér , en á sama tíma nógu falið til þess að ekki komist upp um kaupendur , " segir Månsson og tekur fram að hafi lögreglan áhuga á því þá sé auðvelt að hafa uppi á vændi .
Að mati Sven-Axel Månsson er umhugsunarvert að á þeim tíma sem liðinn er síðan lögin voru samþykkt hafi innan við 500 karlmenn verið dæmdir fyrir vændi .
Allir hafi þeir getað gert málin upp með því að greiða sekt og því hefur enginn enn verið dæmdur til fangelsisvistar fyrir brot sín .
Segir hann miður að svo virðist sem lögreglan og dómskerfið hafi mikla samúð með kaupendum .
Þannig heyrist dæmi þess að vændiskaupendur hafi beðið um að gögn frá lögreglunni og dómstólum yrðu send á skrifstofu viðkomanda en ekki heim til hans til að eiginkonan kæmist ekki að neinu og að orðið hafi verið við þeirri beiðni .
Hverjir kaupa vændi ? Ein af goðsögnum vændisins er að hinn dæmigerði viðskiptavinur vændiskvenna sé einmana karlmaður sem vegna fötlunar sinnar , aldurs eða almenns ljótleika hafi ekki færi á því að umgangast konur líkamlega .
Allar rannsóknir sýna hins vegar að þessi goðsögn á ekki við nein rök að styðjast , því langstærstur hluti viðskiptavina vændiskvenna er kvæntur eða í sambandi .
Á vefnum www.sexhandel.no má sjá að norsk rannsókn frá árinu 2002 sýnir að 13-14% karlmanna í Noregi , Svíþjóð og Danmörku hafa greitt fyrir kynlífsþjónustu einu sinni eða oftar á ævinni .
Allt bendir til þess að stærstur hluti viðskiptavina eða 60% kaupi kynlífsþjónustu innan við fimm sinnum á ævinni , en lítill hópur karlmanna eða um 30% séu stórneytendur .
Til samanburðar má nefna að 30-40% allra ítalskra og spænskra karlmanna hafa keypt sér vændi og 70% allra karlmanna í Taílandi .
Dönsk rannsókn gerð árið 2005 meðal 6.350 karlmanna , þar sem 14% þeirra sögðust hafa keypt vændi , leiddi í ljós að meðalaldur þeirra sem keyptu vændi var 25-40 ár og voru þeir úr öllum þjóðfélagshópum .
Fimmti hver karlmaður var hins vegar yngri en 21 árs þegar hann keypti sér fyrst vændi .
Því yngri sem karlmennirnir voru þegar þeir byrjuðu að kaupa vændi þeim mun líklegra var að þeir héldu því áfram þó þeir væru komnir í sambúð eða giftir .
Hver er bakgrunnur vændiskvennanna ? Meðalaldur þeirra kvenna sem leiðast út í vændi er 26 ár , en helmingur kvennanna var yngri en 23 ára þegar þær byrjuðu að selja sig .
Sú yngsta var aðeins 15 ára en sú elsta 55 ára .
Þetta kemur fram í stórri rannsókn sem gerð var meðal vændiskvenna í Danmörku árið 2004 .
Nær allar sögðu þær bága fjárhagsstöðu ástæðu þess að þær fóru að selja sig .
Flestar þeirra höfðu aðeins lokið grunnskólaprófi og aðeins helmingur stúdentsprófi eða sambærilegri menntun .
70% þeirra þurftu að sjá fyrir börnum og 60% þeirra voru í sambúð eða giftar .
Meirihluti vændiskvenna hefur orðið fyrir ofbeldi , kynferðislegu ofbeldi eða meiriháttar vanrækslu sem barn eða á unglingsárum sínum .
