" ÆTLI þessi afmælishelgi verði ekki með þeim eftirminnilegri , " segir Birgir D. Sveinsson sem fagnar sjötugsafmæli sínu í dag , þegar hann er spurður um eftirminnileg stórafmæli í gegnum tíðina .
Birgir hyggst halda upp á daginn í faðmi fjölskyldunnar , en hann er kvæntur Jórunni Árnadóttur og eiga þau 17 afkomendur .
Birgir starfaði við Varmárskóla í Mosfellsbæ í 40 ár sem kennari og skólastjóri .
Fyrir 45 árum stofnaði hann Skólahljómsveit Mosfellsbæjar og stjórnaði henni fyrstu 40 árin .
Hljómsveitin fagnaði 45 ára starfsafmæli sínu með heilmiklum tónleikum í Íþróttaheimilinu að Varmá um miðjan dag í gær , þar sem einnig tóku þátt tíu kórar sveitarfélagsins og Sigrún Hjálmtýsdóttir .
Að sögn Birgis taka um 150 börn og unglingar á aldrinum 9-20 ára þátt í skólahljómsveitinni , sem er lúðrasveit .
Aðspurður segir hann afar gefandi að umgangast unga fólkið , en Birgir kennir ennþá ungmennum á trompet líkt og hann hefur gert síðustu áratugina .
Að tónleikunum loknum bauð Birgir vinum og ættingjum í afmælisveislu í Harðarbóli , félagsheimili hestamanna í Mosfellsbæ , og sagðist hann eiga von á vel á annað hundrað manns í þá veislu .
silja@mbl.is 