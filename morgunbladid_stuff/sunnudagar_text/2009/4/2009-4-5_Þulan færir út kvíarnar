AICON , sem er hugbúnaðarfyrirtæki , vinnur nú að því að laga Vefþuluna að pdf-útgáfu Morgunblaðsins á netinu .
Vefþulan er vefþjónusta sem er þeim eiginleikum gædd að breyta texta á skjá í hljóð og nýtist því blindum , lesblindum og öðrum sem af einhverjum ástæðum eiga erfitt með lestur .
Guðmundur Jónsson , framkvæmdastjóri Aicon , segir tæknilega ekkert þessu til fyrirstöðu og vonast til að forritið , sem gerir þetta kleift , verði komið í gagnið síðar á þessu ári .
Um nokkurt skeið hefur mátt hlýða á fréttir á mbl.is með því að velja " upplestur á frétt " en hugmyndir um að Vefþulan nái til blaðsins alls á netinu eru nýjar af nálinni .
" Talar " 38 tungumál Vefþulan er margslungið fyrirbæri og önnur gáfa hennar er að þýða texta á önnur tungumál .
Guðmundur segir forritið hafa 38 tungumál á sínu valdi og innan skamms verði unnt að bjóða lesendum pdf-útgáfu Morgunblaðsins upp á þýðingu .
Með því að nálgast blaðið á netinu verði því hægt að hlusta á upplestur á pólsku , ensku og ýmsum öðrum tungumálum .
Ekki nóg með að Vefþulan " tali " 38 tungumál , heldur er hún líka með hreiminn á hreinu .
Þannig er t.d. hægt að velja um enskan , bandarískan og ástralskan hreim .
Guðmundur viðurkennir að þýðingin verði ef til vill óþjál í fyrstu en með aðlögun og góðum ábendingum frá notendum megi án efa sníða helstu vankanta af .
Ingvar Hjálmarsson , netstjóri mbl.is , lýsir ánægju sinni með þetta fyrirhugaða samstarf sem styrki enn frekar þá stefnu Árvakurs að gera til dæmis blindum , sjóndöprum og lesblindum kleift að fá lesið efni Morgunblaðsins .
Hann segir það einnig mikilvægan kost að í framtíðinni verði hægt að fá efni úr blaðinu þýtt jafnóðum á mismunandi tungumál .
orri@mbl.is | 14 