FRUMHÖNNUN nýrrar jarðvarmavirkjunar á Filippseyjum hefst á næstunni , en virkjunin er verkefni íslenska félagsins Envent Holding ehf. Það er í eigu Geysir Green Energy og Reykjavík Energy Invest .
Virkjunin á að verða 150 megavött í heild , en hér er um að ræða fyrsta áfangann , 50 megavött , sem áætlað er að kosti 150 milljónir Bandaríkjadala .
Rannsóknaráfanga verkefnisins er að ljúka og er gerð hagnýtingarskýrslu fyrsta skref í framkvæmdaáfanganum .
Envent auglýsir nú eftir tilboðum í gerð skýrslunnar .
Virkjunin verður á Biliran-eyju , á háhitasvæði sem upphaflega var rannsakað árið 1982 .
Dótturfélagi Envent og filippseysks samstarfsaðila var í júlí 2008 úthlutað rannsóknar- og nytjaleyfi fyrir svæðið .
Forsvarsmenn Envent segja að ef öll ráðgjafar- og hönnunarvinna fari fram á Íslandi skapist af því tugir starfa hjá íslenskum verkfræðistofum .
onundur@mbl.is 