Marshall Brement fyrrverandi sendiherra Bandaríkjanna á Íslandi fæddist í New York í Bandaríkjunum árið 1932 .
Hann lést á sjúkrahúsi í Tucson í Arizona 6. apríl sl. Banamein hans var krabbamein .
Marshall Brement hóf ungur störf í utanríkisþjónustu Bandaríkjanna , eða um miðjan sjötta áratug síðustu aldar .
Hann starfaði lengi í Asíu sem sendifulltrúi í sendiráðum Bandaríkjanna í Hong Kong , Singapore , Indónesíu og Víetnam og síðar varð hann stjórnmálaráðgjafi við sendiráð Bandaríkjanna í Moskvu .
Sérgreinar Marshalls voru Sovétríkin og Kína .
1974 kvæntist Marshall Pamelu Sanders , blaðamanni , rithöfundi og leikskáldi .
Marshall starfaði við þjóðaröryggisráðið sem ráðgjafi Jimmy Carters Bandaríkjaforseta um málefni Sovétríkjanna og hann var næstæðsti sendimaður Bandaríkjastjórnar hjá Sameinuðu þjóðunum .
1981 var Marshall skipaður sendiherra Bandaríkjanna á Íslandi og gegndi hann því starfi til ársins 1985 , en þá lauk tæplega 30 ára ferli hans í utanríkisþjónustu Bandaríkjanna .
Frá 1985 til 2004 lagði Marshall stund á stjórnunar- , fræði- og ritstörf , hjá Naval War College í Newport á Rhode Island , við Marshall-stofnunina í Garmisch-Partenkirchen í Þýskalandi og við University of Virginia .
Þau hjón fluttust til Arizona eftir að Marshall settist í helgan stein , þar sem eftirlifandi eiginkona Marshalls , Pamela , býr .
Þar búa einnig synir Marshalls af fyrra hjónabandi , þeir Mark og Gabriel en dóttir hans Diana býr í Seattle í Washington .
Útför Marshalls var gerð frá Tucson í Arizona sunnudaginn 12. apríl .
Hugtak sem margir Íslendingar kynntust á árunum 1981-1985 var , " Marshall og Pamela " .
Hjónin Pamela og Marshall Brement voru litrík og skemmtileg sendiherrahjón Bandaríkjanna hér á landi .
Pamela var engri lík í uppfinningasemi og einlægleik og Marshall sem klettur við hlið hennar og samþykkti oftast eftir nokkra íhugun flest af þeim hugmyndum sem Pamela hafði varðandi samskiptamynstur við Íslendinga .
Á tímum hjónanna varð mikil bylting í gestalista sendiráðsins og var hann færður nær því að vera opinn fyrir öll öfl og fulltrúa allra sviða hugmyndasköpunar í þjóðfélaginu .
Á fyrstu árum veru þeirra hér kom oft fyrir að komið var á máli við mig af hinum " hefðbundnu " gestum sendiráðsins og ég beðinn um skýringar á því af hverju þessi og hinn væri allt í einu " óvart " kominn á gestalista sendiráðsins .
Ég svaraði því til að sendiráð Bandaríkjanna ætti að hafa svigrúm til þess að ráða því hverjir væru gestir þeirra .
Þau hjón færðu íslenzka umgengnishópa nær hverjum öðrum og stuðluðu með því að jákvæðri byltingu og þroska í samfélaginu .
Gestir sem áður hefðu aldrei getað hugsað sér að hittast urðu vinir og nýjar dyr opnuðust og ég er þess fullviss að aðgerðir þeirra hjóna við að finna til mismunandi gestahópa og þjappa þeim saman sem ein eining hafi opnað augu margra fyrir því að við erum fámenn þjóð og okkur ber að forðast flokkadrætti .
Við eigum að samnýta og þróa sameiginlegan menningararf okkar og með yfirgripsmiklu starfi sínu stuðluðu þau vel að því .
Marshall þýddi ljóð og las íslenzku og Pamela var einnig á ritvellinum og gaf meðal annars út sögulega ljósmyndabók um Ísland ásamt Roloff Benny heitnum .
Marshall og Pamela unnu sleitulaust við að hjálpa íslenzkum listamönnum að komast í nám til Bandaríkjanna .
Stórsýningin Crafts USA var haldin á Kjarvalsstðum að frumkvæði Brementhjónanna og á síðasta degi hennar var haldið uppboð á listmunum sýningarinnar .
Hagnaður af uppboðinu fór í sjóð sem enn í dag styrkir íslenzka listamenn til náms í Bandaríkjunum .
Ótal minningar streyma um þegar ég lít tilbaka til sendiherratíðar Brementshjónanna .
Á hverjum morgni gekk ég frá Mímisveginum þar sem ég bjó um Hljómskálagarðinn til Menningarstofnunar Bandaríkjanna við Neshaga .
Oft hitti ég Marshall í garðinum og tókum við alltaf tal saman nokkrar mínútur hverju sinni og svo hélt hann áfram að trimma um svæðið .
Margar skemmtilegar veizlur voru haldnar í sendiráðinu og ekki alltaf hefðbundnar .
Ótal heimsóknir fróðlegra erlendra gesta voru á þessum umbrotatímum þjóðmála .
Kvöldstundir með blöndu af íslenzkum stjórnmálamönnum og erlendum listamönnum .
Sérstaklega er mér minnisstæð kvöldstund þar sem gestir voru meðal annarra Viktor Borge og Halldór Laxness .
Ógleymanleg söguleg stund í menningarumgjörð sköpuð á þann hátt sem eingöngu Brementhjónin gátu .
Með þessum fátæklegu orðum vil ég minnast hins mikla manns Marshalls Brement og votta Pamelu hluttekningu mína og öðrum ættingjum og vinum þeirra hjóna skulu sendar hugheilar óskir .
Friðrik Ásmundsson Brekkan , fyrrverandi Blaðafulltrúi Meningarstofnunar Bandaríkjanna .
