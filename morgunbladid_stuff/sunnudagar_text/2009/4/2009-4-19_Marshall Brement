Marshall Brement fyrrverandi sendiherra Bandaríkjanna á Íslandi fæddist í New York í Bandaríkjunum árið 1932 .
Hann lést á sjúkrahúsi í Tucson í Arizona 6. apríl sl. Banamein hans var krabbamein .
Marshall Brement hóf ungur störf í utanríkisþjónustu Bandaríkjanna , eða um miðjan sjötta áratug síðustu aldar .
Hann starfaði lengi í Asíu sem sendifulltrúi í sendiráðum Bandaríkjanna í Hong Kong , Singapore , Indónesíu og Víetnam og síðar varð hann stjórnmálaráðgjafi við sendiráð Bandaríkjanna í Moskvu .
Sérgreinar Marshalls voru Sovétríkin og Kína .
1974 kvæntist Marshall Pamelu Sanders , blaðamanni , rithöfundi og leikskáldi .
Marshall starfaði við þjóðaröryggisráðið sem ráðgjafi Jimmy Carters Bandaríkjaforseta um málefni Sovétríkjanna og hann var næstæðsti sendimaður Bandaríkjastjórnar hjá Sameinuðu þjóðunum .
1981 var Marshall skipaður sendiherra Bandaríkjanna á Íslandi og gegndi hann því starfi til ársins 1985 , en þá lauk tæplega 30 ára ferli hans í utanríkisþjónustu Bandaríkjanna .
Frá 1985 til 2004 lagði Marshall stund á stjórnunar- , fræði- og ritstörf , hjá Naval War College í Newport á Rhode Island , við Marshall-stofnunina í Garmisch-Partenkirchen í Þýskalandi og við University of Virginia .
Þau hjón fluttust til Arizona eftir að Marshall settist í helgan stein , þar sem eftirlifandi eiginkona Marshalls , Pamela , býr .
Þar búa einnig synir Marshalls af fyrra hjónabandi , þeir Mark og Gabriel en dóttir hans Diana býr í Seattle í Washington .
Útför Marshalls var gerð frá Tucson í Arizona sl. sunnudag .
Kær vinur minn , Marshall Brement , fyrrverandi sendiherra Bandaríkjanna á Íslandi , er látinn í Tuscon , Arizona í Bandaríkjunum , eftir erfiða baráttu við krabbamein .
Ég vil við þessi tímamót minnast þessa mikla Íslandsvinar með nokkrum orðum .
Marshall kom hingað til lands árið 1981 sem sendiherra Bandaríkjanna ásamt konu sinni Pamelu Sanders Brement , sem átti eftir að verða ein mín besta vinkona .
Þau voru hér til ársins 1985 .
Þau Marshall og Pamela fóru ekki beinlínis hefðbundnar leiðir í diplómatísku starfi sínu hér á landi .
Þau vinguðust fljótlega við marga úr menningargeiranum og ýmsir af okkar mætustu listamönnum á sviði bókmennta , leiklistar , tónlistar og myndlistar urðu fljótlega hálfgerðir heimagangar í sendiherrabústaðnum við Laufásveg .
Þau völdu sér ekki vini eftir flokkspólitískum línum og ýmsir , bæði hérlendis og vestra , höfðu á þessum kaldastríðsárumhorn í síðu þeirra hjóna , fyrir það hversu marga vini þau áttu úr hópi vinstri manna .
Þetta létu þau aldrei neitt á sig fá .
Þau áttu vini í öllum flokkum og gerðu lítið með gagnrýni í þá veru að þau ættu frekar að umgangast einn hóp fremur en annan .
Ekki síst vegna þessarar afstöðu þeirra kynntust þau Íslandi , íslenskri menningu og þjóðinni með öðrum og dýpri hætti en ég hygg að tíðkist um erlenda sendifulltrúa almennt .
Árni og Lena Bergmann voru meðal góðra vina þeirra , einnig Matthías og Hanna Johannessen , Atli Heimir Sveinsson , Baltasar og Kristjana , Jón Baldvin og Bryndís , Steingrímur Hermannsson og Edda , bara svo örfá dæmi séu nefnd .
Ég kynntist þeim hjónum lítillega á meðan þau dvöldu hér á landi , sem ungur blaðamaður , fyrst á Tímanum svo á Morgunblaðinu .
En við urðum vinir þegar ég fór til framhaldsnáms í Bandaríkjunum sumarið 1987 .
Þá voru þau í Newport á Rhode Island .
Þau fréttu af veru minni í Boston og buðu mér til sín eina helgi þá um haustið og eftir það varð ekki aftur snúið .
Ég var margar helgar gestur þeirra á Rhode Island næsta árið .
Þau voru einstakir gestgjafar .
Hvenær sem ég kom þurfti Marshall að fá allar nýjustu upplýsingar að heiman , sérstaklega um stjórnmálaástandið .
Hann fylgdist áfram með Íslandi af logandi áhuga og var hreint ótrúlega vel að sér um pólitíkina á Íslandi .
Þau bæði höfðu alltaf mikinn áhuga á því sem var að gerast í menningarlífinu heima ; þau stóðu fyrir alls konar kynningu á íslenskri menningu ; hvöttu vini sína og kunningja til þess að sækja heim þessa " undurfögru eyju í norðri " og komu fram sem einhverjir frábærustu sendiherrar Íslands , sem hægt var að gera sér í hugarlund .
Frá þessum tíma hef ég verið í miklu og nánu sambandi við vini mína Marshall og Pamelu .
Pamela kom að heimsækja mig með vinkonu sinni Virginíu haustið 1988 og við fórum þrjár saman í ógleymanlega hestaferð um hálendið .
Ég hef ítrekað heimsótt þau á Rhode Island , til Virginíu , Til Garmisch Partenkirchen í Þýskalandi og síðast til Arizona sumarið 2006 og þau mig og aldrei nokkurn tíma hefur hinn minnsta skugga borið á okkar góðu vináttu .
Pamela vinkona mín á nú um sárt að binda , því besti vinur hennar og félagi , eiginmaðurinn Marshall er farinn .
Ég hef sjaldan séð jafnástfanginn mann og hann Marshall .
Það yljaði mér alltaf um hjartarætur þegar ég horfði á hann horfa ástleitnum augum á Pamelu .
Sama máli gegndi um stríðnisglampann sem oftar en ekki brá fyrir .
Ég er þakklát fyrir að hafa notið vináttu Marshalls undanfarna áratugi og hugur minn er hjá Pamelu nú .
Agnes Bragadóttir .
Marshall Brement , sendiherra Bandaríkjanna á Íslandi ( 1981-85 ) , var enginn venjulegur kerfiskall .
Í samanburði við þá kollega hans , bandaríska , sem hafa til siðs að kaupa sér sendiherraembætti í fjarlægum löndum fyrir framlög í kosningasjóði , vitandi varla hvar þeir eru staddir á landakortinu , var Marshall hinn útvaldi atvinnumaður .
Þegar hann kvaddi Ísland 1985 lauk um leið 30 ára ferli í bandarísku utanríkisþjónustunni .
Marshall var " strategiskur " hugsuður , sem fjallaði um alþjóðamál af ástríðu .
Sérgreinar hans voru Sovétríkin og Kína ( enda talaði hann bæði rússnesku og mandarísku ) , þótt eftirlæti hans væri Suðaustur-Asía .
Marshall var gyðingur og rakti ættir sínar til Mið- og Austur-Evrópu .
Svo sem hæfir slíkum manni var hann fjöltyngdur .
Fyrir utan hebresku hafði hann frönsku og spænsku á valdi sínu .
Sem sendiherra á Íslandi fór Marshall létt með að flytja hnyttnar samkvæmisræður á íslensku .
Hann var að upplagi fræðimaður , málvísindamaður og skáld , sem hafði þann starfa að reyna að skilja heiminn .
Sendiherrar eru sem kunnugt er ekki nema hálfir menn nema þeir hafi sér við hlið maka , sem bæta þá upp .
Kona Marshalls í 35 ár , Pamela Sanders , var sjálf rithöfundur og lífskúnstner , sem gaf fundum og samkvæmum sendiherrahjónanna líf og lit .
Sameiginlega höfðu þau hjón ósvikinn áhuga á íslensku þjóðlífi og menningu og gerðu sér far um að kynnast mönnum og málefnum , án nokkurra pólitískra fordóma .
Það hefur löngum verið plagsiður bandarískra sendimanna að tala helst ekki við aðra en " innvígða og innmúraða " sjálfstæðismenn í fjáröflunarnefnd og viðskiptaráði Flokksins .
Ætli honum hafi ekki leiðst svoleiðis félagsskapur ? Alla vega vílaði hann ekki fyrir sér að forvitnast um vinstrið og tala við fulltrúa slíkra viðhorfa í pólitík og menningu .
Einhvern tíma á þessum árum stóðum við ásamt fleiri vinstrimönnum í mótmælavarðstöðu fyrir utan bandaríska sendiráðið við Laufásveg .
Tilefnið var að dauðasveitir hægriöfgamanna í El Salvador , fjármagnaðar og vopnaðar af Reagan-stjórninni , höfðu myrt forstöðukonu mannréttindanefndar El Salvador .
Hún hafði skömmu áður verið gestur jafnaðarmanna á Norðurlöndum , þar sem hún leitaði liðsinnis .
Þar sem við stóðum þarna brá fyrir ásýnd sendiherrans , þar sem hann stóð á tali við ritstjóra Þjóðviljans , Árna Bergmann .
Þeim Árna og Lenu og Marshall var vel til vina .
Ætli þeir hafi ekki verið að halda upp á afmæli Púskins ? Árið 1990 , ári fyrir hrun Sovétríkjanna , sendi Marshall frá sér merka bók : Reaching out to Moscow : From Confrontation to Cooperation .
Í þessari bók brýndi Marshall það fyrir forystumönnum Bandaríkjanna að leggja Rússlandi lið við uppbyggingu lýðræðis og markaðsbúskapar undir lýðræðislegri stjórn .
Heimurinn liti betur út í dag ef farið hefði verið að hans ráðum .
Árið 2006 gaf Marshall út skáldsögu , Day of the Dead .
Bókin er byggð á persónulegri reynslu hans sjálfs úr Víetnamstríðinu og afhjúpar ábyrgð Bandaríkjamanna á morðinu á Ngo Dinh Diem , forseta Suður-Vietnams .
Sjálfur sagði Marshall í mín eyru að honum þætti vænst um þýðingar sínar í tveimur bindum á íslenskum ljóðum , sem voru ávöxtur náinna kynna hans af íslensku lista- og menningarlífi .
Við sendum Pamelu og fjölskyldu þeirra Marshalls samúðarkveðjur , um leið og við minnumst eftirminnilegs vinar með virðingu og þökk fyrir gefandi kynni .
Jón Baldvin og Bryndís .
Sá sem lengi var blaðamaður og lenti í ritstjórafélaginu hlaut að kynnast slatta af diplómötum .
Og getur því borið þá saman allmarga .
Ég kemst þá fljótt að þeirri niðurstöðu að Marshall Brement hafi um margt verið fágætur maður í hópi þeirra sem ráku erindi sinna ríkja hér í Reykjavík .
Marshall var merkilega laus við ýmsa hvimleiða atvinnusjúkdóma diplómata , hann var maður farsællega forvitinn án tilgerðar , vel að sér , drjúgur menntavinur , lét undan bókmenntalegum freistingum með ljóðaþýðingum og skáldskap og var með ýmsum öðrum hætti skemmtilega ófyrirsjáanlegur .
Það sem síðast var nefnt leiddi m.a. til þess að okkur tveim varð vel til vina og þótti saga til næsta bæjar og líka til þeirra sem lengra voru í burtu : hvað eru þeir að stinga saman nefjum ritstjóri Þjóðviljans og sendiherra Kanans ? Þetta þótti skrýtið og vart við hæfi en svona var þetta .
" Why should confusion not be the best of gifts ? " segir í kvæði sem ort var til gamans við brottför þeirra Pamelu frá Íslandi Við Marshall tókum marga brýnu um utanríkismál af einlægri kappsemi en heiftarlaust – og svo gátum við spjallað um bækur og menn og Rússland sem við þekktum báðir allvel .
Þær Lena heitin og Pamela komu hér líka við sögu , ágætar vinkonur og mátulega írónískar í garð karla sinna ef þeir vildu gera sig breiðari en rétt efni stóðu til .
Verði moldin Marshall Brement létt sem fiður og einlægar samúðarkveðjur sendi ég ekkju hans Pamelu .
Árni Bergmann .
