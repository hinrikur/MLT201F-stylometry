Tillögur framkvæmdastjórnar Evrópusambandsins um að hverfa frá reglunni um hlutfallslegan stöðugleika , auka valddreifingu í sjávarútvegi og auðvelda ákvarðanir komu fram í svokallaðri grænbók í vikunni sem leið .
Sjávarútvegsstefna sambandsins er nú í endurskoðun og grænbókin sýnir að í þeim efnum er allt uppi á borðinu .
Í umræðum á Íslandi hefur allajafna verið talað um sjávarútvegsstefnu ESB sem fasta stærð , en vitaskuld er sú alls ekki raunin eins og þessar tillögur bera vitni um .
Í tillögunum er brugðist við gagnrýni um of mikla miðstýringu og að grundvallarreglur og atriði , sem lúta að framkvæmd , hafi nánast verið lögð að jöfnu .
Þessu eigi að breyta þannig að framkvæmdastjórnin geri tillögur , sem aðildarríkin síðan hafni eða samþykki .
Athygli vekur að í grænbókinni er ýmislegt haft til hliðsjónar úr íslenska fiskveiðikerfinu , sérstaklega hvað varðar nauðsyn þess að rétturinn til nýtingar og ábyrgð á góðri umgengni um auðlindina fari saman .
" Notkun markaðstækja eins og framseljanlegra veiðiréttinda gæti verið hagkvæmari og ódýrari leið til að draga úr offjárfestingu og leið sem sjávarútvegurinn sjálfur þyrfti að taka meiri ábyrgð á , " segir í skýrslunni .
Skýrslan er ekki aðeins merkilegt innlegg í umræðuna um Evrópusambandið vegna þess sem í henni stendur , heldur einnig þar sem hún sýnir að sjávarútvegsstefna þess er ekki höggvin í stein .
Það er rétt að almennt myndu Íslendingar sakir smæðar ekki hafa mikinn slagkraft í ákvarðanatöku innan Evrópusambandsins , en í krafti hinnar umsvifamiklu útgerðar á Íslandi yrðu áhrif landsins óhjákvæmilega mikil í sjávarútvegsmálum .
Í þeim efnum segir sína sögu að áhrif Íslands á mótun nýrrar sjávarútvegsstefnu gætu orðið töluverð þótt Íslendingar standi utan Evrópusambandsins .
Því ber hins vegar að halda til haga að til að tillögurnar í grænbókinni nái fram að ganga þarf samþykki aðildarríkjanna og það er alls ekki gefið .
Endurskoðun sjávarútvegsstefnunnar stendur nú yfir og mun ljúka í upphafi næsta áratugar .
Þetta er enn ein staðreynd , sem sýnir að það borgar sig að hafa hraðar hendur í Evrópumálum .
Ætli Íslendingar að ganga í Evrópusambandið væri æskilegt að gera það í tæka tíð til að hafa áhrif á eitt stærsta hagsmunamál þjóðarinnar – þann málaflokk , sem veldur hvað hörðustum deilum og mestum efasemdum um ágæti aðildar – innan frá .
Hér gæti í raun verið um að ræða tækifæri til að eyða þeim þáttum , sem áhrifamestu andstæðingar Evrópusambandsaðildar líta á sem helstu fyrirstöðuna .
