Eftir Heimi Hannesson Klukkan er fjögur að morgni í Mexíkóborg .
Miguel , annars árs verkfræðinemi við UNAM-háskólann í borginni , hefur sig til fyrir fyrsta tímann sinn .
Kennslustundin hefst klukkan sjö .
Framundan er rúmlega tveggja klukkustunda bíltúr frá íbúð Miguels í norðurhluta borgarinnar að háskóla hans sunnar í borginni .
Bíltúr innan um fjórar milljónir annarra bifreiða í borg , sem sannarlega aldrei sefur .
Verkfræðinámið liggur honum mikið á að klára .
Af hverju veltir maður fyrir sér .
Hann lítur ekki svo á að verkfræðigráðan færi honum tækifæri í heimalandinu , heldur vill hann komast burt .
Hvert ? Mér til mikillar undrunar svarar hann : " Svíþjóð .
" Ísland heillar hann ekki .
Nafnið ÍS-land líklega fráhrindandi fyrir íbúa borgar , þar sem hitastigið að degi til fer nánast aldrei niður fyrir 20°C .
Meira að segja í rúmri hæð Hvannadalshnjúks .
Tuttugu milljónir í dalnum Borgin sjálf liggur ofan í dal kenndum við Mexíkó , umkringd fjöllum sem slíta þennan þéttbýliskjarna frá eyðimörkinni sem handan fjallanna liggur .
Þessi fjölmennasti þéttbýliskjarni Vesturheimsins , með 20 milljónir íbúa , hefur fyrir löngu sprengt sín náttúrulegu landamæri og er nú farinn að skríða upp í hæðirnar og hólana umhverfis borgina .
Skriða sem myndað hefur magnaða sýn á samspil manns og náttúru þar sem byggðin teygir sig upp í áður ósnortna náttúruna umhverfis borgina .
Lega borgarinnar , niðri í dalnum , gerir hana enn viðkvæmari fyrir eigin mengun , þar sem fjöllin mynda skjól fyrir veðri ; líkt og Esjan dregur fjallgarðurinn mjög úr úrkomu í borginni , úrkomu sem myndi sía loftið af ryk- og reykmengun .
Sprungið samgöngukerfi , útblástur frá verksmiðjum og brennsla á jarðgasi og kolum til raforkuframleiðslu hefur gert Mexíkó að einu mengaðasta svæði heims .
Kaldrifjuð afleiðing efnahagssögu landsins .
Allt þetta nefnir hann Miguel sem ástæður fyrir yfirvofandi brottför sinni .
Þó stendur ein ástæða ofar öðrum .
Á hverjum degi eyðir hann fimm klukkustundum í ferðir í skólann og til baka .
Ástandið á götum borgarinnar er orðið svo , að yfirvöld eru farin að reisa upphleyptar hraðbrautir ofan á þeim sem fyrir eru .
Þrátt fyrir það hreyfist umferðin á annatímum nánast ekki neitt og stundum er talað um samgöngukerfi borgarinnar sem heimsins stærsta bílastæði .
Á miðjum breiðgötum og hraðbrautum geta strandaglópar orðið sér úti um dagblað til afþreyingar á leið í eða úr vinnu , kalt vatn , heitar samlokur , snakk , gosdrykki , batterí og einhvers staðar sá ég glitta í límbandsrúllu til sölu .
Út með tannkrem , inn með banka Á síðustu árum hefur Mexíkóborg gengið í gegnum gríðarlegar breytingar , þungaiðnaður sem eitt sinn setti drungalegan svip á alla borgina hefur færst til úthverfanna og nágrannaborga .
Nú starfa einungis um 15% borgarbúa við stóriðju , tala sem árið 1970 stóð í 52% .
Hugvísindaiðnaður , á við samskiptatækni , fjármálastarfsemi , tryggingastarfsemi og ýmiss konar þjónustuiðnað , hafa á undanförnum árum verið að taka borgina yfir .
Fjármálahverfið Santa Fe er miðpunktur fjármálastarfsemi landsins .
Nokkurs konar Wall Street Mexíkó sem hefur á einungis nokkrum árum losað sig við Colgate-tannkremsverksmiðju sem eitt sinn prýddi borgarhlutann og fengið til sín í staðinn háhýsi , höfuðstöðvar fjármálarisa , mexíkanska olíurisans og fimmta stærsta fyrirtæki heims , PeMex , auk ýmissa annarra stórfyrirtækja , með tilheyrandi jakkafataflóði og innrás evrópskra og norðuramerískra merkjavörufyrirtækja , sem sjá starfsmönnum Santa Fe fyrir nauðsynlegum fylgihlutum slíkra borgarhluta .
Annar minnisvarði um uppsveiflu síðustu ára er miðbærinn .
Svæði sem minnti mig skemmtilega á stræti New York-borgar .
Innan um sögufrægar byggingar og nýreist háhýsi er þar að finna dýrar merkjavöruverslanir , Ferrari-umboð , og jú , meira að segja Starbucks-kaffihús .
Eins og nafnið gefur til kynna , Centro Historico , er þar einnig gríðarlega sögu að finna .
Sögu sem nær allt aftur til tíma Aztekanna sem eitt sinn byggðu þennan dal .
Má þar enn finna leifar horfins heims .
Heims sem að miklu leyti var þurrkaður út við komu spænsku trúboðanna , sem byggðu kaþólskar kirkjur ofan á eitt sinn stórglæsilegum píramídum og indíánahofum .
Situr dómkirkja landsins meðal annars yfir gömlu hofi og grafhýsi Aztekanna .
Ýmsar tilraunir borgaryfirvalda til að grafa upp horfinn menningarheim Aztek-indíánanna hafa runnið út í sandinn og liggja nú ýmsar ómetanlegar fornminjar óvarðar gegn áreiti tuttugu milljóna íbúa , mengunar og almennt slæmrar umgengni í borginni .
Miðbærinn er að miklu leyti byggður á vatnsgrunni og fenjasvæði .
Eru því margar helstu byggingar miðbæjarins , á við forsetahöllina og áðurnefnda dómkirkju , að sökkva í fen undir borginni .
Sumar byggingar um allt að tvo sentimetra á ári .
Gleymdu íbúarnir Ekki hafði ég verið lengi í Mexíkó þegar mér var gerð grein fyrir hinu óskrifaða farbanni til ákveðinna svæða borgarinnar .
Þrátt fyrir glæsilegan miðbæ skammt frá og bersýnilegar framfarir síðustu ára eru stórir hlutar borgarinnar , með íbúatölu margfaldri þeirrar íslensku , án rafmagns , rennandi vatns og annarrar grunnþjónustu .
Hverfi , sem í áratugi hafa barist við fátækt og örbirgð svo hrikalega , að fá orð fá lýst .
Þessi svæði virðast hafa horfið algjörlega úr minni þeirra sem hafa stýrt uppgangi annarra hverfa og svæða borgarinnar , því þau hafa verið óbreytt í áratugi .
Það er þó ekki þar með sagt að vandamál borgarinnar séu einangruð á þeim svæðum .
Ekki alls fyrir löngu tilkynnti vatnsskömmtunarráð borgarinnar að vegna lítillar úrkomu síðustu regntímabila væru vatnsbirgðir borgarinnar hættulega litlar .
Var því ákveðið að grípa til 110 daga vatnsskömmtunar og vatnsflæðið sumstaðar skorið niður um helming .
Verkfræðineminn Miguel kunni vissulega ráð við því .
Hann sýndi mér m.a. múrstein sem hann hafði sett í vatnskassann á klósetti sínu .
Þetta sparar vatn í hvert skipti sem sturtað er niður .
Uppvaskið er sparað , pappadiskar og glös notuð eins oft og hægt er , vatninu eftir uppvaskið skvett út á trén og þvottavélin ekki sett í gang fyrr en hún er full .
Hver einasti dropi nýttur .
Miguel er þó ekki eini borgarbúinn sem virðist vera búinn að fá nóg af vatnsskorti , hækkandi glæpatíðni , rafmagnsleysi , umferðarhnútum og koltvísýringsútblæstri .
Borgir umhverfis stórborgina hafa á undanförnum árum verið áfangastaður gríðarlegs fólksflótta íbúa Mexíkóborgar sem fengið hafa sig sadda af heimkynnum sínum .
Querétaro hefur til dæmis margfaldast að stærð á einungis 15 árum .
Þangað hafa þó ekki einungis íbúar flutt , heldur hafa framleiðslufyrirtækin Ford Motors , Bombardier og þýski vörubílarisinn MAN nýlega flutt verksmiðjur sínar þangað .
Querétaro , líkt og þjóðin í heild , reiðir sig á verslun við Bandaríkin .
Verslun sem hefur gert borgina að einni þeirri ríkustu í landinu .
Þar var fyrsti alþjóðlegi flugvöllurinn lagður árið 2004 , sem kveikti enn meiri áhuga fjárfesta á svæðinu .
Grunnstoðirnar eru framleiðsla og iðnaður henni tengdur , oft í beinni eigu bandarískra stórfyrirtækja .
Vegna þessara sterku tengsla hefur borgin , og landið í heild sinni , ekki farið varhluta af efnahagsástandi nágranna þeirra í norðri undanfarið ár eða svo .
Minna fé úr norðri Þjóðin sjálf hefur fengið sinn skerf af efnahagskreppum .
Sú síðasta reið yfir 1994 , en ástandið núna virðist ætla að reynast enn erfiðara .
Helsta útflutningsafurð landsins er olía , sem flutt er yfir landamærin til Texas .
Þar er hún unnin og afurðirnar , plast , bensín , terpentína , gas o.fl. , fluttar beint aftur yfir landamærin til notkunar í Mexíkó .
Fyrirkomulagið hefur verið harðlega gagnrýnt af almenningi og benda margir á spillingu í kringum olíurisann PeMex og ýmsar kenningar eru um tengsl nýkjörins forseta landsins við olíurisa Bandaríkjanna .
Önnur helsta erlenda tekjulind Mexíkó eru peningar , beinharðir seðlar sendir heim , suður yfir landamærin frá ættingjum og vandamönnum starfandi í Bandaríkjunum .
Flestir löglega , þó svo að milljónir séu þar ólöglega að störfum .
Peningasendingar hafa á einu ári fallið um 2,2% , sem samsvarar rúmum milljarði Bandaríkjadollara .
Milljarður dollara , sem eitt sinn hýsti , fæddi og klæddi fátæka ættingja vinnandi Mexíkana í norðri .
Olíuverðið hríðlækkar og bandaríski bílamarkaðurinn hefur hrunið , sem hefur mikil áhrif í Mexíkó , þar sem framleiðsla fyrir bílarisana er mikil .
Allt þetta hefur sett efnahag landsins á heljarþröm og hann stendur nú á brauðfótum .
Landamæraborgirnar sem liggja að landamærum Mexíkó og Bandaríkjanna eru mikilvægir hlekkir í viðskiptum landanna .
Um landamærin í Júarez í Mexíkó og El Paso í Texas streyma til dæmis um tvær milljónir manna mánuð hvern .
Önnur mikilvæg landamæraborg er Laredo , þar sem um 8.000 vörubílar streyma í gegn dag hvern , 12 milljónir tunna af olíu , ásamt tugþúsundum sjónvarpa , dvd-spilara , hundruðum tonna af matvælum , meðal þeirra 500 tonn af jalapéno-pipar og 8.000 lítrar af tequila .
Um helmingur allra vöruskipta Bandaríkjanna við Mexíkó fer um þessa einu landamærastöð .
En tequila , olía og tabasco-sósa er ekki það eina sem hér streymir í gegn .
Annar blómstrandi iðnaður landsins á upptök sín fyrir sunnan syðri landamæri Mexíkó .
Inn um nánast óvarin landamærin í suðri streyma ólöglegir innflytjendur .
Flestir á leið þvert yfir fjalllendið og áfram yfir Rio Grande-ána yfir landamærin til Bandaríkjanna .
En aukið áhyggjuefni vestrænna þjóða er kókaínið , efni sem framleidd eru í fjalllendum Bólivíu , Kólumbíu og annarra nágrannaríkja landsins í suðri .
Fíkniefnin ferðast í gegnum Mexíkó á leið sinni til Bandaríkjanna , sem er heimsins stærsti markaður efnisins .
Þessi straumur fíkniefna er iðnaður sem illa hefur tekist að uppræta .
Undanfarin tvö ár hafa verið skipaðir yfir 45.000 hermenn og 10.000 nýir lögreglumenn í baráttunni gegn þessari þjóðfélagsvá , stríði sem eiturlyfjakóngarnir heyja með vopnum keyptum löglega í Bandaríkjunum .
En baráttunni fylgja ýmis vandamál , eins og ofbeldisaldan sem hefur gengið yfir landið undanfarið , en er þó hvað sýnilegust í landamæraborgunum Ciudad Júarez , Tijuana , Nuevo Laredo og Culiacán .
Borgirnar , sem liggja á rúmlega 3.000 km löngum landamærum Mexíkó við Bandaríkin í norðri , voru eitt sinn blómstrandi áfangastaðir bandarískra ferðamanna í leit að góðri kvöldstund , með kúbuvindil og mexíkanska margarítu , en eru nú í blóðugri herkví eiturlyfjasmyglara .
" Gringó " fær sér bjór En Mexíkó hefur alltaf verið og mun alltaf vera Mexíkó .
Heillandi áfangastaður , þar sem fallegustu baðstrendur heims leynast , þar sem matargerðarlistin náði nýjum hæðum , þar sem Marilyn Monroe drakk sína fyrstu margarítu , þjóðardrykk landsmanna .
Veðurfarið er himneskt og andrúmsloftið afslappað .
Þrátt fyrir svörtu blettina á landinu þrífst þar menning sem alltof fáir fá að njóta .
Þeir sem gera það gleyma því aldrei .
Á lokagöngutúr í gegnum Azcapotzalco-hverfi Mexíkóborgar settist ég ásamt hópi heimamanna á veitingastað .
Tveir barþjónar viku sér undan áður en sá þriðji afgreiddi hvíta manninn með bjór .
Einn barþjónanna heyrðist segja að það ætti að kenna " gringóinum " að tala spænsku .
Þá útskýrði ég fyrir þeim , að hér væri á ferðinni Íslendingur .
Eftir að þeir höfðu fullvissað sig um að Ísland væri ekki í Bandaríkjunum átti ég í mesta basli við að komast út .
En það hafðist að lokum .
Eftir óumbeðið tequila-skot og kaldan bjór í veganesti .
Í boði hússins .
