Sjálfstæðisflokkurinn var löngum sá flokkur , sem taldi hag okkar Íslendinga best borgið með því að hafa náið og gott samstarf við aðrar þjóðir , – Evrópuþjóðirnar í austri og Bandaríkin og Kanada í vestri .
Ásamt Alþýðuflokknum og Framsóknarflokknum hafði flokkurinn forystu um aðildina að Nató , með Alþýðuflokknum inngönguna í EFTA og eftir að Sjálfstæðisflokkurinn hafði barist gegn EES-samningnum tók hann leiðsögn frá Alþýðuflokknum og formanni hans Jóni Baldvin Hannibalssyni og treysti Evrópusamstarfið með samþykkt EES-samningsins .
En nú er af sem áður var .
Nú hafa valdamiklir aðilar í Sjálfstæðisflokknum tekið upp einangrunarstefnu , sem þeir kalla þjóðlega .
Hún á að byggjast á því að við höldum áfram með ónýta krónu , sem enginn vill sjá og ekki er til neins nýt og tökum ekki þátt í samstarfi Evrópuþjóðanna , – af því það kemur okkur ekki við .
Allt tal um einhliða upptöku annarrar myntar , alveg sama hvað hún heitir , er út í hött og óraunhæft .
Samt er haldið áfram að tala um það .
Hausnum er áfram lamið við steininn , sem ekki mun brotna .
Þeir tala mikið um fullveldi og eru þar staddir í umræðunni að ártalið er 1918 .
Hvers virði er fullveldið er núna , þegar misheppnuð einkavæðing ríkisbankanna undir forystu Sjálfstæðisflokks og Framsóknarflokks er sannanlega frumorsök þess að fjármálakerfi þjóðarinnar hrundi með hrikalegum afleiðingum ? Með aðildinni að Nató var viðurkennt að við þyrftum skjól , varnarskjól af samstarfi við aðrar þjóðir .
Nató-aðildinni fylgi líka skjól í öðrum greinum svo sem sagan hefur sannað .
Við þurfum skjól af efnahagssamstarfi og myntsamstarfi við aðrar þjóðir .
Það eru flóttarök að við séum að fórna fullveldinu með aðild að Evrópusambandinu .
Flóttarök vegna þess að þetta er ekki kjarni málsins .
Þeir sem halda þessu fram eru að flýja það sem máli skiptir .
Norðmenn höfnuðu aðild að ESB einkum vegna þjóðernisstefnu og hræðsluáróðurs Miðflokksins í Noregi .
Ekki vegna þess að samningsdrögin væru vond .
Sjálfstæðisflokkurinn og VG reka nú að hluta til sama hræðsluáróður og Miðflokkurinn gerði í Noregi .
Dauðahald í ónýta krónu og heimóttarleg einangrunarstefna eru ávísun á áratuga fátækt afkomenda okkar .
Sem betur fer er fólk innan Sjálfstæðisflokksins – margt fólk sem er raunsætt og með báða fætur á jörðinni .
Það væri líklega ráð að prenta hina prýðilegu grein Benedikts Jóhannessonar ( Mbl. 16.04 .
Stefna stjórnmálaflokkarnir að nýju hruni ? ) í Morgunblaðinu á hverjum degi fram til kosninga og jafnvel lengur .
Ég ráðlegg andstæðingum ESB innan Sjálfstæðisflokksins að lesa þessa grein – oft .
Höfundur er fyrrverandi þingmaður og ráðherra 