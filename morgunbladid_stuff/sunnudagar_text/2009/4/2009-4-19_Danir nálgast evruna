Allt útlit er fyrir að senn muni Danir öðru sinni ganga til þjóðaratkvæðagreiðslu um hvort taka beri upp evru sem gjaldmiðil í landinu .
Meirihluti þingflokka er hlynntur upptöku en engu að síður er talið allt að því nauðsynlegt að fá grænt ljós frá Sósíalíska þjóðarflokknum , sem er klofinn í málinu .
Takist leiðtogum Venstre , sem fer fyrir stjórninni , að telja forystumenn Sósíalíska þjóðarflokksins á evruupptöku er næsta víst að hún verði að veruleika um og eftir næstu þingkosningar sem fara í síðasta lagi fram árið 2011 .
Baldur Arnarson kynnti sér andstæð sjónarmið um evruna í Kaupmannahöfn .
Afstaða SF mun ríða baggamuninn * Talsmaður jafnaðarmanna í Evrópumálum segir þrýst á Sósíalíska þjóðarflokkinn að styðja evruupptöku Skoðanakannanir hafa sýnt fram á að meirihluti kjósenda er hlynntur upptöku evru .
Fjármálahrunið hefur ýtt undir þennan stuðning , " segir Kim Mortensen , talsmaður danska Jafnaðarflokksins í Evrópumálum , um afstöðu til evrunnar .
Mortensen segir stuðning Sósíalíska þjóðarflokksins ( SF ) allt að því forsendu fyrir því að evruupptaka verði samþykkt .
" Ég skal vera hreinskilinn .
Það verður mjög erfitt að samþykkja evruna í kosningu ef SF mun beita sér gegn henni .
Því höfum við lagt mikla vinnu í að telja leiðtoga flokksins á að styðja upptökuna .
Ef stuðningsmenn flokksins kjósa að styðja evruna verður upptaka hennar samþykkt .
Ef þeir hins vegar segja nei eru afar litlar líkur á þeirri útkomu .
" Árið 1992 höfnuðu Danir Maastricht-sáttmálanum , stofnsamningi Evrópusambandsins , sem tók við af Evrópubandalaginu .
Danir gengu í Evrópubandalagið árið 1973 og til að finna millileið í málinu var ráðist í gerð Edinborgar-samkomulagsins sem fól í sér fjórar undanþágur frá Maastricht-sáttmálanum , meðal annars þá að Danir þyrftu ekki að taka upp evru sem gjaldmiðil .
Árið 2000 höfnuðu Danir að nema þessa undanþágu úr gildi í þjóðaratkvæðagreiðslu en til skýringar bendir Mortensen á þá staðreynd að evran hafi þá enn aðeins verið rafrænn gjaldmiðill .
Önnur ástæða sé sú að meðan á sex mánaða kosningabaráttu um kjörið stóð hafi evran hægt og sígandi fallið gagnvart Bandaríkjadal .
Þá hafi nokkrir fjármálasérfræðingar spáð hruni evrunnar innan fimm ára , spá sem þeir reyni nú að gleyma .
Enn önnur ástæða sé sú að það sé mörgum tilfinningamál að notast við eigin gjaldmiðil .
Á móti komi að evrumyntin ( seðlar undanskildir ) sem notast verður við í Danmörku verði með dönsku sniði .
Hans mat sé að kosið verði um evruna þegar Lissabon-samkomulagið er í höfn hjá Evrópusambandinu .
Það þýði að kosið verði að öllum líkindum þegar á næsta ári .
Myndi auka vægi Norðurlandanna Mortensen telur , líkt og Pertti Torstila , ráðuneytisstjóri í finnska utanríkisráðuneytinu , að innganga Íslands í Evrópusambandið yrði til að styrkja samstarf og áhrif Norðurlandanna á vettvangi sambandsins .
" Ég held að inngangan myndi hjálpa Íslendingum sem og styrkja samstarf og einingu Norðurlandanna í Evrópusambandinu .
Með inngöngu Íslands í sambandið myndi aðeins vanta Noreg inn í myndina .
Þá yrðu öll Norðurlöndin komin inn .
Ég held að það myndi vega þungt á vettvangi sambandsins ef Norðurlöndin töluðu þar einni röddu .
" Vaxtahækkun Danska seðlabankans í haust var notuð sem röksemd fyrir evruupptöku .
Mortensen segir vaxtahækkanirnar hafa kallað á sterk viðbrögð evrusinna í Danmörku .
" Það voru ekki aðeins fyrirtækin sem kvörtuðu .
Húsnæðiseigendur eins og ég sögðu að nú væri komið í ljós hvað við þyrftum að greiða úr eigin vasa til standa undir dönsku vöxtunum ( sjá graf ) .
" Inntur eftir afstöðu sinni til þeirrar röksemdar Evrópusambands-andstæðinga á Íslandi að Íslendingar myndu ekki hafa nein áhrif innan sambandsins segir Mortensen reynslu Dana benda til hins gagnstæða .
" Við erum ekki eins smáir og Ísland en engu að síður smáir í samanburði við mörg Evrópuríkin .
Það bar mjög á þessu sjónarmiði áður en við gengum í Evrópubandalagið árið 1973 , þegar sagt var að stóru ríkin myndu ráðskast með Danmörku .
Nú ber ekki lengur á slíkri gagnrýni frá andstæðingum aðildarinnar , því þeir vita að Danir hafa þvert á móti haft mikil áhrif innan sambandsins , einkum þegar þeir taka höndum saman með hinum Norðurlöndunum .
" – Geturðu nefnt dæmi um áhrif Dana á stefnumótun Evrópusambandsins ? " Við höfum haft mikil áhrif í mörgum málum en það sem líklega ber hæst er sú stefna okkar að saman fari öryggi launþega gegn áföllum og sveigjanleiki á vinnumarkaði .
Nú hefur þessi stefna verið innleidd í næstum öllum aðildarríkjum sambandsins .
Umhverfismál eru annað dæmi .
Við Danir getum bent á árangur okkar í loftslagsmálum þegar við þurfum að rökstyðja háleit markmið okkar fyrir hinum aðildarríkjum ESB .
Þetta hefur borið árangur .
" Hafa ekki glatað sjálfstæðinu – Telur þú að Danir hafi glatað hluta sjálfstæðis síns við inngönguna í sambandið ? " Nei , alls ekki .
Ég á sæti á danska þinginu .
Ef ég teldi að sú þingseta hefði enga þýðingu myndi ég þá væntanlega stefna á Evrópuþingið .
Danska þingið gegnir lykilhlutverki í stjórnmálum landsins og mun gera svo áfram .
Flestir Danir eru þessarar skoðunar .
" Kreppan hefur styrkt rökin fyrir evruupptöku * Venstre væntir evrukosninga í byrjun næsta árs Minn flokkur var hlynntur evrunni þegar umræður um Maastrich-sáttmálann stóðu sem hæst árið 1992 .
Flokkurinn hefur ekki vikið frá þessari skoðun , " segir Michael Aastrup Jensen , þingmaður úr röðum hægriflokksins Venstre , sem setið hefur við stjórnvölinn frá 2001 .
Flokkurinn var einnig við völd þegar Edinborgar-samkomulagið var samþykkt 1993 og rifjar Jensen upp að stjórnin hafi þá ekki átt annan kost en að samþykkja undanþágukröfur stjórnarandstöðunnar frá Maastricht-sáttmálanum , m.a. þá að Danir þyrftu ekki að taka upp evru .
Skammt er síðan Bertel Haarder , menntamálaráðherra Danmerkur og flokksbróðir Jensens , lýsti því yfir í samtali við Morgunblaðið að evruupptaka Íslendinga myndi styrkja málstað evrusinna í Danmörku .
Grannt væri fylgst með þróuninni á Íslandi .
Danskir evrusinnar töpuðu sem kunnugt er í atkvæðagreiðslunni um gjaldmiðilinn árið 2000 og vill Jensen aðspurður meina að mikið vatn hafi runnið til sjávar síðan .
" Fjármálakreppan hefur sýnt fram á svo ekki verður um villst að lítill gjaldmiðill á borð við dönsku krónuna er mjög viðkvæmur , sérstaklega gagnvart áhlaupum spákaupmanna sem taka stöðu með og á móti krónunni .
" Hann lítur svo yfir farinn veg frá evrukosningunni og segir að í góðæri áratugarins hafi það ef til vill ekki vegið þungt að vera án evru .
Nú þegar farið sé að harðna á dalnum skipti þetta hins vegar " gríðarlegu máli " .
" Þess vegna þrýstum við á nýja atkvæðagreiðslu [ um evruna ] sem við vonumst til að fari fram eftir að Írar hafa á ný kosið um Lissabon-sáttmálann .
Ef Írar samþykkja sáttmálann getur atkvæðagreiðslan farið fram skömmu eftir næstu áramót .
" - Hver heldurðu að útkoman verði ? " Nánast allar skoðanakannanir hafa bent til að meirihluti sé hlynntur evrunni .
" Hafa horfið frá andstöðu við Evrópusambandið * Sósíalíski þjóðarflokkurinn klofinn í evrumálinu Okkar afstaða til ESB er sú að við erum fylgjandi samstarfinu við það .
Við vorum upphaflega mjög neikvæð gagnvart því , þótt vissulega væri að finna Evrópusambandssinna innan flokksins , " segir Anne Grete Holmsgaard , þingmaður Sósíalíska þjóðarflokksins , systurflokks Vinstri grænna í Danmörku , og talsmaður flokksins í Evrópumálum .
Holmsgaard , sem segir Sósíalíska þjóðarflokkinn klofinn í evrumálinu , rifjar upp að hann hafi átt frumkvæðið að undanþágunum sem Danir fengu frá Maastricht-sáttmálanum .
" Þegar Maastricht-sáttmálinn var til umræðu vorum við fylgjandi Evrópusambandinu á þann veg að við vorum hlynnt áframhaldandi aðild að því , á sama tíma og við héldum uppi gagnrýni á ýmis ákvæði samkomulagsins .
Við hefðum kosið að halda aðildinni áfram á þeim forsendum sem voru uppi áður en Maastricht-sáttmálinn kom til sögunnar .
" – Hver er afstaða formannsins , Villy Søvndal , til evrunnar ? " Hann er andvígur upptöku hennar en hefur ekki útilokað stefnubreytingu að uppfylltum ákveðnum skilyrðum .
Niðurstaða hans er sú að skilyrðin séu forsenda fyrir upptöku evru .
Í þeim felst að slakað verði á kröfum um peningamálastefnu , og sveigjanleiki þar með aukinn til að bregðast við niðursveiflu , að auknu fé verði varið í " græna " málaflokka innan Evrópusambandsins og í þriðja lagi að sambandið beiti sér fyrir því að regluverkið um fjármálamarkaðina verði eflt .
" – Telurðu að Danir hafi áhrif innan ESB ? " Ég tel að stjórnmálahreyfingar vinstra megin við miðju hafi þar of lítil áhrif .
" – Hvað um þau orð Kim Mortensen að flest bendi til að kosið verði um evruna árið 2011 ? " Ég er ekki sannfærð um það [ ...
] Ég er hins vegar nær fullviss um að stjórnin muni ekki efna til atkvæðagreiðslu um evruna án samþykkis Sósíalíska þjóðarflokksins .
" Evruumræðan ristir ekki djúpt * Einblínt á atkvæðagreiðsluna Evruumræðan í Danmörku um þessar mundir ristir ekki djúpt heldur snýst hún öðrum þræði um það hvenær stjórnin muni boða til atkvæðagreiðslu um evruna , á sama tíma og fátt bendir til að hún fari fram fyrr en að nokkrum tíma liðnum .
Þetta er mat Thomas Bernt Henriksen , ritstjóra hagfræðilegs efnis á viðskiptablaðinu Børsen og stjórnanda hagfræðisamtakanna European Council of Economists , sem segir deilt um áhrif þess ef Danir höfnuðu evrunni öðru sinni .
Henriksen , sem áður var stjórnandi hjá greiningardeild Danske Bank , víkur því næst að evrusvæðinu , þar sem að hans mati hafi hvorki tekist að skapa mikla eftirspurn né slá verulega á atvinnuleysi .
" Jafnvel þótt evran hafi haft í för með sér þann árangur að koma á efnahagslegum stöðugleika hefur hinn stjórnmálalegi og efnahagslegi ávinningur verið fremur takmarkaður .
" Telur meirihluta styðja evruupptöku Spurður um röksemdir evruandstæðinga í Danmörku svarar hann því til að heppilegra sé að spyrja um röksemdir evrusinna .
Það sé um margt erfiðara að færa rök fyrir evruupptöku en því gagnstæða .
Hans tilfinning sé samt sem áður sú að meirihluti sé fyrir því í Danmörku að kasta krónunni fyrir evru .
Henriksen víkur því næst að Sósíalíska þjóðarflokknum sem hafi færst inn á miðjuna .
Telur hann það myndi sæta miklum tíðindum ef hann næði að komast í stjórn eftir næstu kosningar .
Inntur að lokum eftir afstöðu danskra fjölmiðla til evrunnar segir Henriksen nánast alla styðja upptöku hennar .
Flest dagblöðin fylgjandi evrunni * Lítið rætt um Evrópumálin Það fer lítið fyrir umræðu um ESB og evruna .
Almenningur er uppteknari af áhrifum niðursveiflunnar á atvinnuleysisstigið , " segir Niels Lunde , viðskiptablaðamaður á Politiken , um evruumræðuna ytra .
Sú umræða hafi að hans mati blossað upp eftir vaxtahækkanirnar í haust en ekki brunnið á mönnum .
Lunde segir Politiken eindregið styðja upptöku evrunnar .
" Ég ætla að öll helstu dagblöð landsins séu á sama máli .
" – Telur þú að Danir muni senn samþykkja evruupptöku ? " Já , en ég er einnig viss um að ekki verði efnt til þjóðaratkvæðagreiðslu fyrr en stjórnin verður sannfærð um að meirihluti vilji evruna .
Þetta er óháð því hverjir verða við stjórnvölinn .
Lærdómurinn frá atkvæðagreiðslunni árið 2000 er að stjórnin verður að vera viss um sigur .
Það er af þessum sökum sem afstaða Sósíalíska þjóðarflokksins er svo mikilvæg .
" Menntun hefur áhrif á afstöðuna – Atvinnulífið er fylgjandi evru .
Hverjir eru henni andvígir ? " Ég tel að þeim mun minni sem menntun kjósenda er þeim mun andvígari séu þeir evrunni .
Mestu andstöðuna við evruna er að finna í röðum Danska þjóðarflokksins , en stuðningsmenn hans eru yfirleitt efnalítið fólk og fólk með litla menntun .
" Lunde segir danska vinstrimenn um margt hafa horfið frá andstöðu sinni við ESB á síðustu árum .
Áhugaleysi almennings á Evrópumálum sé ekki nýtt af nálinni og vísar Lunde m.a. til þess að frambjóðendur til Evrópuþingsins séu annars flokks stjórnmálamenn .
Þungavigtarfólkið sitji á danska þinginu .
Gjaldeyrisrökin halda ekki vatni * Bannhelgi hvílir yfir umræðunni Meginástæðan fyrir því að styðja evruupptöku í Danmörku er að komast hjá gjaldeyriskreppu líkri þeirri sem Íslendingar hafa nýlega gengið í gegnum , líkt og Svíar gerðu árið 1992 .
Þetta er eina rökrétta skýringin sem ég sé fyrir því hvers vegna við ættum að hverfa frá núverandi stöðu og stefna að upptöku evrunnar , " segir Uffe Gardel , blaðamaður hjá Nyheds Magasin , tímariti Berlingske Tidende , um sýn sína á rökin fyrir evrunni .
" Bannhelgi hvílir yfir umræðum um hættuna á gjaldmiðilskreppu í Danmörku .
Þetta er efni sem ekki má ræða .
Því er ekki minnst á þennan möguleika í opinberum umræðum .
Það gildir jafnt um andstæðinga sem og fylgjendur evruupptöku [ ...
] Enginn hefur getað sýnt mér fram á að gjaldeyriskreppa sé yfirvofandi í Danmörku .
Það tel ég vera rök gegn evrunni í sjálfu sér .
" Rökin fyrir vægi evrusvæðisins halda ekki Gardel hafnar þeirri röksemd að með evruupptöku muni Danir geta haft bein áhrif á mótun peningamálastefnu ESB .
" Sú röksemd er vitaskuld þvættingur enda yrðu áhrif smáríkis á borð við Danmörku vitaskuld hverfandi .
" Hann dregur því næst fram gögn um verslun Dana við ríki evrusvæðisins en þar kemur fram að hlutur þeirra hefur farið lækkandi , úr tæpum 50% árið 1999 í rúm 43% nú .
Hvað snertir líkur á evruupptöku í Svíþjóð segist Gardel ekki vera viss um að hún yrði til að styrkja málstað evrusinna í Danmörku , með þeim rökum að sjónarmiðið um það aðhald sem felist í að hafa eigin gjaldmiðil yrði þá samt sem áður enn til staðar .
Lengri útgáfur af viðtölunum má nálgast á www.mbl.is / esb 