ÞAÐ FER ekki fram hjá neinum að þjóðfélag vort er í afar djúpum öldudal , en erfiðleikar herða manninn og minna á að við erum af víkingum komin .
Landið okkar er besta landið í heimi með nægar auðlindir , en þar ber hæst sjávarauðlindina .
En því miður hefur skammsýni valdið misþyrmingu á landgrunninu og með síaukinni veiðitækni og aflmeiri skipum , þá er búið að gjöreyða öllu skjóli og afdrepi á uppeldisstöðvum fiskistofna á landgrunninu .
Meiri hagsmunum hefur verið fórnað fyrir minni , og nægir þar að nefna allt of græðgisfullar loðnuveiðar með stórvirkum nótum og flottrollum , en notkun flottrolla ætti alfarið að banna við veiðar á uppsjávarfiski , sér í lagi á síld , kolmunna og loðnu .
Ég undirritaður hef sagt mig úr Frjálslynda flokknum því honum hefur mistekist það ætlunarverk sitt að koma böndum á kvótakerfið .
Ég tel farsælast að efla Samfylkinguna og Vinstri græna , ég tel að Jóhanna Sigurðardóttir sé löngu búin að sanna það að henni er best trúandi fyrir stýri þjóðarskútunnar .
Heiðarleiki og drengskapur hafa ávallt einkennt hennar vinnubrögð .
Ég tel að lýðræðishreyfingin eigi erindi inn á þjóðþingið , því lýðræði skal alltaf í hávegum haft , hver svo sem stjórnar þjóðfélaginu .
Framtíð fiskveiða felst í þessu .
Snúum vörn í sókn með aflahámarkstillögu sem hlaut sigur á aðalfundi smábátaeigenda 13. október 1995 og hljóðar svona : " Tíu tonn þorskur á stærðartonn viðkomandi báts .
" Aðrar fisktegundir sem á krókana koma verði utan hámarksins .
Fiskur sem er undir 40 cm verði einnig utan hámarksins , en söluverðmæti hans greiðist að hálfu til veiðandans og að hálfu til slysavarna , björgunarþyrlu og hafrannsóknaverkefna .
Með því að greiða smáfiskinn að hálfu er allt frákast úr sögunni nema á lifandi fiski .
Bátar upp að 12 lestum verði teknir í krókakerfið , en þó bátur sé yfir 6 tonn þá verði hámarkið aldrei hærra en 60 tonn af þorski .
Varðandi báta yfir 6 tonn að stærð , að þessi 60 tonna viðmiðun verði til prufu þar til jafnvægi næst og aflahámarkskerfið verður viðurkennt sem fiskveiðistýring yfir allan flotann .
Að þeir sem nú eru með aflareynsluhámark sem er hærra en 60 tonn fái að halda því aflareynslumagni á meðan þeir veiða það sjálfir .
Öll sala og leiga aflaheimilda verði aflögð .
Að 10% af uppvigtuðu aflaverðmæti renni beint frá fiskkaupanda í ríkissjóð .
Þeir sem borga aflagjaldið fái rétt til að ráðstafa því samkvæmt vilja félags krókaveiðimanna á Íslandi .
Varðandi forgangsröð gjaldsins : Fyrst verði það látið renna til heilbrigðiskerfisins , síðan koll af kolli til þeirra málaflokka sem mest þarfnast fyrirgreiðslu til almannaheilla .
Þannig skilar sjávarútvegurinn í raun arði til þjóðarinnar .
Geri allur flotinn þetta sem trillukarlar bjóða að greiða 10% af aflaverðmæti , skilar það rúmum 6 milljörðum í ríkissjóð árlega .
Aflahámarkskerfi gerir alla banndaga óþarfa og því ríkir frelsi að vissu marki .
Afþakka þarf ýmsa gjaldliði sem nú eru við lýði og sameina þetta 10% aflagjald undir einn hatt .
Hverju mun aflahámarkstillagan valda ? Aflahámarkstillagan mun valda því að landsbyggðin fer á fullan damp , öll mannlaus hús á landsbyggðinni svo og íbúðir munu fyllast af fólki .
Félagsheimili , heilsugæslustöðvar og önnur slík mannvirki verða tekin í fulla notkun , því 20.000 störf verða til á innan við tveim mánuðum .
Ég vil einnig endurreisa skipaiðnað en við það skapast 10.000 störf .
Það gerum við svona : Við gerum það að lögum að úrelda skuli 50 tonn fyrir hvert tonn í stækkun skipa .
Menn skuli borga í ríkissjóð 3 milljónir fyrir hvert tonn í stækkun .
Fyrir hönd Framtíðar Íslands , GARÐAR H. BJÖRGVINSSON , Herjólfsgötu 18 , Hafnarfirði .
Frá Garðari H. Björgvinssyni 