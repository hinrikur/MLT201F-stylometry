Í GETTU betur sl. laugardagskvöld voru Borgarholtsskóli og Menntaskólinn í Reykjavík í undanúrslitum .
Vissulega voru úrslitin afgerandi en rétt skal vera rétt .
Borgarholtsskóli svaraði því að næststærsta stöðuvatn Íslands væri Þórisvatn sem var dæmt rangt svar og MR-ingar fengu rétt fyrir að það væri Þingvallavatn .
Staðreyndin er sú að Borghyltingar svöruðu rétt , Þórisvatn er næststærst eða um 70 km 2 en Þingvallavatn er um 84 km 2 .
Hinsvegar gegnir Þórisvatn því hlutverki að vera uppistöðulón fyrir virkjanir á Þjórsárvæði og getur þá orðið allt að 86 km 2 .
Við samanburð á stærð stöðuvatna á Íslandi á aðeins að miða við náttúruleg mörk vatnanna , ekki manngerð .
Hálslón getur aldrei komið inn í þann samanburð enda algjörlega manngert .
Að lokum vil ég koma þeirri tillögu á framfæri við þennan annars ágæta þátt , Gettu betur , að hraðaspurningar verði aflagðar og fyrirkomulagi breytt .
Áhorfendur og hlustendur geta varla fylgst með í þeirri taugaveiklun sem þá ríkir og furðulegt að stjórnendur þáttanna skuli geta numið svörin .
SIGURÐUR GRÉTAR GUÐMUNDSSON , Þorlákshöfn .
Frá Sigurði Grétari Guðmundssyni : 