Eftir Karl Blöndal kbl@mbl.is Hrunið í spænsku efnahagslífi hefur vakið áhyggjur um alla Evrópu .
Spænska efnahagsundrinu er lokið .
Í lok liðinnar viku var tilkynnt að atvinnuleysi á Spáni hefði farið upp í 17,36% á fyrsta fjórðungi þessa árs .
Á síðasta ársfjórðungi 2008 mældist atvinnuleysið 13,91% .
Verst er ástandið hjá yngstu kynslóðinni , atvinnuleysið fór í lok síðasta árs upp í 31,8% hjá fólki undir 25 ára aldri og er hvergi meira í ríkjum Evrópusambandsins .
Á einu ári hefur atvinnuleysið tvöfaldast .
Aukningin þýðir að nú eru yfir fjórar milljónir Spánverja án atvinnu .
Þetta er mesta atvinnuleysið í ríkjum Evrópusambandsins og gangi spár spænska seðlabankans eftir mun það enn aukast á þessu ári .
Að meðaltali er 7,9% atvinnuleysi í ríkjum Evrópusambandsins .
Í auga fárviðrisins " Þetta eru hræðilegar tölur , " sagði Octavio Granado félagsmálaráðherra í sjónvarpsviðtali .
" Við erum við miðju neyðarástandsins , við erum í auga hins algera fárviðris .
" Ástandið í atvinnulífinu þýðir að nú blasir við verðhjöðnun á Spáni .
Svo hefur dregið úr pöntunum að framleiðendur eru byrjaðir að lækka verð .
Í mars lækkaði verðið nánast hvert sem litið var , allt frá veitingastöðum og tískuverslunum til apóteka og stórmarkaða .
Þegar verðlækkanirnar duga ekki til að lífga eftirspurnina við neyðast fyrirtækin enn til að segja upp fólki og óttast hagfræðingar að þetta geti leitt til vítahrings verðhjöðnunar .
Verðhjöðnun setti mark sitt á kreppuna miklu á fjórða áratugnum og olli Japönum sömuleiðis miklum vandræðum á tíunda áratug tuttugustu aldar sem kallaður hefur verið glataði áratugurinn .
Í mars mældist í fyrsta skipti verðhjöðnun á Spáni frá því að byrjað var að mæla verðbólgu árið 1961 .
Um leið varð Spánn fyrsta evruríkið til að mæla verðhjöðnun .
Reyndar nam hjöðnunin aðeins 0,1% , en þó finnst mönnum nóg um og tölur víða um Evrópu benda til þess að vandinn sé víðtækari .
Verðlækkanir hafa einnig átt sér stað í Þýskalandi , Lúxemborg , Portúgal og Írlandi svo eitthvað sé nefnt .
Valtir sparisjóðir Bankar á Spáni þykja standa betur en víðast hvar annars staðar og spænsk yfirvöld hafa rakið það til þess að þar hafi verið settar strangari reglur en voru í gildi víðast hvar annars staðar .
Nú eru spænskir sparisjóðir hins vegar margir komnir í vandræði vegna húsnæðislána .
Þeir hlupu í skarðið þegar viðskiptabankarnir voru ekki tilbúnir að lána og markaðurinn virtist óseðjandi .
Verð á húsnæði tvöfaldaðist og gott betur á Spáni frá aldamótum þar til það náði hámarki .
Árið 2007 voru 750 þúsund heimili reist á Spáni .
Það er helmingurinn af þeim heimilum , sem reist voru í Bandaríkjunum , en Bandaríkjamenn eru sjö sinnum fleiri .
Nú hefur orðið hrun á húsnæðismarkaði og draugahverfi eru birtingarmynd byggingabólunnar .
Talið er að ein milljón nýrra íbúða og húsa standi auð .
Hagsmunasamtök 14 stærstu verktakafyrirtækjanna sögðu að þau hefðu ekki byrjað á einni einastu byggingu í desember .
29. mars ákváðu stjórnvöld að koma litlum sparisjóði , Caja Castilla La Mancha , til bjargar og er talið að fleiri sparisjóðir muni fylgja .
Sparisjóðirnir lánuðu fyrirtækjum og einstaklingum sem stóru bankarnir litu ekki við .
Spænskir verktakar fengu 318 milljarða evra lánaða , helminginn hjá sparisjóðunum .
Jose Luis Rodriquez Zapatero forsætisráðherra og Pedro Solbes fjármálaráðherra hafa deilt um leiðir út úr efnahagsvandanum .
Zapatero vill fara innspýtingarleiðina , Solbes hefur sagt að það muni þýða meiri fjárlagahalla en Spánverjar geti leyft sér .
Á föstudag var tilkynnt að ákveðið hefði verið að veita 14 milljarða evra til hjálpar litlum og miðlungsstórum fyrirtækjum , sem eiga í erfiðleikum .
11 milljarðar verða settir í að þurrka út vangoldna reikninga til sveitarfélaga .
Þetta bætist við 11 milljarða evra , sem í nóvember var ákveðið að nota til að skapa atvinnu fyrir 300 þúsund manns , að mestu leyti með opinberum framkvæmdum , sem margar eiga að hefjast nú í maí .
Viðsnúningurinn á Spáni hefur verið hraður .
Ekki er langt síðan efnahagur Spánverja blómstraði og þriðjungur þeirra starfa , sem urðu til á evrusvæðinu , var á Spáni .
Nú hefur dæmið snúist algerlega við og skorturinn á lausafé er slíkur að meira að segja eitt af stóru knattspyrnufélögunum á Spáni , Sevilla , hefur ekki getað borgað leikmönnum kaup .
Þeir svartsýnustu telja að við Spánverjum blasi ekki samdráttur , heldur kreppa eins og á fjórða áratugnum .
Slíkt ástand í einu af tíu stærstu hagkerfum heimsins og hjá fjórða stærsta aðildarríki evrusvæðsins gæti orðið afdrifaríkt .
Birtingarmyndir kreppu Á Spáni þrífst kyndug innheimtustarfsemi , sem rekja má til þess hvað lögin gera innheimtu skulda erfiða og hægvirka .
Fyrir vikið hafa þróast innheimtuaðferðir , sem snúast um að vega að ímynd skuldaranna .
Fjöldi fyrirtækja býður upp á þjónustu búningaklæddra innheimtumanna , sem elta skuldara á röndum .
Fólk , sem komið er í vanskil , getur því átt von á upphringingu þess efnis að verði ekki borgað samstundis muni menn klæddir sem nautabanar banka upp á hjá nágrönnunum með söfnunarbauk .
Aðrir geta átt von á rukkurum í smóking með töskur , sem eru merktar þannig að ekki verður um villst hvert erindið er .
Stundum segja rukkararnir ekki orð heldur elta skuldarann á röndum eða setjast hjá þeim á kaffihúsum .
Flestum finnst óbærilegt að vera í vanskilum og álitshnekkir komist það í hámæli .
Fyrirtækið El Cobradort del Frac er með 400 starfsmenn um allan Spán og heldur því fram að árangur náist í 63% tilfella .
Vanskil hafa aukist verulega vegna kreppunnar á Spáni og viðskiptin hafa aukist um fimmtung .
Nú hyggst hins vegar löggjafinn skakka leikinn og setja lög til að hemja hina ágengu rukkara .
Alþjóðagjaldeyrissjóðurinn spáði því í liðinni viku að efnahagskerfi heimsins myndi á þessu ári skreppa saman um 1,3% og yrði það í fyrsta skipti frá heimsstyrjöldinni síðari sem samdráttur verður um allan heim .
Sjóðurinn spáði því í janúar að framleiðsla í heiminum myndi aukast um 0,5% á þessu ári .
Því hefur verið spáð að þjóðarframleiðsla á Íslandi muni dragast saman um 10% á þessu ári og svipað gildir um Írland .
Önnur þróuð ríki eru hins vegar ekki langt undan .
Þýska fjármálaráðuneytið spáði því í síðustu viku að samdráttur þjóðarframleiðslu yrði 6% á þessu ári , en Alþjóðagjaldeyrissjóðurinn hafði áður sagt að hann yrði 5,4% .
Því er spáð að samdrátturinn í Japan verði 6,2% , 4,1% Á Bretlandi , 3% í Frakklandi og 2,8% í Bandaríkjunum .
Horfur fyrir næsta ár eru ekki taldar góðar og spáð að hagvöxturinn verði við núllið .
Þá spáir sjóðurinn að milliríkjaviðskipti í heiminum dragist saman um 11% á þessu ári og muni vart byrja að aukast aftur á næsta ári .
