HVER hefði trúað því að þættir um húðflúrstofur nytu vinsælda ? Svo virðist vera ef marka má vinsældir þáttarins Miami Ink , sem sýndur er á Discovery Travel & Living .
Alls hafa verið framleiddar fjórar þáttaraðir , sem sýndar hafa verið á hinum ýmsu stöðvum Discovery auk sjálfstæðra stöðva víða um heim .
Húðflúrarar á húðflúrstofu í South Beach á Miami eru í forgrunni .
Í hverjum þætti er fylgst með nokkrum gestum stofunnar , húðflúrun þeirra og sögunni á bak við ákvörðunina .
Til viðbótar er persónulegt líf listamannanna tekið fyrir .
Þá er væntanleg á dagskrá hjá Travel & Living þáttaröðin LA Ink og er þar í aðalhlutverki húðflúrlistamaðurinn Kat , eða Katherine von Drachenberg .
Hún lítur alveg jafn dramatískt út og nafnið gefur til kynna og áhugavert að sjá hvernig þessir þættir eru .
Líka eru til þættirnir London Ink og Inked , en ljósvaki hefur ekki séð þá .
Til viðbótar er til sýninga á Discovery World þáttur sem fjallar um húðflúr á annan hátt .
Hann heitir Tattoo Hunter og segir frá manni sem ferðast um heiminn til að fá sér húðflúr og " manndómsvígslunum " sem hann þarf að ganga í gegnum til þess að fá þau .
Inga Rún Sigurðardóttir 