Eftir Árna Matthíasson arnim@mbl.is NETIÐ hefur breytt öllu hvað varðar tónlist , flestu hvað varðar fréttamiðlun og mörgu hvað varðar kvikmyndir .
Nú er sjónvarpið næst á dagskrá , enda gefur augaleið að hefðbundið áskriftarsjónvarp er brátt búið að syngja sitt síðasta .
Justin.tv dregur nafn sitt af Justin Kan sem hrinti hugmyndinni úr vör fyrir rétt tæpum tveimur árum með þremur félögum sínum .
Upphaflega hugmyndin var að Kan myndi vera með myndavél á sér og hljóðnema og senda líf sitt út beint og þannig fór vefurinn af stað 19. mars 2007 .
Þegar á reyndi hafði Kan ekki nennu til að vera sífellt í beinni og breytti vefsetrinu í þá átt að gefa öðrum færi á að vera með eigin útsendingar og þá um sumarið opnaði hann fyrir aðrar rásir , ef svo má segja , og síðar það ár var vefurinn opnaður algerlega að því leyti að hver sem er getur opnað eigin sjónvarpsrás , sett upp beina útsendingu , og þarf ekki annað til en tölvu með vefmyndavél .
16.946 DVD-diskar Á vefsetri Justin.tv er að finna ýmsar upplýsingar um fyrirbærið , þar á meðal þær að alls séu beinar útsendingar á 428.000 rásum , áhorfendur losi 41 milljón í hverjum mánuði sem kalli á 177 gígabita á sekúndu þegar mest lætur sem samsvarar því að sent sé út efni sem samsvarar 16.946 DVD-diskum á klukkutíma .
Efnið er mis-spennandi , nema hvað , og ekki víst til að mynda að nokkurn langi til að horfa á beina útsendingu úr gæludýrabúð , svo dæmi sé tekið , en menn sýna sitt hvað meira en stofnendur Justin.tv hafa gert ráð fyrir .
Sl. haust sendi ungur maður út beint frá því er hann svipti sig lífi , tók of stóran lyfjaskammt og lagðist svo niður fyrir framan myndavélina og beið dauðans .
Ekki reyndi nema einn áhorfandi að rásinni að grípa inní , en hann var staddur í Indlandi og tókst ekki að ná sambandi við lögreglu í heimaborg viðkomandi .
Annað sem talsvert er um á Justin.tv er að menn setja inn beinar útsendingar á kappleikjum og öðru efni sem annars þarf að greiða fyrir .
Dæmi um það eru til að mynda leikirnir í Meistaradeildinni nú í vikulokin , en skömmu áður en þeir fóru af stað voru tugir rása komnar í loftið þar sem hægt var að horfa á ýmsar útsendingar frá leikjunum ; á spænsku , kínversku , þýsku , frönsku og ensku ( þar á meðal útsendingu Sky ) .
