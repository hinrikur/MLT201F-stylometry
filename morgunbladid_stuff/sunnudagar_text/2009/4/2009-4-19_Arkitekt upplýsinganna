Eftir Ragnhildi Sverrisdóttur rsv@mbl.is Upplýsingaarkitektúr fjallar um skipulagningu og hönnun á hvernig eigi að koma upplýsingum á framfæri til notandans , " segir Hildur Fjóla Svansdóttir .
Hún er að ljúka tveggja ára mastersnámi í upplýsingaarkitektúr við Álaborgarháskóla í Danmörku .
Hildur Fjóla útskrifast í fyrsta hópi nemenda , sem leggur stund á þessi nýju fræði .
Áður hafði hún lokið BSc-námi í bókasafns- og upplýsingafræði við Danmarks Biblioteksskole .
" Þótt ég væri ánægð með bókasafns- og upplýsingafræðina þá hafði ég ekki áhuga á frekari menntun í því fagi .
Á þessum tíma , haustið 2007 , bauð Álaborgarháskóli upp á nýtt nám , fyrstur háskóla á Norðurlöndum .
Ég kynnti mér námið , upplýsingaarkitektúr , og sá strax að það var mjög heillandi og góð framlenging á mínu fyrra námi .
" Upplýsingaarktitektúr kom fyrst fram á sjónarsviðið sem sérstök fræðigrein í Bandaríkjunum fyrir 10-15 árum .
" Grunnur fræðanna er hvernig koma eigi upplýsingum á framfæri á sem aðgengilegastan og bestan hátt .
Þar lítum við ekki eingöngu til fyrirtækja eða stofnana , sem þurfa að koma upplýsingum á framfæri , heldur metum hverjir nýta sér upplýsingarnar , hvers vegna og hvað þurfi að gera til að þær nýtist hverjum og einum á sem bestan hátt .
Við aukum virði upplýsinga með því að leiða notandann í gegnum þær upplýsingar sem hann þarfnast , en framhjá ónauðsynlegum upplýsingum .
Upplýsingarnar verða að svara þörfum notandans , hvort sem þær eru settar fram í netmiðlum , á veggspjöldum eða í dreifiritum , svo dæmi séu tekin .
Í raun á upplýsingaarkitektúr það sameiginlegt með byggingararkitektúr að við þurfum að skilgreina það rými sem við hönnum og hvernig það nýtist notandanum sem best .
Við verðum að greina notendahóp upplýsinganna og hvernig hann skilur upplýsingarnar út frá því samhengi sem hann sér hlutina í , áður en við hönnum upplýsingarnar og komum þeim á framfæri .
Þannig mætir notandinn því upplýsingaumhverfi sem er honum skiljanlegt og gerir honum auðvelt að nálgast þær upplýsingar sem hann hefur þörf fyrir .
" Innra net og tölvuleikur Til að skýra þetta frekar tekur Hildur Fjóla dæmi af þremur verkefnum , sem hún vann að með samnemendum sínum meðan á náminu stóð .
" Við hönnuðum innra net fyrir endurskoðunarfyrirtæki í Færeyjum .
Þar höfðu samskipti starfsmanna byggst mikið á tölvupóstum og þeir sem reyndari voru þurftu sífellt að svara sömu spurningum hinna reynsluminni .
Við greindum þörfina fyrir upplýsingar og hönnuðum innra net .
Innra netið veitir auðveldara aðgengi að upplýsingunum þar sem þær eru flokkaðar og skráðar eftir þörfum notandans .
Núna eru upplýsingarnar aðgengilegar öllum starfsmönnum þegar þörf er á þeim og vinnufriður til að sinna hefðbundnum störfum .
" Þegar Hildur Fjóla vinnur að verkefnum sem tengjast vefmiðlum taka forritarar gjarnan við og hrinda hugmyndum hennar í framkvæmd .
Í tilviki endurskoðunarskrifstofunnar var kerfið hins vegar einfalt , að hennar sögn , svo hún og samnemendur hennar unnu innra netið að mestu sjálfir .
Annað verkefni og gjörólíkt var fyrir textílfyrirtæki , sem ætlaði að sýna vörur sínar á stórri sýningu erlendis og vildi koma á framfæri vöru sinni og gildum .
" Við stungum upp á tölvuleik , sem notendum fannst skemmtilegt að leika , enda voru verðlaun í boði í lok sýningarinnar .
Leikurinn fól í sér ýmsar upplýsingar um fyrirtækið , til dæmis þær áherslur sem það leggur á umhverfismál .
Upplýsingunum var miðlað á skemmtilegan hátt , sem kom fyrirtækinu til góða og vakti áhuga notendanna .
" Þriðja verkefnið var unnið fyrir þetta sama textílfyrirtæki , en var af allt öðrum toga .
Innan fyrirtækisins starfar fjöldi manns , bæði við framleiðsluna sjálfa og við sölu og önnur skrifstofustörf .
Til að miðla upplýsingum innanhúss var ekki nóg að vinna efni á vef fyrirtækisins , enda ekki allir starfsmenn með aðgang að tölvu .
" Við settum fram hugmyndir um að miðla upplýsingum með stórum upplýsingaskjáum í fyrirtækinu , ásamt því að búa til plaköt sem hægt væri að hengja upp þar sem starfsfólkið færi reglulega hjá .
Markmiðið var að fá starfsfólkið til að taka þátt í hönnuninni með því að leyfa því að koma með ýmsar ábendingar um það sem betur mætti fara .
Fólk ritaði ábendingar sínar á post-it-miða , sem voru límdir á töflu í mötuneyti fyrirtækisins , aðrir gátu gert athugasemdir við hugmyndirnar og stjórnendur fyrirtækisins gátu nýtt sér þennan hugmyndabanka .
" Samnemendur Hildar Fjólu í upplýsingaarkitektúr voru aðeins 7 talsins .
Nokkrir þeirra hafa helst úr lestinni eða frestað námslokum , svo aðeins fjórir ljúka náminu í vor .
Hildur Fjóla er að leggja lokahönd á masters-ritgerðina , sem fjallar um upplýsingakerfi fyrir heimahjúkrun og heimilishjálp í Færeyjum .
" Ég er að vinna að hönnun upplýsingakerfis fyrir þá 1.400 starfsmenn , sem vinna við heimahjúkrun og heimilishjálp .
Þetta er mjög áhugavert verkefni , þar sem taka þarf tillit til mismunandi deilda og þar af leiðandi mismunandi vinnuferla .
Markmiðið er að upplýsingarnar séu á einum stað og að þessar deildir geti nýtt sömu upplýsingar og talað saman .
" Vilja koma heim Hildur Fjóla hefur verið við nám í Danmörku í fimm ár .
Hún og eiginmaður hennar , Ingvar Örn Ingvarsson , hafa hug á að flytja heim , en óvissan er mikil .
Ingvar Örn er að ljúka námi í alþjóðaþróunarfræði og börnin tvö , Björk 12 ára og Ingvar Andri 6 ára , vilja gjarnan komast í skóla heima á Íslandi .
" Ástandið heima gerir okkur auðvitað erfitt fyrir , en við viljum gjarnan komast heim til fjölskyldu og vina eftir fimm ára fjarveru .
" 