Þegar ég var kornungur blaðamaður á Tímanum var ég send norður að Laugum í Þingeyjarsýslu til þess að skrifa um aðalfund Stéttarsambands bænda .
Mig minnir að þetta hafi verið haustið 1981 .
Fundurinn stóð að mig minnir í eina þrjá daga , frá morgni til kvölds og ræður bændanna voru óteljandi margar og sumar óbærilega langar og leiðinlegar .
Þegar ég leyfði mér að kvarta við nærstadda um lengd , fjölda og lítið skemmtanagildi ræðnanna , sagði einn góður bóndi við mig , heldur háðskur á svip : " Já , Agnes mín .
Lýðræðið þreytir rassgatið ! " Þessi eldgamla saga hefur rifjast upp fyrir mér undanfarna daga , við það eitt að fylgjast með pólitískum umræðum í sjónvarpi og útvarpi .
Það þarf ákveðinn þroska til þess að geta ástundað lýðræðisleg vinnubrögð , um það hljótum við flest að vera sammála .
Við þurfum að bera virðingu fyrir skoðunum annarra , sætta okkur við leikreglur lýðræðisins , að nú ekki sé talað um landslög .
Þetta virðast flestir frambjóðendur gera , hvar í flokki sem þeir standa , með einni undantekningu þó .
Undantekningin er Ástþór Magnússon , sem fótumtreður allar leikreglur , gefur skít í landslög , svívirðir allt og alla , er með dónaskap , yfirgang , hávaða , belging , hroka og mannfyrirlitningu að vopni , hvenær sem hann opnar munninn , sem hefur því miður verið allt of oft á opinberum vettvangi undanfarna daga .
Það sem mér finnst vera hróplegt er að þessi maður hafi stofnað og sé í fyrirsvari fyrir hreyfingu sem heitir hvorki meira né minna en Lýðræðishreyfingin .
Þvílík öfugmæli .
Á þriðjudagskvöld sat Ástþór Magnússon í beinni útsendingu Sjónvarpsins sem efsti maður á lista Reykjavíkurkjördæmis norður , ásamt efstu mönnum annarra lista í kjördæminu .
Ástþór varð sér til skammar , með hrópum , dylgjum , fúkyrðum og sjálfsupphafningu .
Hann virti engan og ekkert , hvorki áheyrendur í sal , þáttastjórnendur , þær Jóhönnu Vigdísi og Þóru , aðra frambjóðendur né sjónvarpsáhorfendur heima í stofu og hefur væntanlega uppskorið í samræmi við eigin framkomu .
Þráinn Bertelsson , efsti maður á lista Borgarahreyfingarinnar , átti afar bágt með að sýna hvaða erindi hann á í pólitík .
Hann sagði að ef fólki liði ekki óbærilega , þá myndi atvinnuástandið á Íslandi lagast af sjálfu sér ! Ekki var það öllu gáfulegra sem kom úr munni efsta manns á lista Frjálslynda flokksins , Karls Matthíassonar , fallkandídats úr prófkjöri Samfylkingarinnar frá því fyrir nokkrum vikum : Hann sagði að bróðir sinn hefði hafið líkkistusmíðar , þegar harðna tók á dalnum .
Líkkistusmíð var hans lausn á atvinnuþrefinu ! Það fór ekkert á milli mála í þessari útsendingu að það voru tveir frambjóðendur sem báru af eins og gull af eiri og var raunar ótrúlegur samhljómur í málflutningi þeirra á ýmsum sviðum .
Þetta voru þau Katrín Jakobsdóttir , menntamálaráðherra og efsti maður á lista Vinstri grænna , og Illugi Gunnarsson , alþingismaður og efsti maður á lista Sjálfstæðisflokksins .
Að vísu sagðist Katrín vilja hækka skatta og lækka laun án þess að skýra hvernig slík hagfræði á að geta gengið upp .
Á miðvikudagseftirmiðdag hóf Ástþór Magnússon að " skemmta " landslýð á nýjan leik , er hann var gestur í síðdegisútvarpi Rásar 2 .
Hann nánast ruddi sér leið að hljóðnemanum , hrifsaði til sín völdin úr höndum þáttastjórnanda , lét fúkyrðin dynja á honum um hann og hans " ritskoðaða fjölmiðil , Ríkisútvarpið " og lýsti því yfir að hann ætlaði að lesa frétt fyrir landsmenn í beinni útsendingu sem fréttastofan hefði fyrr um daginn neitað að birta .
" Ég ætla að lesa þessa frétt og þú þarft þá að henda mér út með valdi ef ég fæ ekki að lesa þessa frétt í þessum ritskoðaða fjölmiðli og heyrið þið nú Íslendingar , " nánast öskraði Ástþór í hljóðnemann , stjórnlaus af ofstæki , frekju og yfirgangi og komst upp með það ! " Útrásarvíkingar reyna að stöðva framboð Lýðræðishreyfingarinnar " var upphaf " fréttarinnar " .
Það er ég viss um að ég er ekki ein um að velta því fyrir mér hvort Ástþór Magnússon sé endanlega genginn af göflunum .
Ég velti því fyrir mér , hvers vegna frekja hans , yfirgangur og hroki á að bitna á okkur Íslendingum , sem borgum jú nefskatt , óheyrilega háan , til þess að fá að hlýða á þennan fjölmiðil sem er í eigu okkar allra .
Ég fullyrði að maður eins og Ástþór á ekkert erindi í stjórnmál ; hann kemur óorði á lýðræðið með framkomu sinni og þess vegna var það svo einkar ánægjulegt að yfirkjörstjórnir Reykjavíkurkjördæmanna úrskurðuðu framboðslista Lýðræðishreyfingarinnar ógilda .
En Adam var ekki lengi í Paradís .
Landskjörstjórn úrskurðaði um miðjan dag í fyrradag að listar P-lista , Lýðræðishreyfingarinnar í Reykjavíkurkjördæmum norður og suður , væru gildir .
Lýðræðishreyfingin býður því fram lista í öllum sex kjördæmum landsins og við sitjum uppi með Ástþór gapuxa gapandi í eina viku enn .
agnes@mbl.is 