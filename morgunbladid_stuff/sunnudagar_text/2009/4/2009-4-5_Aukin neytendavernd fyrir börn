NAUÐSYNLEGT er að tryggja börnum meiri neytendavernd en öðrum enda ljóst að þau hafa ekki sama þroska og fullorðnir til þess að bregðast við markaðssókn og geta síður vegið og metið hvaða vörur og þjónustu þau hafa þörf fyrir .
Slík vernd á því meiri rétt á sér eftir því sem börn eru yngri og þá einkum þegar þau eru ekki undir verndarvæng foreldra eða annarra sem hafa umsjón með þeim .
Þrátt fyrir þetta hefur auglýsingum og annarri markaðssetningu í auknum mæli verið beint að börnum og unglingum , hér á landi sem annars staðar .
Þar sem lög vernda börn í þessu sambandi aðeins að takmörkuðu leyti töldu umboðsmaður barna og talsmaður neytanda nauðsynlegt að bregðast við vaxandi áreiti sem börn verða fyrir og gáfu því nýlega út ítarlegar leiðbeiningarreglur um aukna neytendavernd fyrir börn .
Leiðbeiningarreglurnar voru unnar í samstarfi við fjölmarga aðila , alls um 100 talsins , þar á meðal fyrirtæki , stjórnsýslustofnanir , almannasamtök , börn og fleiri hagsmunaaðila .
Allir voru sammála um að þörf væri á að setja frekari mörk – en álitaefnið var hvar mörkin skyldu liggja .
Hugmyndafræðin að baki leiðbeiningarreglunum var sú að hinir ýmsu hagsmunaaðilar kæmu sér saman um leiðbeiningar , sem tækju mið af hagsmunum allra aðila en miðuðust þó einkum við þarfir og hagsmuni barna .
Var slíkt samráð talið vænlegra til árangurs en einhliða reglusetning , enda gafst öllum tækifæri til þess að koma sjónarmiðum sínum á framfæri .
Fjölskylduvænar dagvöruverslanir Hinn 15. mars síðastliðinn , á alþjóðadegi neytendaréttar , tóku leiðbeiningarreglurnar formlega gildi eftir um þriggja ára undirbúning og nær tveggja ára samráðsferli .
Í leiðbeiningunum er að finna ýmis ákvæði sem varða neytendavernd barna .
Meðal helstu nýjunga má nefna að dagvöruverslunum ber að leitast við að sælgæti , flögur , gosdrykkir og slíkar vörur séu ekki nálægt afgreiðslukössum verslana og að jafnaði tryggt að að minnsta kosti einn kassi sé laus við slík sætindi .
Þá er mælst til þess að auðvelt sé að sneiða hjá slíkum vörum – einkum ef þau eru í sjónhæð barna .
Í tengslum við þetta hafa talsmaður neytenda og umboðsmaður barna sent ráðherra matvælamála , Steingrími J. Sigfússyni , tillögu um að tekið verði upp valfrjálst hollustumerki eins og önnur norræn ríki hafa gert en það myndi auka virkni leiðbeininganna umtalsvert .
Sérstök áhersla á sjónvarpsefni Einnig eru settar ákveðnar takmarkanir á auglýsingar sem beinast að börnum – einkum í tengslum við sjónvarpsefni fyrir börn .
Áréttuð er sú lagaregla að skilja auglýsingar frá öðru efni fjölmiðla .
Þá er einnig að finna leiðbeiningar um markaðssókn í skólum og tómstundastarfi .
Enn fremur eru settar skorður við markpósti til barna .
Loks er tekið fram að kynferðislega opinskátt efni , ofbeldi og klám eigi ekki erindi til barna .
Hægt er að kynna sér leiðbeiningarreglurnar nánar á heimasíðum embættanna , www.talsmadur.is og www.barn.is .
Leiðbeiningar í stað lagasetningar Mikil vinna var lögð í að undirbúa umræddar leiðbeiningarreglur og var sem fyrr segir leitað eftir víðtæku samráði við ýmsa hagsmunaaðila sem allir voru sammála um að slíkar leiðbeiningar yrðu settar í stað þess að setja lög um efnið .
Þá voru flestir einnig sammála um megindrætti í leiðbeiningunum og hvar helstu mörk ættu að liggja og tóku margir virkan þátt í að móta þau .
Mikilvægt er að farið sé eftir leiðbeiningarreglun svo að þær nái tilgangi sínum .
Nýverið lýsti stjórn Ríkisútvarpsins því yfir að framvegis yrðu ekki birtar auglýsingar á þeim tímum þegar líklegt er að börn horfi ein á barnaefni eða þegar dagskráin þykir höfða til mjög ungra barna .
Umboðsmaður barna og talsmaður neytenda fagna þessari viðleitni enda er sú stefnubreyting í samræmi við leiðbeiningarnar eins og forsvarsmenn RÚV hafa lýst yfir .
Því miður hefur reglunum þó ekki enn verið fylgt eftir á öllum sviðum .
Sem dæmi má nefna að nokkrar dagvöruverslanir virðast ekki hafa dregið úr því að stilla sætindum upp við afgreiðslukassa en talsmaður neytenda og umboðsmaður barna binda miklar vonir við að úr því verði bætt hið fyrsta .
Umboðsmaður barna og talsmaður neytenda óska eftir því að fyrirtæki virði reglurnar og munu hafa eftirlit með því og birta lista yfir fyrirtæki í því sambandi .
Loks er rétt að fagna auknum áhuga fjölmiðla á neytendamálum og aðhaldi í þessu efni og vilja talsmaður neytenda og umboðsmaður barna einnig hvetja foreldra og neytendur alla til þess að leggja sitt af mörkum til þess að stuðla að aukinni neytendavernd barna .
Margrét María Sigurðardóttir er umboðsmaður barna og Gísli Tryggvason er talsmaður neytenda .
