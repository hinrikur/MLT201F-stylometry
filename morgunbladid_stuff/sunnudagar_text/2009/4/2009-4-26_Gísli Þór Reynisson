Gísli Þór Reynisson fæddist í Reykjavík 21. júlí 1965 .
Hann lést á gjörgæsludeild Landspítalans við Hringbraut 12. apríl sl. Útför Gísla Þórs fór fram 22. apríl sl. frá Grafarvogskirkju .
mbl.is / minningar Ég minnist Gísla Þórs , systursonar míns , sem lítils drengs .
Dagurinn , sem þú fæddist , er mér ljóslifandi .
Ég var í unglingavinnunni í Heiðmörk að gróðursetja tré .
Þótt það væri mitt sumar var norðanátt og kalt , þannig að við Björg vinkona mín fundum það góða ráð að grafa okkur í skarnhauginn til að halda á okkur hita .
Þrátt fyrir að vera moldugar upp fyrir haus og illa lyktandi eftir veruna í haugnum , hindraði það okkur ekki í að fara beint á Fæðingarheimilið í heimsókn eftir vinnu .
Þú varst svo stór og myndarlegur og mamma þín og pabbi sýndu þig með svo miklu stolti og hamingju .
Það var svo ótrúlega gaman að eignast lítinn frænda og vera móðursystir .
Ég passaði þig mikið og fylgdist með hverju spori þínu öll bernskuárin .
Þær voru ófáar stundirnar sem við teiknuðum saman , hlustuðum á Kardemommubæinn og lásum bækur .
Þú varst strax svo kraftmikill , uppátektarsamur prakkari .
Ég man eftir þér í fallegum útprjónuðum peysum með þykkt , liðað , ljóst hárið , brúnn og skítugur í framan með hlæjandi augun .
Viðskiptavitið kom strax .
Fjögurra ára sast þú með pappakassa á horninu fyrir framan Barmahlíð 9 og seldir sælgæti í pokum .
Þú varst svo mikill kaupmaður að börnin í götunni grétu ef sælgætið hjá þér seldist upp , þó svo að sama gottið fengist á horninu á móti fyrir miklu minni pening .
Það var alltaf her af prökkurum í kringum þig .
Hvernig var þegar þú í gagnfræðaskóla bauðst til að koma með veitingar á foreldrakvöld og lagðir á borð glæsilega rjómatertu , fagurlega skreytta jarðarberjum ? Fólk tróðst til að ná sneið , en þegar var farið að skera af henni varð allsherjar hlátur í salnum .
Kakan var fyllt með soðinni ýsu , lifrarkæfu og ýmsum innmat .
Þú varst alltaf með " fyrirtæki " af ýmsum gerðum , enda sagðistu strax sem lítill strákur ætla til Ameríku og verða ríkur " business " -maður .
Ég man eftir páskum sem þú komst í heimsókn til okkar Þórarins í Svíþjóð þegar þú varst 15 ára .
Þá snerist allt um að finna diskóljós og diskókúlur , sem áttu að verða uppistaðan í einu stórfyrirtækinu þínu .
Þú hafðir lag á að virkja alla með .
Pabbi þinn og Þórarinn þræddu með þér öll fyrirtæki í Stokkhólmi sem seldu diskóljós .
Okkur mömmu þinni fannst ekkert áhugaverðara þá páskana , en hinar ýmsu gerðir diskóljósa .
En fyrirtækin áttu bara eftir að verða fleiri og stærri .
Þó svo að samverustundirnar yrðu færri með árunum , þar sem við bjuggum árum saman sitt í hvorri heimsálfunni , var alltaf svo hressandi að hitta þig .
Ég gladdist svo yfir að þú eignaðist góða , kraftmikla konu og yndisleg börn sem ég veit að voru þér mest virði af öllu .
Alla tíð varstu stolt foreldra þinna , Rósu og Reynis , sem alltaf studdu þig í einu öllu sem þú tókst þér fyrir hendur .
Þú varst fyrirmynd systkina þinna .
Ingibjörg systir þín og Óli , bestu vinir ykkar Önnu þar að auki .
Þín er sárt saknað af fjölskyldu og vinum .
Bryndís frænka .
Faðmurinn var stór , handtakið þétt og kímni í blikinu í augunum .
Þannig minnumst við vinar okkar og frænda Gísla Þórs .
Ég minnist endalausrar orku enda fóru heilu jólaboðin í að hafa hemil á stráksa en á fullorðinsárum nýttist þessi kraftur í annað eins og við þekkjum .
Ég minnist sundferðanna okkar í Elliðavatni þegar við vorum í summó hjá ömmu og afa þegar við fleygðum okkur ægilega djarfir í ískalt vatnið þar sem við misstum andann .
Ég minnist þess þegar ég var um tvítugt og Gísli bauð mér í flugferð í tveggja sæta rellu sem hann stýrði , nýkominn með flugmannspróf , og steypti vélinni hvað eftir annað til að hrella frænda sinn .
Svo hló hann tröllslegum hlátri þegar ég var hvítur í framan af skelfingu .
Ég minnist þess hversu vænt mér þótti um er Gísli og Anna fluttu heim eftir langa fjarveru í útlöndum að hann hringdi í mig til að endurnýja frændskapinn .
Við hjónin minnumst ánægjulegra stunda við veiðar , að njóta góðra veiga og að hlýða á einlægni og húmor í frásögnum hans .
Við minnumst ógleymanlegrar siglingar á Bospórussundi þegar við hittumst af tilviljun í Tyrklandi og eyddum deginum saman .
Ég minnist þess að hafa látið undan sannfæringarkraftinum í Gísla þegar hann fékk mig til að syngja " Just a gigolo " í karókí á Strikinu í Kaupmannahöfn í frábærri helgarferð .
Það hefði engum tekist nema honum .
Við hjónin minnumst góðs drengs með stórt hjarta og biðjum góðan Guð að blessa minninu hans .
Önnu Möggu , Önnu Fríðu , Gabríel , Benna og Kötu , foreldrum , systkinum og öðrum aðstandendum sendum við okkar innilegustu samúðarkveðjur .
Haukur Víðisson , Unnur Magnúsdóttir .
Elsku Gísli okkar kvaddi í nótt .
Þegar þessi skilaboð bárust okkur að morgni páskadags , þess dags þegar við minnumst upprisunnar og hins eilífa lífs , dró fyrir sólu í hjörtum okkar í fjölskyldunni .
Vissulega hafði Gísli verið mikið veikur en einhvern veginn trúðum við að hann , þessi kraftmikli og glaðværi maður , hefði orku til að hrista svona lagað af sér .
En enginn ræður sínum næturstað .
Gísli sýndi strax í æsku óhemju kraft , dugnað og orku til allra hluta og vilja til að láta hlutina ganga strax fyrir sig .
Snemma beygðist krókurinn , hann var ekki gamall þegar hann vildi fá að vera innanbúðar og selja vörur hjá okkur og þurfti þá stundum að bremsa hann af því vinnugleðin var mikil .
Viljinn , krafturinn og glæsilegur námsárangur dró hann til starfa á erlendri grund og haslaði hann sér völl í Evrópu en núna seinni árin höfum við einnig fengið að njóta krafta hans hér á Íslandi .
Það sem okkur er minnisstæðast í fari Gísla er geislandi lífskraftur og létt lundarfar .
Hann var alltaf kátur , jákvæður og mikill persónuleiki og lét mikið að sér kveða á sínum vettvangi .
Við fjölskyldan þökkum honum samfylgdina um leið og við vottum konu hans og börnum og allri fjölskyldunni okkar dýpstu samúð .
Víðir Þorgrímsson og fjölskylda .
" Við hittumst í " lunch " ! " Svo var hann þotinn að rækta sínar lendur .
Gísli Reynisson var alltaf með eitthvað á prjónunum .
Ég hitti hann fyrst í Ríga á síðustu öld þegar ég var þar starfa minna vegna .
Þá leit hann út fyrir að vera eldri en tvævetur , sem var kostur á þeim tíma , og sýslaði í alls konar viðskiptatækifærum .
Út um allar trissur ! Áttaði mig fljótt á því að það var aldrei logn nálægt þessum manni .
Hann bókstaflega þaut áfram og oft og tíðum áttaði maður sig alls ekki á því hvað hann var að fara fyrr en löngu seinna .
Hann sýndi mér einu sinni haug af gömlum , slitnum verksmiðjubyggingum hvar nú stendur glæsilegur iðngarður með alls konar starfsemi .
Ég á vini sem standa þar í rekstri og gengur vel .
Þá talaði hann um húsaþyrpingu við flugvöllinn og seinna átti ég eftir að leigja skrifstofu þar .
Öll þjónusta til fyrirmyndar .
Súkkulaði og tertur urðu líka líf hans og yndi á þessum stað .
Samlokur líka .
Svo þegar garðurinn var fullræktaður þá stækkaði hann garðinn eða fann nýjan .
Ef hann komst ekki nógu fljótt á milli þá fékk hann sér bara eigin samgöngutæki til að leysa það mál og bjó til viðskipti í leiðinni .
Gísli hafði líka næmt auga fyrir fegurð .
Hann komst yfir íbúð í miðbænum sem var stórkostleg , öll gerð upp á sama máta og hún var um aldamótin 1900 .
Hrein unun að koma þar inn .
Hann kláraði sín verkefni sem aðalræðismaður Íslands fljótt og vel .
Hafði gott orð á sér á þeim bæ .
Þá reyndist hann mér afskaplega vel í því sem að mér og mínum sneri .
Í Lettlandi var hann ekkert að trana sér fram .
Þar hefur hann afar fært starfsfólk .
Til þess var tekið hvað þau voru stolt af því að vinna með honum í að gera Lettland betra .
Vissulega er hans sárt saknað og hann fór allt of fljótt í næstu ferð en það er engum blöðum um það að fletta að hann lifði lífinu og mörg meðallíf á þessari jörð .
Gísli er og verður mjög minnisstæður samferðamaður .
Lærði margt af honum .
Meira en ég hélt .
Votta börnum hans , konu og ættingjum innilegustu samúð .
Jóhann Valbjörn Ólafsson .
Maður kynnist ekki fólki á hverjum degi en stundum hittir maður fólk sem sérstaklega auðvelt er að kynnast .
Þegar við bjuggum í Danmörku um árið vorum við svo lánsöm að kynnast Önnu Möggu og Gísla .
Börnin voru á svipuðum aldri , við á svipuðum aldri og fjölskyldurnar bjuggu stutt hvor frá annarri .
Fljótt varð til vinskapur sem aldrei bar skugga á .
Hann Gísli vinur okkar var stórmenni í orðsins fyllstu merkingu .
Stór á alla kanta , hugsaði stórt og það sópaði að honum hvar sem hann kom .
Ávallt hrókur alls fagnaðar , mikil félagsvera sem fór ekki í manngreinarálit .
Hann hafði sterka nærveru og hafði áhrif á alla sem kynntust honum .
Aldrei heyrðum við hann hallmæla neinum manni og hefði hann ekki eitthvað gott um fólk að segja lét hann vera að láta álit sitt í ljós .
Við höfum brallað ýmislegt saman og það er óhætt að segja að það var alltaf glatt á hjalla þegar þau hjón voru annars vegar .
Hvílíkir gestgjafar ! Örlát og bæði góðir kokkar .
Gísli var mikil félagsvera sem hafði gaman af því að hitta fólk , spjalla um lífið og tilveruna , skoða viðskiptatækifæri , hlæja og fíflast .
Anna og Gísli voru flott og samstillt par .
Þegar við kynntumst þeim vann Anna hörðum höndum að því að gera upp glæsilegt húsið á Ole Olesens Vej í Danmörku á meðan Gísli sinnti störfum sínum í Lettlandi .
Anna pússaði flísar og parket , málaði eldhúsinnréttingu og veggi , tók til hendinni í garðinum ásamt því að sinna börnunum , oftast með fullt húsið af gestum .
Gísli var stoltur af duglegri konunni sinni en hafði stundum orð á því að krafturinn væri slíkur að sólarhringurinn dygði henni ekki og að það væri líka hægt að gera hlutina þegar heimilisfólkið væri vakandi .
Gísli hafði mikla ánægju af alls konar dóti og græjum .
Hann átti alltaf nýjustu gerð af flóknum og tæknilegum símum , stoltur var hann af litlu hljómflutningstækjunum með stóra hljóminn og eitt sinn kom hann heim með grill og fékk Sigga félaga sinn til að aðstoða sig við að koma því saman .
Það var auðsótt mál enda ekki reiknað með því að verkið tæki tvo daga ! Við hefðum getað sagt okkur það strax að Gísli færi ekki að kaupa grill af einföldustu gerð .
Þetta grill var mikið notað , einnig löngu eftir að hefðbundnu grilltímabili dönsku nágrannanna lauk , sem horfðu í forundran á Íslendinginn í amerísku stuttbuxunum grilla í öllum veðrum .
Gísli þurfti vinnunnar vegna að dvelja langdvölum fjarri fjölskyldunni og það ríkti ávallt mikil eftirvænting þegar von var á pabba heim .
Þá var glatt á hjalla .
Gísli hefði ekki blómstrað eins og hann gerði hefði hann ekki haft Önnu sér við hlið sem ávallt hefur stutt hann og haldið styrkum höndum um börn og bú .
Fjölskyldan var Gísla mikils virði og var hann stoltur af yndislegum og vel gerðum börnum sínum sem nú horfa á eftir pabba sínum langt fyrir aldur fram .
Það er með harm í hjarta sem við kveðjum góðan vin .
Elsku Anna Magga , Anna Fríða , Gabbi , Benni og Kata , við vottum ykkur okkar dýpstu samúð .
Minningin um góðan dreng lifir í hjörtum okkar .
Ingibjörg Ingadóttir og Sigurður Viggó Halldórsson .
Í dag finnst okkur þau orð sem stundum heyrast , að þeir deyi ungir sem guðirnir elska , eiga vel við , þótt erfitt sé að sætta sig við það .
Í dag kveðjum við félaga okkar , Gísla , en líklega hafa guðirnir haft þörf á snillingi til að leysa vanda heimsins .
Gísli var einstakur félagi sem var alltaf brosandi og gerði óspart grín að hlutunum .
Árið 1990 , þegar við hjónin giftum okkur , langaði okkur í kjölfar þess mikið út í nám .
Gísli kom þá til sögunnar og lagði hart að okkur að koma með sér út til Ameríku í skóla í Oregon .
Áður en við vissum af var Gísli búinn að skipuleggja allt fyrir okkur og meira að segja búinn að redda húsi við hliðina á sér til leigu .
Við hjónin slógum til og fluttum með Gísla út þar sem við settumst á skólabekk .
Á leiðinni út til Oregon kom snilli Gísla strax í ljós .
Á einhvern hátt , sem við höfum aldrei komist að , tókst honum að gera þessa löngu flugferð ögn þægilegri þar sem hann gat fært okkur upp í Saga class .
Við bjuggum við hliðina á Gísla á Country Club Road um hríð en síðar leigðum við þrjú saman hús .
Gísli var einstakur félagi sem ýtti manni út í hlutina , sem maður forðaðist stundum vegna feimni eða óöryggis .
Dæmi um það var þegar við vorum nýkomin til Oregon og fórum á Burger King til að panta okkur hamborgara .
Þegar röðin kom að okkur að panta þögðu Magga mín og Gísli og létu mig um að tala og panta því ég kom mér alltaf undan þar sem mér fannst ég ekki eins " klár " að tala enskuna og þau .
Upphófst nú smá vandræðaleg þögn þar sem bæði þau og afgreiðslukonan horfðu á mig en einhvern veginn endaði þetta þannig að við fengum öll mat – hvort sem hann var nú rétt pantaður eða ekki .
Við hjónin , ásamt Gísla , ákváðum að fá okkur labradorhvolp saman sem við nefndum Lucky .
Það var samkomulag að við myndum sjá um hann saman , en það kom þó fljótlega í ljós að Gísli náði ekki alveg að standa við allar hliðar samkomulagsins .
Gísli var nefnilega einstaklega klígjugjarn og kúgaðist til dæmis alltaf við að bursta sínar eigin tennur .
Hann gat því alls ekki þolað flærnar eða hreinsað upp hundaskítinn þannig að það kom í okkar hlut að sjá um það meðan Gísla fannst voða notalegt og gott að klappa henni .
Á þessum námsárum okkar í Ameríku vorum við Gísli báðir í yfirvigt en fljótlega varð okkur ljóst að við þyrftum að gera eitthvað í málinu .
Við fórum því að stunda líkamsrækt og spiluðum skvass saman á hverjum degi og enduðum bara nokkuð flottir .
Þessi ár með Gísla í Ameríku eru án efa einhver bestu og eftirminnilegustu ár okkar hjóna og verðum við Gísla ævinlega þakklát fyrir að hafa átt þátt í að koma okkur út .
Á seinni árum hittum við Gísla sjaldnar en þó svo að margir mánuðir liðu stundum á milli " hittinga " var alltaf eins og við hefðum heyrst í gær .
Við vottum fjölskyldu Gísla okkar dýpstu samúð .
Megi Guð styrkja ykkur í þessari miklu sorg .
Halldór Jensson , Margrét Ármann .
Sú var tíð að Riga var djásnið í kórónu sænska stórveldisins .
Hún var stærsta borg Svíaríkis – stærri og ríkari en Stokkhólmur – og umsvifamesta viðskiptamiðstöð Hansakaupmanna við Eystrasalt .
Þetta breytti ekki því að þeir töluðu þýsku í kauphöllinni .
Riga var þeirrar tíðar Hong Kong – alþjóðleg verslunarmiðstöð – sem flutti útflutningsafurðir hins mikla rússneska meginlands til markaða Hansaborganna : Lübeck , Kaupmannahafnar , Hamborgar og Amsterdam .
Og þar sem eru líbbleg viðskipti , kviknar gjarnan blómleg menning .
Það var þarna sem Richard Wagner tók út þroska sinn sem tónskáld og Eisenstein lagði löngu seinna grundvöllinn að sovéskri kvikmyndalist .
Flestar borgir við Eystrasalt voru satt að segja lítið annað en útkjálkaþorp í samanburði við hina fjölþjóðlegu menningu sem blómstraði í Riga , þegar hún var á hátindi frægðar sinnar .
Það er skemmtilegt til þess að hugsa að dr. Gísli Reynisson , ræðismaður Íslands í höfuðborg Lettlands , átti ósmáan hlut að því að reisa Rigu aftur til fornrar frægðar .
Á bak við það er svolítil saga .
Gísli hélt ungur maður af Íslandi til náms í Vesturheimi í stærðfræði og fjármálafræðum .
Hending réð því að sem hann var að ljúka meistaraprófi í fjármálafræðum vestur á Kyrrahafsströnd Bandaríkjanna , fékk hann finnskan stærðfræðing sem leiðbeinanda .
Þeim varð vel til vina , finnska meistaranum og hans íslenska lærisveini .
Það hafði í för með sér að Gísli fylgdi meistara sínum til Tampere í Finnlandi , þaðan sem hann lauk lícencíat-prófi í stærðfræði og doktorsprófi í fjármálastærðfræði .
Þar með voru örlög hins unga Íslendings ráðin .
Eftir stuttan stans í St .
Pétursborg á vegum finnsks fjármálafyrirtækis komst Gísli að raun um að það væri betra að ástunda einkaframtakið sjálfur en að kenna það öðrum .
Hann færði sig um set og settist að í Riga .
Réttur maður á réttum stað á réttum tíma .
Riga var í rúst .
Þar var allt falt .
En það þurfti líka að taka til hendinni til að byggja upp á ný .
Erlendir fjárfestar , sem vildu hasla sér þar völl , þurftu nútímalegar bækistöðvar og hátæknifjarskipti við umheiminn .
Snilli Gísla var að hann var alltaf einu skrefi á undan samkeppninni .
Þeir sem vildu setja upp sjoppu í Riga , hvort heldur það voru Microsoft , Statoil eða Pepsi Cola , svo að ekki sér minnst á minni spámenn , enduðu því sem leiguliðar Gísla .
Hann kom upp nútímalegri hafnaraðstöðu .
Hann byggði iðngarða með últratækni .
Smám saman leiddi eitt af öðru .
Að lokum var Gísli orðinn einn helsti athafnamaður hins endurreista Lettlands .
Hvað var það sem gerði Gísla að ríka manninum í Riga ? Það var maðurinn sjálfur .
Hann var vakinn og sofinn yfir verkefninu .
Hann greindi stöðuna af köldu raunsæi og mikilli nákvæmni .
Sumir sögðu hann ofvirkan .
Óvirkur var hann alla vega ekki .
En þrátt fyrir áræðið , sýndi hann einatt ýtrustu varfærni .
Stöðumat stærðfræðingsins var þrælundirbúið .
Hann greindi áhættuna skýrt , reyndi að sjá fyrir hið óorðna , en hafði ævinlega varaplan B og C til að bregðast við því óvænta .
Þess vegna reyndist hann farsæll .
Mikið vildi ég til þess gefa að forsjármenn íslenska lýðveldisins hefðu sýnt sambærilega árvekni , í bland við framsýni og varfærni .
Athafnaskáld með akademískan bakgrunn .
Þeir eru ekki margir slíkir .
Kannski var það það , sem gerði gæfumuninn .
En hann féll frá allt of ungur .
Það var svo margt ógert .
En hann átti góða samverkamenn í Lettlandi , sem nú verða að halda merkinu á loft .
Laima-klukkan verður að halda sínum hljóm .
Við Bryndís sendum Önnu Margréti og allri fjölskyldunni samúðarkveðjur með þökk fyrir góðar samverustundir á bökkum Daugava .
Jón Baldvin .
Á lífsleið okkar finnum við samferðamenn sem við bindumst traustum böndum .
Gísli var einn slíkur , hann var mér dýrmætur vinur og mikil stoð .
Hreinskilni hans , hlýja og einlæg vinátta var einstök .
Gísli tók öllum opnum örmum , það var ekki annað hægt en að hrífast með .
Glettinn húmor og orðheppni var eitt af því sem gerði hann svo skemmtilegan .
Hann var mikill prakkari í sér og stríðinn .
Ógleymanlegt er þegar Gísli steig á svið og söng eitt af sínum uppáhaldslögum " Just a gigolo " .
Þar voru allir taktarnir teknir og ekkert gefið eftir .
Gísli hafði gaman af fólki og leitaði uppi jákvæðni í fari hvers og eins .
Fyrir tilstilli hans hef ég kynnst fólki sem ég hefði annars aldrei kynnst og upplifað margt sem ég hefði annars aldrei upplifað .
Fyrir það er ég honum þakklátur .
Hann var næmur á líðan og aðstæður fólks .
Það var ekki erfitt að finna hjá honum skjól og þau eru ófá skiptin sem við ræddum vonir okkar og þrár , fjölskyldur og væntingar .
Gísli var óhræddur við að standa við það sem hann trúði á .
Hann fór þar ótroðnar slóðir og naut hann hverrar mínútu til fulls .
Hann framkvæmdi og upplifði svo mikið meira en margur mun auðnast alla sína lífdaga .
Fjölskylda Gísla var honum dýrmæt .
Þar kemur upp í hugann ferðalag frá Riga til Finnlands .
Gísli sýndi mér hvar fjölskyldan hafði komið sér fyrir meðan hann stundaði nám og hóf síðan sinn feril .
Hann sagði mér sögur úr þeirra daglega lífi og var auðséð hvað hann elskaði og var stoltur af Önnu og börnunum .
Gísli og Anna héldu glæsilegt heimili sem ávallt er gott að koma til .
Skipti engu hvort væri í Riga , Kaupmannahöfn , Haukanesi eða Patró .
Alls staðar settu þau sinn sérstaka blæ sem lýsti af hlýju og opnum hug .
Við Hanna áttum margar skemmtilegar stundir með þeim þar sem setið var langtímum saman og spjallað .
Strákarnir mínir tala enn um hve gaman var að vera með Gísla í Riga þar sem hann bar þá á herðum sér og átti stóran þátt í að gera ferðalagið ógleymanlegt .
Ekki þarf að leita langt til finna hvar rætur Gísla lágu .
Við fráfall föður míns voru hlý orð Reynis mér dýrmæt , til hans gæti ég ávallt leitað .
Slík var hlýjan á Þinghólsbrautinni og sú sem Gísli tók með sér í veganesti .
Gísli skilur eftir sig stórt skarð .
Hann hefur snert svo marga , komið svo mörgu til leiðar að erfitt er að ímynda sér veröldina án hans .
Það er því okkar hér að halda merki hans á lofti .
Önnu , börnin , Reyni , Rósu og systkin hans biðjum við Guð að geyma og styrkja .
Eins samhent fjölskylda og þið eruð munið þið finna frið og styrk sem leiðir ykkur áfram .
Kæri Gísli , það eru dýrmætar minningar og kærleikur sem mun hjálpa mér að minnast þín .
Það verður ekki erfitt , slíkur er fjöldi þeirra stunda sem ég hef verið svo lánsamur að eiga með þér .
Nú leggur þú upp í nýja ferð og þar munt þú örugglega finna fyrir þinn góða vin Kristján .
Saman þar munuð þið skilja eftir spor sem enginn annar hefur gert .
Farðu í friði , kæri vinur , hjá mér muntu ávallt eiga stað , Þinn vinur , Örn Héðinsson .
Það er sárt að horfa á eftir kærum vini á besta aldri , vini sem kom í heimsókn til mín fyrir aðeins örfáum vikum , þá kátur , hress og með húmorinn í lagi – eins og venjulega .
Það er óskiljanlegt og maður trúir því vart að hann sé burtu genginn .
Eftir stendur söknuður , tómleiki og jafnvel reiði yfir því hvernig fór .
Gísli Þór Reynisson var mikið ljúfmenni , leiftrandi persónuleiki , greindur og maður alls fagnaðar .
Hann náði miklum árangri í viðskiptum , var fylginn sér og ákveðinn í hvívetna .
Leiðir okkar Gísla lágu fyrst saman á árinu 1998 .
Það var um það leyti er Gísli var að kaupa Laima og stofna önnur fyrirtæki í Lettlandi .
Gísli stóð fyrir uppbyggingu Nordic Industri Park í Olaine í Lettlandi sem voru með fyrstu alvöru iðn-görðunum sem byggðir voru upp í baltnesku löndunum .
Í einni af fyrstu ferðum mínum til Riga sem síðar urðu allmargar bauð Gísli mér að skoða verksmiðjuna sem hann hafði þá einkavætt og sem varð grunnurinn að NIP .
Verksmiðjan hafði séð Sovétríkjunum fyrir plastíhlutum í m.a. bifreiðar , en hrundi þegar ríkin liðu undir lok .
Heimsóknin til Olaine var hvað minnisstæðust fyrir það að byggingarnar voru fjölmargar og stórar , alls um 80 þús. fm að flatarmáli og í svo slæmu ásigkomulagi að ekki þótti öruggt að ganga um þær sökum hættu á hruni .
NIP iðngarðurinn , sem var opnaður í febrúar 2000 var og er hinn glæsilegasti og varð sá fyrsti af mörgum sem síðar voru stofnaðir af Gísla og félögum .
Seinni árin hefur Gísli stofnað til fjölda viðskipta og má segja að á toppnum tróni kaup Nordic Partners á hótel- og veitingastaðakeðju af Remmen fjölskyldunni í Danmörku .
Við Gísli höfðum stefnt að því um alllangt skeið að fara saman í veiðiferð og ákváðum við síðasta sumar ásamt nokkrum félögum að leita fanga í Þingvallavatni um miðjan maí 2009 .
Sú veiðiferð verður farin , að vísu einum færri en áætlað var en ég þykist þess fullviss að Gísli verði með okkur í anda .
Mér barst í vikunni mynd sem tekin var á gamlárskvöld 2008 af Gísla og föður mínum , þeir báðir kampakátir , sá eldri í sérsaumuðu Savile Row fötunum sínum og sá yngri í sérsaumuðum officera-búningi .
Nú eru þeir báðir allir – fóru með 3ja daga millibili .
Ég hugsa með hlýhug til allra þeirra ánægjustunda sem við Gísli áttum saman hvort sem var á heimilum okkar , á Þingvöllum eða í útlöndum .
Megi minningin um góðan dreng varðveitast í hugum okkar allra og veita Önnu Möggu , börnunum og allri fjölskyldunni styrk til framtíðar .
Einar Þór Þórhallsson .
Hann kom til mín á skrifstofuna í Helsinki einn vordag árið 1993 til að kynna sig og það sem hann hafði á prjónunum .
Hann hét Gísli Þór Reynisson .
Hann hafði hleypt heimdraganum ungur og hafði farið til náms í Bandaríkjunum aðeins 18 ára gamall og ekki snúið heim eftir það .
Honum var mikið niðri fyrir og leist mér vel á hann .
Hann var byrjaður í viðskiptum í Finnlandi , aðallega í verkefnum í Rússlandi og Eistlandi með finnskum og eistneskum vinum sínum .
Ekki grunaði mig þá að þessi heimsókn ætti eftir að verða upphaf náins samstarfs til margra ára .
Fjórum áður síðar hófum við samstarf .
Gísli hafði þá ákveðið að helga starfskrafta sína viðskiptatækifærum í Lettlandi .
Varð það úr að í ársbyrjum 1997 gekk ég til liðs við Gísla og lettneskan viðskiptafélaga hans Daumants Vitols .
Verkefnið var fjárfesting í fyrirtækinu European Plastic Industries , sem Gísli hafði stofnað fáum vikum áður utan um einkavæðingu fyrrverandi áttundu stærstu plastverksmiðju Sovétríkjanna .
Nokkru síðar var það fyrirtæki sett undir sjálfstætt eignarhaldsfélag , sem hlaut nafnið Nordic Industries og sem við urðum sameigendur að .
Skiptum við með okkur verkum þannig að ég tók að mér að verða stjórnarformaður og hann framkvæmdastjóri .
Síðar bættust nýir hluthafar í hópinn og í stjórn .
Gísli var alltaf meirihlutahluthafi í þessum félögum og réð að mestu ferðinni um viðskiptahugmyndir og tækifæri .
Nordic Industries undir daglegri stjórn Gísla átti eftir að skilja eftir sig merkan kapítula í sögu hins nýfrjálsa Lettlands .
Gömlu plastverksmiðjunni sem bar merki hrunins heimsveldis og sem sem bæði Andropov og Gorbachov höfðu heimsótt á sovéttímanum , var árið 1999 breytt í 80.000 fm nútímalega iðngarða undir nafninu Nordic Industrial Park og enn aðrir 40.000 fm iðngarðar voru reistir ári síðar .
Rýmið var leigt út til ýmiskonar atvinnustarfsemi .
Í einu herbergi var komið upp minjasafni um Sovéttímann .
Þá voru keypt þekktustu fyrirtækin í köku- , sælgætis- og drykkjarvöruframleiðslu í landinu , þ.e. Staburadz , Laima og Gutta , auk þátttöku í fjölda smærri fyrirtækja í ýmsum greinum iðnaðar , hafnarþjóustu og hugbúnaðar með yfir 2000 starfsmenn .
Það var siglt mikinn og sú saga verður örugglega síðar skráð .
Á þessum árum áttum við náið persónulegt samstarf sem var í senn gefandi og ánægjulegt enda var Gísli ákaflega lifandi og skemmtilegur ungur maður og hrókur alls fagnaðar í hópi samstarfsmanna og vina .
Árið 2004 skildu leiðir í viðskiptum okkar og Gísli fékk nýja félaga til samstarfs í félagi undir nafninu Nordic Partners .
Með Gísla er genginn , óvenjulegur og litríkur athafnamaður , einstaklingur sem lifði sterkt , afrekaði mikið og deyr ungur líkt og þeir sem guðirnir elska .
Í Lettlandi skilur hann eftir sig djúp spor þar sem hans verður sárt saknað .
Í mínum huga lifa ljúfsárar minningar um eftirminnilega samferð í Riga á mótunartíma nýrrar Evrópu .
Ég votta Önnu , börnunum , foreldrum Gísla og systkinum innilega samúð .
Þorsteinn Ólafsson .
