GÓÐAN daginn , Friðrik .
Ekki get ég þakkað þér fyrir síðast ( á Landsfundi Sjálfstæðisflokksins nú á dögunum ) .
Það hefði verið þér til sóma að fara frekar í pontu og skamma mig þaðan en að koma út í sal með hávaða og látum .
Hitt er svo annað mál að aldrei má taka þann helga rétt af mönnum að verða sér til skammar .
Ég ætla lítillega að útskýra fyrir þér ástæður fyrir því sem ég sagði á fundinum um framkomu Landsvirkjunar við landeigendur á Fljótsdalshéraði við undirbúning og gerð Kárahnúkavirkjunar .
Sendiboðar Landsvirkjunar komu t.d. á heimili á Héraði og tóku upp úr tösku sinni samning um bætur vegna línu- og vegalagninga á viðkomandi jörð og buðu um eina milljón króna fyrir land og efni .
Þegar bóndinn gerði athugasemdir við útreikninga Landsvirkjunar og þeir sáu að hann kunni á ýmsu skil , kipptu þeir blaðinu að sér og stungu í púss sitt og tóku upp annað og spurðu hvort honum litist betur á það .
Þar var upphæðin fjórum til fimm milljónum hærri .
Finnst þér sæmandi fyrir stofnun eins og Landsvirkjun sem er í eigu ríkisins að fara svona á milli bæja eins og Gróa á Leiti ? Hefði ekki verið smekklegra að koma í upphafi með vandað tilboð frekar en að reyna að plata þá sem fylgjast kannski ekki nógu vel með málum ? Ég vil ennfremur nefna aðferðafræðina sem notuð var við að meta verðmæti orkunnar til virkjunarinnar .
Það var gert þannig að Stefán Pétursson , fjármálamógúll Landsvirkjunar , fór til verkfræðistofu föður síns og fékk þar það sem Landsvirkjun kallar " hlutlaust mat " .
Með slíkum vinnubrögðum er okkur , þinglýstum eigendum réttinda á Fljótsdalshéraði , sýnd fádæma fyrirlitning .
Ég vil endurtaka það sem ég sagði á fundinum , það er þér og Landsvirkjun til vansa að vinna svona , ekki síst þér sem einum höfunda slagorðsins Báknið burt ! Þó hafa svo sem fleiri en þú , býsna valdamiklir í Sjálfstæðisflokknum , verið ótrúlega ómerkilegir , t.d. í þjóðlendumálum .
Það er góður siður fyrir pólitíkusa að muna síðdegis það sem sagt var fyrir hádegi .
Fallegar ræður um einstaklingsfrelsi á öllum sviðum eru góðar ef menn gleyma ekki að vinna eftir þeim .
Það gladdi mitt gamla hjarta að finna á Landsfundinum raunverulegan vilja sjálfstæðismanna til að standa vörð um einstaklingsfrelsið og hin gömlu gildi .
Hinn almenni flokksmeðlimur gefur ekki mikið fyrir fólkið í fílabeinsturninum .
Það er ekki nóg fyrir drengi úr stuttbuxnadeildinni að fara í síðbuxur ef ekki fylgir með raunveruleikatengd vitræn hugsun .
Það væri sómavottur að því fyrir Landsvirkjun og forstjórann að biðjast afsökunar á þeim vinnubrögðum sem ég hef hér lýst .
Með takmarkaðri virðingu , VILHJÁLMUR SNÆDAL , bóndi og landeigandi .
Frá Vilhjálmi Snædal 