Eftir Sigurð Ólafsson sigurdurolafsson@gmail.com Ekki þarf að tíunda fyrir nokkrum Íslendingi að sú efnahagskreppa sem dunið hefur á heimsbyggðinni að undanförnu hefur víðtækar efnahagslegar og samfélagslegar afleiðingar .
Færri hafa ef til vill leitt hugann að því að kreppan kann ekki bara að hrófla við efnahag og samfélagsstöðu fólks , heldur er talað um raunverulega hættu á því að hún ógni öryggi einstakra ríkja og þjóða .
Á það hefur til dæmis Dennis C. Blair , nýráðinn yfirmaður leyniþjónustukerfa Bandaríkjanna , bent .
Hann hélt því þannig fram fyrir fáeinum vikum að hryðjuverkaógnin hefði vikið í bili sem helsta vá sem steðjaði að bandarísku þjóðinni .
Í stað hennar var efnahagskreppan sjálf orðin aðalhættan .
Hann minnti þar á stórar kreppur fyrri tíma sem leiddu af sér óstöðugleika og uppgang ofbeldisfullra öfgastefna .
Einnig vísaði hann til ástandsins í mörgum fátækari löndum heimsins sem ekki hafa burði til að takast á við þá krísu sem kann að koma upp þegar að ríkissjóðirnir tæmast hver eftir annan .
Fleiri hafa talað á sömu nótum og minnt á að efnahagskreppan geti sýnt okkur hversu viðkvæm staða lýðræðis og borgaralegra réttinda getur verið þegar að órói ríkir á einhverju sviði .
Lýðræði á róstusömum tímum Alþjóðasamtökin IDEA , Institute for Democracy and Electoral Assistance , eru með höfuðstöðvar í Stokkhólmi .
Þau einbeita sér að málefnum tengdum lýðræðisvæðingu og átökum .
IDEA hefur því reynslu af því að greina og takast á við þær hættur sem steðja að lýðræðinu á róstusömum tímum .
Þar starfar Santiago Villaveces , kólumbískur sérfræðingur í öryggisþáttum lýðræðisvæðingar .
Villaveces hefur komið víða við í störfum sínum og rannsóknum um heim allan en undanfarið hefur hann beint sjónum sínum nokkuð að Nepal og verkefnum sem IDEA hefur verið trúað fyrir þar .
Þegar ég hitti Villaveces í Stokkhólmi fyrir skemmstu bið ég hann að leggja mat á þá stöðu sem kreppan kann að leiða til í ríkjum þar sem lýðræðið stendur höllum fæti .
Hann segir að grundvallaratriði hjá hverjum valdhafa sé að hafa stjórn á öryggisþáttum sinnar lögsögu : " Þeir sem vilja átta sig á því hversu langt lýðræðisþróun er í raun komin í ríkjum sem eru á þeirri vegferð ættu að skoða öryggisþáttinn sérstaklega .
Lýðræðisvæðing öryggisþáttarins og stofnanaskipan þess málaflokks gefur þar mjög sterkar vísbendingar um raunverulega heildarstöðu .
Það er mjög algengt að þar haldist lengi við einræðiskennd skipan og starfsaðferðir .
Aðilar þar innanborðs eru þannig oft síðastir til að sleppa takinu á gamla tímanum í baráttunni við lýðræðislegar leikreglur .
" Villaveces segir að IDEA reyni að beita samráði í aðgerðum sínum við að stofnanavæða öryggisþáttinn í löndum þar sem aðstoðar er óskað við að þróa lýðræðislega skipan .
Það er ný nálgun fyrir lönd eins og Nepal þar sem að ofbeldi hefur verið undirstaða valds í stað laga og réttar .
Breytingar í slíkum tilvikum taki langan tíma enda er um leið verið að innleiða nýtt hugarfar og stjórnmálasiði auk þess sem takast þarf á við aðila sem sjá sér hag í að halda einræðistilburðunum við .
Þegar Villaveces er beðinn um að meta áhrif efnahagskreppunnar á stöðu lýðræðis í mörgum hinna veiku lýðræðisríkja heimsins þá nefnir hann enn og aftur öryggisþáttinn .
Hann talar um að áhrifin gætu orðið mun verri en þau virðast á yfirborðinu : " Fólk verður vart við aukið atvinnuleysi og breiðara bil milli ríkra og fátækra .
En það sem líka gerist í ríkjum þar sem lýðræði á undir högg að sækja er að þar getur orðið afturhvarf til aðferðafræði einræðisins og herforingjastjórnar .
Litið er á samfélagslegan óróa og óánægju sem ógn við stjórn landsins .
Þess vegna er öryggisstofnunum samfélagsins , t.d. lögreglu og her , þá beitt á einræðiskenndan hátt til þess að slá skjaldborg um stjórn landsins .
Þetta er gert í stað þess að taka mark á áhyggjum fólks .
Bregðast síðan við ástandinu með því að búa til friðsamlegt andrúmsloft þar sem að fólki er gert kleift að mótmæla , koma skoðunum sínum á framfæri og leita leiða til sátta .
" Lýðræðinu misbeitt Villaveces segir að það sé misdjúpt á því að stjórnvöld detti aftur í far einræðis þegar þau reyna að beita skjótvirkum og áhrifaríkum aðgerðum gegn efnahagslegum og samfélagslegum áhrifum kreppunnar : " Þar spila inn í þættir eins og hversu sterk lýðræðismenning er í einstökum löndum , hvernig sambandi borgara og stjórnvalda er háttað og svo framvegis .
" Hann nefnir Venesúela sem dæmi og nýlegar hertökur forsetans Hugo Chavez á lykilhöfnum landsins : " Aðgerðir Chavez eru skýrt dæmi um hvernig tekið er á samfélagslegum óróa í veikum lýðræðisríkjum .
Brugðist er við óróa sem tengist fallandi olíuverði og auknum fjárhagsvanda með hernaðaraðferðum í stað lýðræðislegra aðgerða .
Stjórnunarhættir manna eins og Chavez eru varasamir vegna þess að þeir notast við grundvallaraðferðir lýðræðisins til þess að koma í framkvæmd aðgerðum sem bera vott af einræðisskipulagi .
Þeir beita lýðræðiskerfinu til þess að auka völd sín og setja alla andstöðu fram sem eins konar drottinsvik .
Í þessu skini sveigja þeir lagarammann , kosningakerfi og stofnanir þjóðfélagsins sér í hag .
" Villaveces segir að þessi tegund valdamisnotkunar sé að ýmsu leyti verri heldur en ódulin einræðisstjórn : " Þegar reynt er að beita lýðræðinu til þess að loka fyrir eðlilegar leikreglur þess grefur það undan lögmæti þeirra verkfæra sem notuð eru til þess að koma á og halda við stöðugum lýðræðisríkjum .
Ég er hræddur um að slíkar aðgerðir muni aukast nú í efnahagskreppunni .
Þá hættum við á að kreppan hafi ekki bara skelfilegar efnahagslegar afleiðingar fyrir alþýðu fátækari landa .
Lýðræðisleg gildi eins og lagalegur grundvöllur og borgaraleg réttindi gætu einnig orðið illa úti .
" Hann segist þó vona að ekki fari allt á versta veg .
Til dæmis megi ímynda sér að kreppan verði til þess að einhverjir leiðtogar ríkja standi nú berskjaldaðir gagnvart áralangri óstjórn og verði stuggað úr embættum sínum .
Þá tekur hann dæmi frá Suður-Ameríku þar sem hann greinir ákveðna lýðræðisvæðingu á lægri stigum .
Hins vegar segist hann ekki viss um að hún nái að þröngva sér upp eftir öllum valdapíramídanum .
Litlar breytingar í Kólumbíu Talið berst að lokum að Kólumbíu , heimalandi Santiagos Villaveces .
Kastljós umheimsins hefur beinst óvenju oft þangað á undanförnum misserum , sérstaklega í kjölfar ævintýralegrar frelsunar stjórnmálakonunnar Ingrid Betancourt úr gíslingu FARC-skæruliðasamtakanna síðasta sumar .
Þar eru forsetakosningar á næsta leiti .
Villaveces segist ekki sjá nein merki um að þær boði markverðar breytingar : " Þrátt fyrir að Kólumbía sé lýðræðisríki gilda þar sömu lögmál og víða annars staðar þar sem rík hefð einræðiskenndra vinnubragða lúrir undir yfirborðinu , sérstaklega hjá öryggisstofnunum ríkisins .
Uribe forseti mun sjálfsagt græða á því að geta sýnt fram á sýnilegar aðgerðir í stríði sínu við FARC og aðra hópa sem ógna þjóðaröryggi og almannaró .
Kosningabarátta í Kólumbíu er yfirleitt frekar barátta einstaklinga í stað þess að tekist sé á um ólíka hugmyndafræði .
Mótframbjóðendur forsetans eru ekki almennilega komnir fram þannig að það er erfitt að vita hvað gerist á þessu stigi .
En hvort sem Uribe stýrir þjóðinni eða einhver annar þá er lítil von á meiri háttar stefnubreytingum .
" Villaveces segist ekki gera lítið úr aðgerðum við að ráðast gegn FARC-skæruliðahreyfingunni og öðrum slíkum hópum í landinu .
Þær aðgerðir gári þó bara yfirborðið .
Vandamálið sé sú geigvænlega spilling sem gegnumsýri allt stjórnkerfið og þjóðlífið : " Það vandamál lendir í skugga hinnar æsilegu vopnuðu baráttu við skæruliðahópana .
Spillingin er þó það sem einkum stendur í vegi þess að lýðræði sé stöndugt í Kólumbíu .
Þar eru skilin oft ógreinileg milli ólöglegra viðskipta og vopnaðra hópa annars vegar og hins vegar kjörinna fulltrúa og embættismanna á öllum stigum stjórnkerfisins .
" Það stóra vandamál verður þó ekki leyst nema með vilja og áhuga kjósenda : " Það örlar á honum nú en því miður einskorðast hann of mikið við fámenna menntastétt og einstaka fjölmiðla .
Annars staðar er áhuginn því miður takmarkaður .
Við verðum því að bíða og sjá , " segir Villaveces að skilnaði um leið og hann ítrekar að viðtalið byggist á persónulegum skoðunum hans fremur en stefnumörkun stofnunarinnar sem hann vinnur hjá .
