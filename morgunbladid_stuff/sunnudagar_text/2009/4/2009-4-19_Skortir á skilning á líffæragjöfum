Í Bandaríkjunum eru margir ökumenn með sérstaka áletrun á ökuskírteini sínu , þar sem segir að þeir séu reiðubúnir að gefa líffæri , slasist þeir svo alvarlega að lífi þeirra verði ekki bjargað .
Hins vegar hafa færri samþykkt slíka áletrun á skírteini sín en búist var við .
Talið er að þá tregðu megi rekja til þess , að fólk þekki ekki það ferli sem fer í gang við líffæragjafir .
Það óttist að læknar leggi sig ekki alla fram um að bjarga því , ef þeir sjái fram á að líffærin geti nýst öðrum sjúklingum .
Bandaríska dagblaðið New York Times fjallaði um þetta mál á fimmtudag .
Þar segir , að 38% bandarískra ökumanna hafi skráð sig sem líffæragjafa .
Það þykir þarlendum lítið .
Samtök , sem vinna að því að fá fólk til að gefa líffæri , ákváðu að kanna hverju sætti .
Í könnun samtakanna kom fram að 23% aðspurðra óttuðust að vera ekki nógu hraust til að gefa líffæri , eða að þau væru of gömul til að líffæri þeirra nýttust .
50% höfðu áhyggjur af afstöðu lækna , þ.e. að þeir myndu síður reyna allar mögulegar leiðir til að bjarga lífi þeirra ef þeir vissu að líffærin gætu nýst öðrum .
44% kváðust telja að hægt væri að kaupa og selja líffæri á svörtum markaði og hafa þá kannski óttast að slík yrðu örlög líffæra þeirra .
57% voru ekki viss um nema slasaður einstaklingur gæti vaknað aftur til lífsins , þótt læknar hefðu úrskurðað hann heiladauðan .
Ranghugmyndir úr fjölmiðlum Talsmaður samtakanna , Sara Pace Jones , sagði í samtali við New York Times að hún óttaðist að fólk hefði ýmsar ranghugmyndir sínar um líffæragjafir úr fjölmiðlum .
" Ótta fólks er við haldið af átakanlegum sjónvarpsþáttum sem þurfa að rekja heila sögu á einni klukkustund eða skemmri tíma .
Þá er ekki svigrúm til að sýna allt ferlið við líffæragjafir á réttan hátt , " sagði hún .
" Ég hef oft séð þætti þar sem sami læknirinn sinnir sjúklingi þegar hann kemur á sjúkrahúsið , sér um skurðaðgerðina , lýsir hann látinn , kannar lista yfir væntanlega líffæraþega , tekur líffæri úr hinum látna og kemur því fyrir í líffæraþeganum .
Þannig gerist þetta ekki í raunveruleikanum .
Læknirinn sem reynir að bjarga lífi hins slasaða er ekki hinn sami og sér um líffæraflutningana .
" Hún segir að fólk þurfi að skilja nákvæmlega hvernig líffæraflutningar fari fram , til að uppræta ótta þess við að læknar muni ekki leggja sig alla fram við að bjarga lífi þess .
Fjölmargir geri sér ekki grein fyrir að samtök , sem halda utan um lista yfir líffæragjafa og -þega og samræma líffæragjafir , séu ótengd sjúkrahúsunum .
