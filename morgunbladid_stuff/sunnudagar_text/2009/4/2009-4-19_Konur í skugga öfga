Eftir Karl Blöndal kbl@mbl.is Ekki er langt síðan falli talibanastjórnarinnar í Afganistan var fagnað víða um heim .
Talibanar höfðu haldið Afgönum í greipum ógnar og ofstækis , sem sérstaklega beindist gegn konum , en þeir misstu fljótt völdin eftir að George W. Bush , fyrrverandi Bandaríkjaforseti , réðst inn í landið .
Boðaðir voru tímar uppbyggingar og lýðræðis .
Nú skyldu konur geta um frjálst höfuð strokið , gengið menntaveginn og fengið langþráð frelsi .
Ekki er langt síðan við blasti að kona yrði á ný forseti Pakistans .
Sú sýn var úti þegar Benazir Bhutto var myrt í tilræði skömmu eftir að hún sneri aftur til Pakistans úr sjálfskipaðri útlegð .
Nú eru talibanar í sókn í báðum þessum löndum .
Fyrir viku réðust fjórir talibanar á Sitara Achikzai , þýsk-afganska konu , sem barist hefur fyrir réttindum kvenna í Afganistan , fyrir utan heimili hennar í borginni Kandahar og myrtu hana .
Iðulega er veist að stúlkum , sem ganga í skóla , og eru mörg dæmi þess að sýru hafi verið skvett á skólastúlkur .
Nýlega undirritaði Hamid Karzai , forseti Afganistans , lög sem aðeins taka til minnihluta sjíta og leyfa í raun nauðgun í hjónabandi , kveða á um að giftar konur þurfi leyfi eiginmanna sinna til að vinna utan heimilis eða sækja skóla og banna konum að neita að " hafa sig til " fari eiginmenn þeirra fram á það .
Sjítar eru um 20% Afgana og sættu grimmilegum ofsóknum í valdatíð talibana .
" Hypjið ykkur , hórurnar ykkar " Þegar um 300 konur sýndu það hugrekki að mótmæla setningu laganna í Kabúl um miðja liðna viku mætti þeim þrefalt stærri hópur , sem jós yfir þær formælingum á borð við " Hypjið ykkur , hórurnar ykkar " , hrækti á þær og grýtti .
" Ef karlmaður vill kynmök getum við ekki neitað , " var haft eftir Fatimu Husseini , sem var meðal kvennanna í mótmælagöngunni .
" Það þýðir að konur eru eins konar eign , sem karlar geta notað eins og þeim sýnist .
" Á mánudag undirritaði Azif Ali Zardari , forseti Pakistans og ekkill Bhutto , lög um innleiðingu íslamsks réttar , sharía , í Swat-dal , sem er í héruðunum , sem liggja að landamærum Afganistans .
Undirritun laganna var reyndar aðeins staðfesting á orðnum hlut .
Því bar vitni myndskeið , sem barst til fjölmiðla í byrjun mánaðar og sýndi hvar ung stúlka á táningsaldri var hýdd á almannafæri .
Ekki er vitað fyrir víst hvað stúlkan átti að hafa til saka unnið , en hermt er að hún hafi hafnað bónorði vígamanns úr röðum talibana og hann hafi vænt hana um siðleysi .
Á öðru myndskeiði , sem sýnt hefur verið í fjölmiðlum , sést hvar maður er hýddur opinberlega vegna samkynhneigðar .
Bókstafstrúarmenn í Pakistan fara fram í krafti ógnar , en þeir hafa einnig nýtt sér gjánna milli yfir og undirstétta í landinu til að ala á óeiningu .
Í Pakistan hefur í raun ríkt lénsskipulag til sveita og nú hrekja talibanar burt þá sem ráðið hafa landinu , iðulega í krafti spillingar , og veifa góssinu sem eftir verður framan í bændur um leið og þeir gera þá að liðsmönnum sínum .
Fréttaskýrendur telja að þessi aðferð gæti jafnvel orðið til þess að valdastétt landsins verði sópað burt .
Bandaríkjamenn hafa gagnrýnt lagasetninguna í Pakistan og segja að hún verði vatn á myllu talibana og hryðjuverkasamtakanna al-Qaeda , sem hafa átt griðastað í norðvesturhéruðum Pakistans .
Verði sókninni á hendur talibönum í Pakistan hætt muni þeir fá næði til að veita talibönum í Afganistan liðsinni einmitt þegar Barack Obama Bandaríkjaforseti hyggst senda 17 þúsund manna liðsauka þangað til að efla sóknina gegn þeim .
Meira að segja er hermt að talibanar í Afganistan hafi sent samningamenn til Pakistans ekki alls fyrir löngu til þess að falast eftir stuðningi þeirra og aðstoð í baráttunni gegn stjórn landsins og herliðinu , sem er í Afganistan undir merkjum Atlantshafsbandalagsins .
Obama ætlar hins vegar ekki aðeins að beita valdi í Afganistan , heldur hyggst einnig freista þess að ná til hófsamra talibana og reyna að kljúfa þá frá harðlínumönnum , sem styðja al-Qaeda .
Spurningin er hins vegar hvort Bandaríkjamenn eru þar með tilbúnir að kyngja því réttarfari , sem talibanar vilja koma á .
Sú niðurstaða væri ekki beinlínis í anda þeirra markmiða , sem lýst var yfir þegar ráðist var inn í Afganistan og stjórn talibana steypt af stóli .
Íslamskur réttur Sharia merkir bókstaflega stígurinn sem liggur að vatnsbólinu .
Sharia er hið íslamska réttarkerfi og var farið að styðjast við það kerfisbundið á áttundu og níundu öld eftir Krist eða annarri og þriðju öld samkvæmt tímatali múslíma .
Sharia á að leiðbeina múslímum um það hvernig þeir eigi að lifa lífi sínu í samræmi við trú sína í þessu lífi og öðlast vegsemd í öðru lífi .
Öndvert við vestræna lagahefð snýst sharia ekki aðeins um samskipti ríkisins við borgarana og samskipti manna í millum heldur einnig siðferði einstaklingsins og breytni .
Sharia byggist á guðlegum vilja , sem komið var á framfæri við spámanninn Múhameð .
Eftir andlát hans 632 rofnuðu samskiptin við almættið og lögin hafa síðan þá verið óumbreytanleg , sem skapar vandamál eftir því sem samfélög breytast og þróast .
Í Tyrklandi sáu menn árið 1926 ekki annan kost en að snúa baki við sharia , en í öðrum múslímaríkjum hefur verið reynt að miðla málum og koma til móts við kröfur samtímans án þess að það stríði gegn grundvallarreglum sharia .
Aðdáunarvert hugrekki Nicholas Kristoff , dálkahöfundur The New York Times , skrifaði um mótmæli kvenna í Kabúl á miðvikudag : " Ég dáist verulega að hugrekki þessara kvenna , en ég hef áhyggjur af bakslagi .
Afganar eru mjög þjóðernissinnaðir og konurnar eru í dag úthrópaðar sem peð kristinna manna og útlendinga .
Munum að í fyrra Flóastríði 1991 mótmæltu konur í Sádi-Arabíu og kröfðust þess að fá að keyra bíl og mótmælin vöktu gríðarlega athygli .
Þegar upp var staðið ollu þau hins vegar körlunum slíkri reiði og ótta að baráttan fyrir réttindum kvenna í Sádi-Arabíu tafðist .
Ég vona að það gerist ekki hér vegna þess að Afganistan mun ekki geta þróast efnahagslega og náð stöðugleika á meðan stúlkum er haldið heima og konum að mestu haldið utan vinnuaflsins .
" Talibanar kúga , yfirvöld láta undan Bókstafstrúarmenn ráða nú yfir Norður- og Suður Wazíristan á hinu svokallaða þjóðflokkasvæði í Pakistan og sömuleiðis Norðvesturhéruðunum .
Í rúmt ár hafa talibanar á þessum slóðum barist við pakistanska herinn og haft betur .
Um 3.000 vígamönnum hefur tekist að halda 12.000 stjórnarhermönnum í skefjum .
Nú hafa stjórnvöld séð sitt óvænna og m.a. samþykkt með lagasetningu að íslamskur réttur gildi á yfirráðasvæði talibana .
Stjórnvöld vonast til að þetta verði til að átökum linni .
Ástæða er til að ætla að samkomulagið muni enn veikja stjórn Pakistans og bókstafstrúarmenn hyggi á frekari landvinninga og hafi nú augastað á Punjab .
Talibanar hafa náð völdum í krafti ógnar , andstæðingar þeirra eru hýddir , þeir hika ekki við að hálshöggva þá , sem standa uppi í hárinu á þeim , og skóla jafna þeir við jörðu .
Fjöldi fólks hefur flúið undan talibönunum , ekki síst kjörnir leiðtogar og embættismenn .
Swat-dalur , þar sem íslamskur réttur hefur í raun verið við lýði síðan fyrr á árinu , er ekki nema einnar klukkustundar akstur frá höfuðborginni , Islamabad .
Þegar talibanar og pakistanski herinn gerðu vopnahlé í febrúar var ekkert kveðið á um almenn réttindi á borð við rétt stúlkna til skólagöngu .
Tónlist hefur verið bönnuð og loka á verslunum þegar kallað er til bænahalds .
Til marks um andrúmsloft ógnarinnar er að á útvarpsstöð einni í Swat var lesið upp á hverju kvöldi hverja ætti að hálshöggva næst .
http://blogs.channel4.com / snowblog / 2009/04/03/pakistan-tracing-the-flogging-footage/ 