Eftir Svein Sigurðsson svs@mbl.is Mikil umræða hefur verið hér á landi að undanförnu um fjármál stjórnmálaflokkanna og líklega er það land vandfundið þar sem þau mál eru ekki reglulega í sviðsljósinu .
Í vestrænum ríkjum og miklu víðar gilda ákveðin lög um fjárframlög til flokka en algengt er , að framhjá þeim sé farið .
Heita má , að í Evrópu , svo ekki sé leitað lengra , séu alltaf uppi einhver mál af þessu tagi og er þá oftast um að ræða ólögleg framlög til einstakra flokka eða framámanna í þeim .
Í Bretlandi hafa báðir stóru flokkarnir orðið uppvísir að misferli af þessu tagi , á Írlandi hefur komist upp um mútur eða stórgjafir til ráðamanna og pólitísku spillingarmálin hafa hvert rekið annað í Frakklandi svo örfá dæmi séu nefnd .
Langt mál væri að telja upp öll mál af þessum toga en það langfrægasta er rannsóknin á spillingu ítölsku stjórnmálaflokkanna snemma á síðasta áratug .
" Mani pulite " var hún kölluð , " Hreinar hendur " , og það gegnumrotna kerfi , sem blasti við þegar lokinu hafði verið lyft , fékk nafnið " Tangentopoli " , " Mútubær " .
Afleiðingarnar urðu þær , að ítalska stjórnmálakerfið hrundi að stórum hluta ásamt Fyrsta lýðveldinu , sem svo var kallað , og nokkrir stjórnmálamenn og fjármálamenn styttu sér aldur .
Rotið epli í flekklausum flokki Málið hófst 17. febrúar 1992 þegar ítalski dómarinn Antonio Di Pietro lét handtaka Mario Chiesa , einn þingmann sósíalista , vegna spillingar .
Bettino Craxi , leiðtogi Sósíalistaflokksins , lýsti þá Chiesa sem rotnu epli í annars flekklausum flokki en þessi háttur ítölsku flokksbroddanna , að reyna helst að sverja af sér öll tengsl við þingmenn , sem sakaðir voru um spillingu , varð til þess að greiða fyrir rannsókninni .
Viðkomandi þingmönnum fannst þá sem þeir hefðu verið sviknir og sögðu því frá öllu , sem þeir vissu .
Á næstu mánuðum voru margir stjórnmálamenn og fjármálamenn , einkum þeir , sem tengdust þáverandi stjórnarflokkum , handteknir og ekki bara í Mílanó þar sem rannsóknin hófst , heldur vítt og breitt um Ítalíu .
Skelfingin heltók ítalska stjórnmálamenn enda átti obbinn af þeim von á heimsókn lögreglunnar .
Gott dæmi um það er einn þingmanna sósíalista .
Dag nokkurn bönkuðu tveir lögreglumenn upp á hjá honum og þeir voru varla komnir inn fyrir hússins dyr þegar hann hafði játað stórar sakir á sig og marga aðra .
Að því búnu komst hann að því , að erindi lögreglunnar var að afhenda honum sektarmiða vegna umferðarlagabrots .
Sagan endurtekur sig ? Fjórir ítalskir stjórnmálaflokkar hurfu af sjónarsviðinu vegna spillingarrannsóknarinnar og það var ekki síst vegna andúðar almennings á gamla kerfinu , að Silvio Berlusconi kom eins og stormsveipur inn í ítölsk stjórnmál í kosningunum 1994 .
Hann hefur síðan verið forsætisráðherra með nokkrum hléum .
Mörgum finnst hins vegar , að gamla sagan sé að endurtaka sig .
Berlusconi er sakaður um víðtæka spillingu og á stundum virðist það vera hans helsta verkefni að standa vörð um eigin hagsmuni .
Nú þykir það líka bara fínt að úthúða dómurunum , sem á sínum tíma beittu sér fyrir " Hreinum höndum " .
Kohl lét freistast HELMUT Kohl , kanslari Vestur-Þýskalands og síðar sameinaðs Þýskalands frá 1982 til 1998 , var um margt merkilegur stjórnmálamaður og hans verður auðvitað lengi minnst vegna sameiningar ríkjanna .
Engu að síður hvarf hann út úr þýskri pólitík næstum ærulaus .
Það var vegna þess , að 1999 komst upp um það , að flokkur hans , Kristilegi demókrataflokkurinn , CDU , hefði árum saman tekið við ólöglegum fjárframlögum .
Þegar farið var að rannsaka málið kom í ljós mikill spillingarvefur .
Þar komu til dæmis við sögu vopnasalinn Karlheinz Schreiber , franska olíufélagið Elf Aquitaine og hergagnasala til Sádi-Arabíu .
Nú , áratug síðar , er unnið að rannsókn þessara mála .
Kohl hætti á þingi og í stjórnmálum 2002 og það sama ár varð hann að segja af sér sem heiðursformaður CDU .
