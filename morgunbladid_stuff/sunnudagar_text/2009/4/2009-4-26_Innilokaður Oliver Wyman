Áætlanir gera ráð fyrir að 75 prósent af lánum gömlu bankanna verði afskrifuð , samkvæmt frétt í Morgunblaðinu í gær .
Það er gríðarlega hátt hlutfall sem hægt er að túlka á tvo vegu .
Annars vegar er ljóst að stjórnendur bankanna voru nánast fífldjarfir í lánveitingum .
Að hluta til var það til að bjarga hlutum stöðugt fyrir horn þegar í óefni var komið snemma árs 2008 .
Að öðru leyti var það vegna lélegrar áhættustýringar innan bankanna .
Hins vegar er líka hægt að rekja þessar tölur til stöðu íslenskra fjárfesta og fyrirtækja í dag .
Eignarhaldsfélög eru flest ónýt og rekstrarfélög berjast í bökkum .
Því er rétt sem Sigmundur Davíð Gunnlaugsson segir að þessar upplýsingar gefa mikilvæg skilaboð um stöðuna í dag .
Ef þær liggja fyrir á að opinbera þær .
Steingrímur J. Sigfússon réttlætti leyndina hins vegar með dulkóðuðum rökum .
Einhvern tíma hefði hann einfaldlega spurt : Hvað með hagsmuni almennings ? Samkvæmt upplýsingum frá fjármálaráðuneytinu stóð til að birta skýrslu Oliver Wyman um eignir og skuldir bankanna .
Að minnsta kosti að hluta til .
Blaðamenn Morgunblaðsins höfðu búið sig undir kynningarfund .
Svo var hætt við .
Lok , lok og læs .
Og almenningur þarf áfram að geta sér til um stöðuna á Íslandi .
