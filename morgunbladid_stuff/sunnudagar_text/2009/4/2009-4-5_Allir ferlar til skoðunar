Eftir Andra Karl andri@mbl.is Grundvallarréttur hvers manns er að geta flúið heimaland sitt og fá vernd í öðru landi verði hann fyrir ofsóknum af hendi ríkisvalds í eigin ríki eða ef ríkisvaldið getur ekki veitt viðkomandi vernd fyrir ofsóknum .
Umsóknir um hæli eru hlutfallslega færri en í nágrannalöndum Íslands og þykir málsmeðferðin bæði löng og torsótt að fá hér hæli .
Dómsmálaráðherra hefur af þessum sökum ákveðið að fara yfir alla ferla í málum hælisleitenda .
Starf hennar hófst nýverið en óvíst er hvenær því lýkur .
Evrópunefndin gegn kynþáttafordómum og skorti á umburðarlyndi ( ECRI ) mælist til þess í skýrslu sinni um Ísland árin 2006 og 2007 að fyrsta stigs ákvarðanataka sé bætt auk þess sem áhyggjur eru hafðar af því að dvalarleyfi af mannúðarástæðum sé veitt í stað stöðu flóttamanns .
Útlendingastofnun sér um fyrstu stigs ákvarðanatöku og hefur hún sætt mikilli gagnrýni undanfarin ár .
Dyflinnarreglugerðin notuð stíft Í byrjun síðustu viku hélt tuttugu til þrjátíu manna hópur hælisleitenda og stuðningsmanna þeirra á fund dómsmálaráðherra .
Þar voru áhyggjur af málsmeðferð hælisleitenda viðraðar og kröfur til núverandi og næstkomandi ríkisstjórnar færðar fram .
Meðal krafna eru þær að íslensk stjórnvöld láti af því að synja hælisleitendum um efnislega meðferð mála sinna hér á landi á grundvelli Dyflinnarreglugerðarinnar og sendi þá til þriðja lands .
Íslandsdeild Amnesty International hefur tekið undir þetta og sendi dómsmálaráðherra erindi þess efnis í vikunni .
Í erindinu segir að það sé mikið áhyggjuefni að íslensk yfirvöld taki æ færri hælisumsóknir til efnislegrar meðferðar .
Á árinu 2008 var 28 hælisleitendum birt ákvörðun Útlendingastofnunar um endursendingu á grundvelli Dyflinnar-samkomulagsins .
Ef hælisleitandi á Íslandi hefur áður leitað hælis í öðru ríki sem er aðili að samningnum , eða fengið þar vegabréfsáritun , senda íslensk yfirvöld hann aftur þangað án þess að taka mál hans til efnislegrar skoðunar hér .
Ríkjum ber hins vegar ekki skylda til að endursenda hælisleitendur til annarra ríkja samkvæmt Dyflinarreglugerðinni heldur er um heimildarákvæði að ræða .
Málsmeðferðartíminn hefur þó styst Ragna Árnadóttir dómsmálaráðherra segir umræðuna um hælisleitendur af hinu góða og vill að sem flest sjónarmið komi fram .
Ragna segist vel skilja að það sé óskaplega erfitt fyrir þá sem bíða eftir niðurstöðu að málin skuli taka jafnlangan tíma og raun ber vitni .
Hún tekur hins vegar fram að það verði að líta til þess að yfirvöld verði að vanda sig og að eðli þessara mála sé þannig að þau taki langan tíma .
Ráðherrann hefur hins vegar tekið málið til allsherjarskoðunar .
Fulltrúar dómsmálaráðuneytis áttu þannig fundi fyrir helgina með yfirmönnum Útlendingastofnunar .
Var þar um að ræða svonefnda kortlagningar-fundi .
Einnig verður fundað með lögreglu .
Meðal annars verður farið yfir hvernig mál hælisleitenda eru unnin og hvaða tíma þau taka .
Þrátt fyrir að málsmeðferðin taki langan tíma verður að taka fram Útlendingastofnun til hróss , að sá tími hefur verið að styttast .
Stofnunin hefur enda lagt mikla áherslu á það að undanförnu .
Óvissan er pyntingartæki Forsvarsmenn hópsins sem heimsóttu Rögnu fjölluðu m.a. um hversu erfitt væri að horfa upp á unga menn deyja lifandi og " sjá þá breytast í einhvers konar drauga " .
Var vitnað til biðarinnar eftir niðurstöðu Útlendingastofnunar .
" Þeir fá lítið sem ekkert að vita af framgangi sinna mála og lifa í stanslausri óvissu .
Þetta er pyntingaraðferð , sem hefur hræðileg áhrif á sálarlíf fólks , " sagði Bryndís Björgvinsdóttir , ein úr hópnum .
Haukur Guðmundsson , settur forstjóri Útlendingastofnunar , segir fyrst og fremst hægt að koma í veg fyrir óvissu hælisleitenda með því að stytta málsmeðferðartímann .
" Við getum ekki farið að draga úr þessari óvissu með því að giska á hvernig mál þeirra fari .
" Bryndís benti einnig á að hælisleitendur hefðu lítið við að vera á meðan þeir biðu .
Undir það getur forstjórinn tekið en bendir á að ástandið hafi verið mun betra .
" Við höfum markvisst reynt að greina hópinn og aðstoða sem allra flesta við að reyna komast inn á vinnumarkaðinn í stað þess að sitja og bíða .
" Það er hins vegar staðreynd að afar erfitt er að fá vinnu á Íslandi um þessar mundir .
Auk þess hefur Vinnumálastofnun tekið fyrir útgáfu bráðabirgðaleyfa .
Styttri málsmeðferðartími markmið Áherslur " Allar umsóknir um hæli ætti að meðhöndla og afgreiða með nauðsynlegri gætni , vandvirkni og hraða , en gæta að þær ílengist ekki hjá stjórnvöldum að óþörfu , " segir Atli Viðar Thorstensen , verkefnastjóri hjá Rauða krossi Íslands , spurður um megináherslur varðandi málsmeðferð hælisumsókna .
Á meðan á málsmeðferð stendur leggur Rauði krossinn áherslu á að þjónusta og aðbúnaður hælisleitenda sé með þeim hætti að þeim einstaklingum sem sækja um hæli sé gert kleift að lifa eðlilegu og mannsæmandi lífi .
Sjálfboðaliðar Rauða krossins heimsækja hælisleitendur einu sinni í viku til að veita félagslegan stuðning og draga úr einangrun og frekara starf með og í þágu hælisleitenda er í undirbúningi .
Atli segir að eitt helsta markmið stjórnvalda ætti að vera að takmarka þann tíma sem málsmeðferð hælisumsókna tekur , án þess þó að hvika frá því meginmarkmiði að hver umsókn fái vandlega og málefnalega umfjöllun sem standist þær kröfur sem gerðar séu til stjórnvalda .
" Og í þeim tilvikum sem ljóst er að umsóknir muni taka langan tíma , ættu stjórnvöld eftir fremsta megni að reyna að segja fyrir um hversu langan tíma líklegt er að umsókn taki .
Það gerir hælisleitendum auðveldara að skilja eðli málsmeðferðar og gefur þeim um leið einhverja hugmynd um hvað næstu vikur og mánuðir muni bera í skauti sér , " segir Atli .
Hann telur að ef hælisleitendur fengju frekari upplýsingar " losni þeir við þann stöðuga ótta og kvíða sem margir eru haldnir gagnvart því að verða fluttir á brott , jafnvel næsta dag " .
Atli Viðar Thorstensen verkefnisstjóri Hælisleitendur bíða Ungur blaðamaður frá Balkanskaga hefur verið í hungurverkfalli frá 24. mars sl. á gistiheimilinu Fit í Reykjanesbæ .
Með því mótmælir hann því að hafa ekki fengið bráðabirgðaatvinnuleyfi á meðan hælisumsókn hans er til meðferðar .
Maðurinn sem er 24 ára kom til landsins síðasta sumar ásamt eiginkonu sinni , en hann varð fyrir ofsóknum í heimalandinu vegna fréttaskrifa .
Í september sl. vísaði Útlendingastofnun úr landi en sá úrskurður varð kærður .
Mál blaðamannsins er á borði dómsmálaráðuneytis og bíður afgreiðslu .
Verkefnastjóri hjá Rauða krossinum segist hafa miklar áhyggjur af manninum , en vel sé fylgst með líðan hans .
Hann drekkur þó vökva , þ.e. salt- og sykurvatn .
Albaninn Thoma Hysaj sagði Morgunblaðinu sögu sína í júní á síðasta ári .
Þá hafði hann beðið í meira en átta mánuði eftir úrlausn mála sinna .
Hysaj býr enn á gistiheimilinu Fit níu mánuðum síðar .
Ekki náðist í Hysaj en starfskona á gistiheimilinu sagði hann hafa fengið dvalar- og atvinnuleyfi .
Eftir að hann missti vinnuna var grundvöllurinn hins vegar farinn og er hann því á sama stað , og bíður enn eftir niðurstöðu Útlendingastofnunar .
Mál Keníamannsins Paul Ramses hlaut mikla athygli á Íslandi í kjölfar þess að hann var sendur til Ítalíu í júlí sl. eftir að Útlendingastofnun neitaði að taka mál hans til efnislegrar meðferðar .
Efnt var til mótmælafunda og þess krafist að Ramses og fjölskylda hans fengi að vera á Íslandi .
Þáverandi dómsmálaráðherra , Björn Bjarnason , úrskurðaði í ágúst að beiðni Pauls um hæli skyldi vera tekin til efnislegrar meðferðar .
Fjölskyldan , sem fékk tímabundið dvalarleyfi , bíður enn niðurstöðu Útlendingastofnunar .
