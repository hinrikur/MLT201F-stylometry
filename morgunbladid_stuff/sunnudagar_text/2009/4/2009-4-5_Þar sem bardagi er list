Eftir Orra Pál Ormarsson orri@mbl.is Gunnar Nelson , tvítugur íslenskur bardagalistamaður , er óðum að skapa sér nafn í heimi brasilísks jiu-jitsu í Bandaríkjunum og um liðna helgi sló hann í gegn á sterku móti í New York , Pan jiu-jitsu-meistaramótinu 2009 .
Ekki nóg með að hann legði hinn nafnkunna Clark Gracie , sem er úr innsta hring Gracie-fjölskyldunnar sem þróaði brasilískt jiu-jitsu , í fyrstu glímunni heldur sigraði hann fjóra næstu andstæðinga sína líka , þeirra á meðal silfurverðlaunahafann frá síðasta heimsmeistaramóti , Bruno Alves , á hengingartaki í úrslitaglímunni .
Þar með hreppti Gunnar gullverðlaunin í sínum flokki .
Árangur af þessu tagi er ekki hristur fram úr erminni eins og Árni Torfason ljósmyndari fékk að kynnast þegar hann fylgdi Gunnari eftir í lífi og starfi fyrir skemmstu .
" Ég dáist að elju hans og aga , " segir Árni .
Ýmsir gætu haldið að lífið í Stóra eplinu sé sveipað töfrum en svo er ekki .
" Gunnar færir miklar fórnir .
Hann býr fjarri fjölskyldu og vinum og gerir nánast ekkert annað en æfa , borða og sofa .
Mataræðið er mjög strangt – ekkert pláss fyrir áfengi og franskar – og Gunnar borðar alltaf á sama veitingastaðnum og nær alltaf sömu réttina , " segir Árni .
" Ég held hann hafi verið mjög feginn að fá mig í heimsókn .
Þetta er einmanalegt líf en örugglega þess virði þegar menn hafa sett sér skýr markmið .
Ekki spillir heldur fyrir að ná árangri eins og Gunnar gerði um síðustu helgi .
" Hafa tröllatrú á Gunnari Gunnar og Árni þekktust ekki áður en ljósmyndarinn kveðst hafa veitt fréttum af afrekum hans athygli á undanförnum misserum .
" Ég kannaði málið og komst að því að í vetur leggur hann stund á jiu-jitsu við hina virtu Renzo Gracie-akademíu í New York og datt í hug að líf hans gæti verið efni í myndaseríu , " segir Árni sem tók strax þann pól í hæðina að sýna Gunnar í víðara samhengi en bara á æfingum og í keppni .
" Mig langaði að sýna fólki hvað hann leggur á sig .
" Að sögn Árna eru margir kallaðir en fáir útvaldir hjá Renzo Gracie-akademíunni .
Þar á bæ hafa menn hins vegar tröllatrú á Gunnari en honum var á síðasta ári boðið að æfa þar án endurgjalds .
Þess má geta að þjálfari Gunnars , Renzo Gracie sjálfur , er frændi Clarks Gracie sem Gunnar lagði um liðna helgi .
Gunnar hefur sett stefnuna á Ultimate fighting-mótið vestra ( UFC ) .
Það er keppni milli manna sem æfa hinar ýmsu bardagalistir , svo sem hnefaleika , karate , júdó , tae kwon do og glímu .
Árni segir málið ekki snúast um hvort heldur hvenær hann komist þangað inn .
" Hann hefur náð mjög langt miðað við aldur og er rétt að byrja .
Við eigum eftir að heyra meira um Gunnar Nelson í framtíðinni .
" Það hefði ekki farið vel Árni ber Gunnari vel söguna .
" Sumir gætu haldið að bardagamaður af þessu tagi væri uppstökkur og óútreiknanlegur en það er öðru nær .
Gunnar er afskaplega jarðbundinn ungur maður .
Hvers manns hugljúfi .
Það eina sem skilur hann frá öðrum venjulegum íslenskum drengjum er að hann getur unnið hvern sem er í bardagaíþróttum .
Þá er ég ekki bara að tala um jiu-jitsu .
" Árni dáist að virðingunni sem ríkir innan íþróttarinnar , bæði gagnvart þjálfurum og andstæðingum .
" Menn takast vel á meðan á glímunni stendur en eftir það eru allir vinir .
Það eru engin eftirmál .
" Ekki er hægt að sleppa Árna Torfasyni öðruvísi en að spyrja hann hvort hann hafi reynt sig við Gunnar Nelson .
Hann horfir eilítið undrandi á mig .
Síðan brosir hann kumpánlega .
" Nei ég lét það alveg vera .
Það hefði ekki farið vel ! " Nánar má fræðast um verkefnið á heimasíðu Árna , torfason.is .
Vogarafl umfram styrk Brasilískt jiu-jitsu er íþrótt sem er best lýst sem gólfglímu .
Lögð er áhersla á vogarafl umfram styrk en brasilískt jiu-jitsu er hannað fyrir veikari einstakling á móti stærri og sterkari .
Það hentar því fólki af öllum stærðum og gerðum .
Markmiðið er að ná yfirburðarstöðu gagnvart andstæðingnum og fá hann til að gefast upp með lás , svæfingu eða einhvers konar taki .
Yfirburðarstaða telst þá einhvers konar staða þar sem andstæðingurinn getur ekki meitt mann en maður getur meitt andstæðinginn eða fengið hann á einhvern hátt til að gefast upp .
Brasilískt jiu-jitsu á uppruna sinn í japönsku Kodokan júdói en hefur verið í þróun hjá Gracie-fjölskyldunni í Brasilíu bróðurpartinn af 20. öldinni .
Stofnandi þess telst vera Hélio Gracie sem lærði af japönskum júdómeistara á 3. áratug síðustu aldar ásamt bræðrum sínum .
Brasilískt jiu-jitsu fór að njóta alþjóðlegrar viðurkenningar og vinsælda á 10. áratugnum .
Royce Gracie vann UFC-keppnina ( Ultimate fighting championship ) í fyrsta skiptið sem hún var haldin árið 1993 og svo aftur 1994 og 1996 .
