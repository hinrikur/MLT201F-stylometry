Eftir Orra Pál Ormarsson orri@mbl.is Það er líklega erfitt fyrir flesta lesendur að sjá merkingu út úr fyrirsögninni hér að ofan en einmitt svona getur setningin " hvað í ósköpunum stendur hér ? " horft við lesblindum einstaklingi .
Vefþulan , ný vefþjónusta sem hefur rutt sér til rúms , er himnasending fyrir lesblinda en eiginleikar hennar felast í því að breyta texta á skjá í hljóð .
Hún kemur vitaskuld blindum og sjónskertum vel líka .
Vefþulan er runnin undan rifjum Þórarins Stefánssonar , framkvæmdastjóra Hexiu , en hugbúnaðarfyrirtækið Aicon tók við keflinu í október í fyrra ásamt Páli Jónssyni eiganda leit.is .
" Páll , sem er á áttræðisaldri , sá strax notagildið í þessu fyrir eldra fólk og það er virkilega ánægjulegt að hann skyldi vilja taka þátt í þessu nýsköpunarverkefni með okkur , " segir Guðmundur Jónsson , framkvæmdastjóri Aicon , en þróunarstarf hvílir á hans herðum .
" Vefþulan er pottþétt lausn fyrir fólk sem af einhverjum ástæðum getur ekki lesið eða á erfitt með það , " bætir hann við .
Hvers vegna vissum við ekki af þessu ? Guðmundur og Gunnar B. Þorsteinsson , samstarfsmaður hans hjá Aicon , segja möguleika þjónustunnar mikla .
Þeir hafa kynnt Vefþuluna í ýmsum skólum og segjast alltaf fá sömu spurninguna að kynningu lokinni : " Hvers vegna vissum við ekki af þessu ? " Fjölbrautaskólinn í Garðabæ er um þessar mundir að taka Vefþuluna í notkun og einnig Grunnskólinn á Eyrarbakka .
Í framhaldinu er stefnt að því að hún verði innleidd í öðrum grunnskólum á Árborgarsvæðinu .
" Það er ekkert því til fyrirstöðu að fleiri skólar taki Vefþuluna upp á sína arma , " segir Gunnar .
Eitt af verkefnunum sem Aicon vinnur að um þessar mundir er að auðvelda lesblindum nemendum að taka próf .
Vefþulunni er þá beitt sem prófarkalesara , þannig að nemandinn heyrir það sem hann slær inn á lyklaborðið og getur þá breytt því sem lesblindan hefur haft áhrif á .
Líka til heimanota Upphaflega gat Vefþulan bara lesið afmarkaðan texta en þróaðri útgáfa er nú komin til skjalanna .
Það þýðir að þegar búið er að setja forritið upp er hægt að láta Vefþuluna lesa hvaða texta sem er af skjá með því að merkja hann .
Vefþulan er aðeins til í Windows-útgáfu sem stendur en útgáfa fyrir MacIntosh er í smíðum .
Næsta skref er svo að láta merkingu fylgja orðunum á skjánum um leið og þau eru lesin , " svona eins og í karókí , " segir Guðmundur til nánari útskýringar .
" Það var í raun einfalt mál að fara með þetta skrefinu lengra , " segir Guðmundur .
" Vandamálið var að nemendur höfðu bara aðgang að Vefþulunni í skólanum – gátu ekki tekið hana með sér heim .
Nýju útgáfuna er hins vegar hægt að setja upp í hvaða vél sem er og nemendur hafa því full not af forritinu .
" Spurðir um verð segjast Guðmundur og Gunnar stilla því í hóf .
Árgjald af Vefþulunni er 5.880 kr. fyrir heimili .
Liður í þróun Vefþulunnar er að laga hana að öðrum tungumálum .
Guðmundur og Gunnar segja það geta komið sér vel víða , ekki síst í leikskólum .
Erlendum ríkisborgurum hefur sem kunnugt er fjölgað verulega á Íslandi hin síðari misseri og í mörgum tilfellum tala foreldrar leikskólabarna hvorki íslensku né ensku .
Það hefur haft í för með sér kostnað vegna túlka .
Þýðandi og þulur Þetta vandamál segja þeir félagar Vefþuluna geta leyst með mun hagkvæmari hætti .
Upplýsingar sem koma þarf til foreldra yrðu þá lesnar inn á íslensku og þýddar með atbeina Vefþulunnar yfir á viðkomandi tungumál .
Útlenskumælandi foreldrar gætu síðan gengið að tölvuskjá vísum og látið Vefþuluna lesa upplýsingarnar hátt og snjallt fyrir sig á sínu tungumáli .
Leikskólinn Fellaborg tekur um þessar mundir þátt í tilraunaverkefni af þessu tagi .
Vefþulan er einnig í boði sem vefþjónusta fyrir þau fyrirtæki og stofnanir sem láta aðgengismál sig einhverju skipta .
Það myndi auðvelda fólki með lestrarerfiðleika aðgengi að heimasíðum , þar sem ógrynni upplýsinga er að finna .
" Við getum innleitt Vefþuluna á hvaða vef sem er , " segir Gunnar .
Meðal fyrirtækja sem þegar hafa virkjað Vefþuluna eru Tryggingamiðstöðin og ja.is .
Sveitarfélagið Árborg hefur líka tekið Vefþuluna í notkun og Guðmundur segir þjónustuna upplagða fyrir sveitarfélög enda brýnt að íbúar hafi greiðan aðgang að upplýsingum .
Mánaðarlegt áskriftargjald fyrir stofnanir og fyrirtæki er 17.430 kr. Okkar Ragga hljómar betur Vefþulan hefur yfir 38 tölvuröddum að ráða , en aðalröddin heitir Ragga , eftir konunni sem léði henni rödd sína , Ragnheiði Elínu Clausen .
Ragga er íhlutur , sem kann ekkert annað en að bera fram texta nokkuð skammlaust – ef textinn er á íslensku .
Hægt er að fínstilla Röggu með því að láta hana lesa hljóðritaðan texta , brjóta hann upp , setja inn þagnir , herma eftir útlendum orðum og fleira .
" Okkar Ragga kemur því alltaf til með að hljóma betur en einhver önnur Ragga .
Segja má að þetta sé spurning um að kunna að fara með verkfærið , " segja Gunnar og Guðmundur .
Kynningarherferð er nú framundan vegna Vefþulunnar og Gunnar og Guðmundur leggja áherslu á að vinna náið með notendum .
Allar ábendingar og athugasemdir eru fyrir vikið vel þegnar .
Samstarfsaðilar Aicon vegna uppsetningar á Vefþulunni eru hugbúnaðarfyrirtækin Eskill , Allra átta , Hugsmiðjan og Dacoda .
Áhugasamir geta fræðst nánar um Vefþuluna á vefthulan.is .
Hefði fengið ellefu í öllum prófum Hefði ég haft aðgang að Vefþulunni meðan ég var í skóla hefði ég fengið ellefu í öllum prófum , " segir Guðmundur Jónsson , framkvæmdastjóri Aicon , og hlær dátt .
Sjálfur er hann nefnilega lesblindur og hefur því mikinn persónulegan áhuga á þróun forritsins .
" Ég hef örugglega fallið á einhverjum prófum vegna þess að ég misskildi spurningarnar .
" Svo rammt kveður að lesblindu Guðmundar að hann hefur aldrei lesið bók um dagana .
" Það er vonlaust dæmi , ég yrði brjálaður .
" Það hjálpar hins vegar Guðmundi að hann hefur mjög gott sjónminni .
" Það er nóg fyrir mig að sjá hluti gerða einu sinni , hámark tvisvar , til að læra hvernig þeir eru gerðir .
En því miður eru ekki allir lesblindir þannig gerðir .
" Skólaganga Guðmundar , sem er fæddur árið 1981 , var galeiðuróður , eins og svo margir lesblindir einstaklingar þekkja .
" Ég mætti litlum skilningi í skóla og fékk ekki þann stuðning sem lesblindir nemendur þurfa á að halda .
Ég var bara settur til hliðar .
Ætli kennararnir myndu ekki segja að ég hafi ekki nennt að læra .
En það er ekki rétt .
Ég nennti alveg að læra , það reyndist mér bara svo ofboðslega erfitt .
Það tók mig fimm tíma að klára heimalærdóm sem aðrir luku við á klukkutíma .
" Með tímanum gafst Guðmundur upp á skólanum .
Hann féll á öllum samræmdu prófunum og hefur aldrei ritast inn í framhaldsskóla .
Það verður ekkert úr þessum " Það verður ekkert úr honum þessum , " hafa eflaust margir hugsað um hann .
Guðmundur lét þó mótlætið ekki slá sig út af laginu .
" Ég var alltaf staðráðinn í að koma sautjánfalt til baka .
Sé viljinn fyrir hendi eru manni allir vegir færir .
" Guðmundur byrjaði að " fikta " við tölvur , eins og hann orðar það , og eitt leiddi af öðru .
Hann stofnaði Aicon utan um heimasíðugerð árið 2003 og var fyrst um sinn eini starfsmaður fyrirtækisins .
Síðan hefur starfsemin jafnt og þétt undið upp á sig .
Í dag er Aicon hluti af Tölvu- og rafeindaþjónustu Suðurlands og starfa fimm starfsmenn þar í fullu starfi auk þess sem nokkur smærri verkefni eru unnin af verktökum .
Guðmundur er ekki í vafa um að Vefþulan eigi eftir að hjálpa fjölmörgum lesblindum einstaklingum í námi og vonandi fleyta þeim yfir erfiðasta hjallann .
" Það er gríðarlega mikið í húfi enda hefur fjöldinn allur af öflugu fólki hrökklast frá námi gegnum tíðina vegna lesblindu .
Verði börnin mín lesblind vil ég ekki að þau reki sig á sömu veggi og ég .
Þess vegna mun ég að leggja líf og sál í Vefþuluna .
" Í hnotskurn » Lesblinda er erfiðleikar með rituð orð , bæði í lestri og stafsetningu .
» Það eru til yfir 200 tegundir lesblindu , orsakir lesblindu eru því jafn margar .
Orsök lesblindu getur til dæmis verið veikleiki af taugafræðilegum toga eða frávik í afmarkaðri heilastarfsemi .
» Ónefndar rannsóknir gefa vísbendingu um að þegar lesblindir vinna úr upplýsingum nota þeir annan hluta heilans en þeir sem eru ekki lesblindir .
» Lesblinda tengist ekki greind og er ekki sjúkdómur , hún lýsir sér sem erfiðleikar við lestur , einnig geta aðrir erfileikar fylgt einsog erfiðleikar við stafsetningu , stærðfræði o.fl. 