22. apríl 1979 : " Hinn nýi vinstri meirihluti í Reykjavík gerir jafnvel gælur við tólfta prósentustigið í útsvarsálagningu og hugði á sérstakt sorphirðugjald , sem að vísu var fellt með atkvæðum sjálfstæðismanna í borgarstjórn og annars borgarfulltrúa Alþýðuflokksins .
Þessi skattagleði vinstri manna hefur þegar skapað verulegan aðstöðumun í búsetu hér á höfuðborgarsvæðinu , eftir því , hvort sjálfstæðismenn eða vinstri menn ráða ferð .
Vinstri meirihlutar í sveitarstjórnum feta því troðna slóð vinstri ríkisstjórnar í harðari atlögu með launaumslögum vinnandi fólks í landinu .
Þessi aukna skattheimta rýrir að sjálfsögðu ráðstöfunarfé heimila og einstaklinga , sem halda eftir minni og minni hluta af aflafé sínu .
Nýtt skattþrep vinstri stjórnar , afturvirkni skatta , hækkun vörugjalds , hækkun verðjöfnunargjalds á raforku og hækkun skattheimtu um bensínverð eru allt efnishlutar í þeirri " ryksugu " vinstri stjórnarinnar , sem beint er í launaumslög almennings í landinu .
" 23. apríl 1989 : " Nú hefur verkfall kennara haft þær afleiðingar , að ekki verða samræmd próf í grunnskólum á þessu vori .
Hins vegar hafa skólarnir heimild menntamálaráðherra til þess að leggja þessi próf fyrir nemendur , sem verkefni .
Jafnframt liggur fyrir , að nemendur fái aðgang að framhaldsskólum , þótt þeir taki ekki hin formlegu samræmdu próf .
Kennarar hafa ítrekað efnt til verkfalla á þessum árstíma .
Morgunblaðið hefur ítrekað varað kennara við þessu og bent þeim á , að afleiðingarnar fyrir nemendur gætu verið með þeim hætti , að ekki væri viðunandi .
Það er staðreynd , að verkföll á þessum árstíma hafa orðið til þess , að nemendur hafa flosnað upp frá námi .
Sumir þeirra hafa leitað út á vinnumarkaðinn , þótt áreiðanlega sé erfiðara að fá vinnu nú en oft áður .
" 