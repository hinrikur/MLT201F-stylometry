Það er mikilvægt fyrir endurreisn orðspors Íslands á alþjóðlegum vettvangi að fjárlaganefnd brezka þingsins skuli hafa gagnrýnt beitingu hryðjuverkalaganna gegn Íslandi síðastliðið haust .
Morgunblaðið sagði frá því í gær að nefndin hvetur brezka fjármálaráðuneytið til að fara yfir lögin og meta hvort rétt yrði að beita þeim við svipaðar kringumstæður í framtíðinni .
Nefndin vill láta breyta brezkri löggjöf , þannig að yfirvöld eigi önnur úrræði en að beita hryðjuverkalögum .
Þá kemst fjárlaganefndin að þeirri niðurstöðu að ekkert í samtali þeirra Árna M. Mathiesen , þáverandi fjármálaráðherra Íslands , og Alistairs Darlings , fjármálaráðherra Bretlands , hafi gefið hinum síðarnefnda tilefni til að fullyrða að íslenzk stjórnvöld myndu ekki standa við skuldbindingar sínar í Bretlandi .
Nefndin telur beitingu hryðjuverkalaganna hafa haft mikil neikvæð áhrif á Kaupþing , sem var þá eitt uppistandandi af íslenzku bönkunum , en segist hins vegar ekki hafa séð nein gögn , sem bendi til að bankinn hefði getað komizt hjá gjaldþroti , jafnvel þótt lögunum hefði ekki verið beitt .
Nú hljóta að hafa skapazt nýjar forsendur fyrir því að brezk stjórnvöld taki Ísland af hinum alræmda hryðjuverkalista fjármálaráðuneytisins og biðjist afsökunar á að hafa beitt svo harkalegum aðgerðum gagnvart bandamanni sínum í Atlantshafsbandalaginu .
Slíkt væri þáttur í því að rétta hlut Íslands í samfélagi þjóðanna .
Við verðum hins vegar að átta okkur á því að þar þarf miklu fleira að koma til .
Brezkum stjórnvöldum er ekki einum um að kenna að orðspor Íslands er stórskaddað .
Það hefur til dæmis hleypt illu blóði í hundruð þúsunda manna í ríkjum Evrópu , sem áttu fé á Icesave-reikningum Landsbankans , að stjórnvöld hér hétu íslenzkum viðskiptavinum bankanna fullri innistæðutryggingu , en erlendum viðskiptavinum aðeins lágmarkstryggingunni , sem reglur EES kveða á um .
Það væri glapræði að ætla ekki að standa við þá lágmarkstryggingu , jafnvel þótt regluverkið hafi verið gallað .
Fólk lagði peninga inn á reikningana í þeirri trú að innistæðurnar væru tryggðar upp að ákveðnu marki .
Orðspor Íslands er sömuleiðis í molum í hinum alþjóðlega fjármálaheimi vegna setningar neyðarlaganna , sem ýttu bönkum og öðrum stórum lánardrottnum íslenzku bankanna aftur fyrir innistæðueigendur í röð kröfuhafa í bú þeirra .
Það er afar mikilvæg forsenda þess að heilbrigt fjármálalíf eigi sér einhverja framtíð hér á landi , að samningar náist við kröfuhafana um lendingu sem þeir geta sætt sig við .
Sumir virðast vilja að Ísland bjóði umheiminum byrginn í þessum efnum og segi stolt : Við borgum ekki ! Það er ekki leiðin til endurreisnar , heldur leið samninga og samstarfs .
