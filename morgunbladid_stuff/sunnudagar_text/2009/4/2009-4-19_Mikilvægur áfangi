Eftir Helga Bjarnason helgi@mbl.is FORSTJÓRI Norðuráls segir samþykkt Alþingis á lögum um heimild til að gera fjárfestingarsamning vegna byggingar álvers í Helguvík mikilvægan áfanga .
Samningurinn er ein af forsendum þess að hægt sé að fjármagna uppbygginguna , en hann segir að fleira þurfi að klára .
Verið sé að vinna í umhverfismati vegna stækkunar Reykjanesvirkjunar og flutningsmannvirkja .
Alþingi samþykkti í fyrrakvöld lög sem heimila iðnaðarráðherra að ganga frá fjárfestingarsamningi við Century Aluminum og Norðurál Helguvík ehf. um byggingu álvers .
Drög að samningi voru gerð í lok síðasta árs .
Þau taka meðal annars til skattamála og eru í takt við hliðstæða samninga sem gerðir voru vegna uppbyggingar álveranna á Grundartanga og í Reyðarfirði .
Norðurál er í viðræðum við evrópska banka um fjármögnun verkefnisins .
Fram kom í viðræðum forsvarsmanna Norðuráls og iðnaðarráðuneytisins að samningurinn væri ein af forsendum fyrir fjármögnun .
Ragnar Guðmundsson , forstjóri Norðuráls , segir að samþykkt laganna sé mikilvægur áfangi , sérstaklega við þær aðstæður sem nú séu uppi á alþjóðlegum fjármálamarkaði og vegna tortryggni sem ríki gagnvart Íslandi .
Áhrifin eru tvíþætt , að sögn Ragnars .
Annars vegar felist í þessu jákvæð skilaboð frá íslenskum stjórnvöldum .
Hins vegar veiti samningurinn ákveðna vissu fyrir því að leikreglum verði ekki breytt verulega þegar á líður .
" Þegar verið er að horfa á svona mikla fjárfestingu vilja menn þekkja forsendur verkefnisins eins vel og hægt er , " segir Ragnar .
Norðurál hefur öll leyfi fyrir byggingu og rekstri 250 þúsund tonna álvers og hóf framkvæmdir um mitt síðasta ár .
Endurskoðaðar áætlanir gera ráð fyrir verksmiðju með allt að 360 þúsund tonna framleiðslugetu á ári sem byggð verði í fjórum 90 þúsund tonna áföngum .
Er þá reiknað með að framleiðsla hefjist fyrir lok árs 2011 .
Ragnar segir unnið samkvæmt þessari áætlun en segir ekki hægt að tímasetja hvenær framkvæmdir fara í fullan gang .
Fyrst þurfi að ljúka undirbúningi .
Í hnotskurn » Verktakar vinna í rólegheitum að byggingu fyrsta kerskálans í Helguvík og að hafnargerð .
» Allt að 500-700 manns fá vinnu í fullbyggðu álveri .
» Reiknað er með að 800-1.200 manns vinni stöðugt við uppbyggingu álversins til 2015 og svipaður fjöldi við orkuöflun og tengd verkefni .
» Álverið kostar rúmlega 200 milljarða króna .
