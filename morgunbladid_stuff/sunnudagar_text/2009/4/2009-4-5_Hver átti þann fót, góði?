Hvað ætli Leggjabrjóturinn , Járnkarlinn og Brytjarinn hafi unnið sér til frægðar ? Þetta eru hvorki hasarmyndahetjur né handrukkarar heldur knattspyrnumenn sem voru upp á sitt besta á sjöunda og áttunda áratug síðustu aldar í Englandi .
Réttum nöfnum heita þeir Norman Hunter , Tommy Smith og Ron Harris og allar götur síðan hafa forhertustu sparkendur ekki komist með tærnar þar sem þetta þríeyki hafði hælana .
Eftir Orra Pál Ormarsson orri@mbl.is Þegar Jimmy Greaves , hinn marksækni miðherji Tottenham Hotspur , hljóp eitt sinn galvaskur inn á Anfield varð Tommy Smith , varnarmaður Liverpool , á vegi hans og afhenti honum bréf .
" Hvað er þetta ? " spurði Greaves undrandi .
" Opnaðu það bara , " svaraði Smith sposkur .
Í ljós kom að þetta var matseðillinn á borgarspítalanum í Liverpool .
Greaves var slakur í leiknum .
Þessi saga lýsir eðli og uppátækjum Tommys Smiths í hnotskurn .
Það er ekki að ósekju að framherjar forðuðust hann eins og heitan eldinn en Smith lék í sextán ár með Liverpool , frá 1962 til 1978 .
Hann átti ekki langt að sækja sálfræðitrixin en enginn stóð Bill Shankly , knattspyrnustjóra Liverpool , á sporði í þeim efnum .
Oftar en ekki tókst Smith að lama andstæðinga sína áður en flautað var til leiks .
Hann var orðlagður fyrir tungulipurð og gaf dómurum iðulega fyrirmæli meðan á leikjum stóð .
Einu sinni gekk hans svo langt að sparka í dómara eftir Evrópuleik gegn Inter frá Mílanó .
Engin eftirmál urðu af þeim gjörningi .
Aldrei stofnað til slagsmála en lokið þeim nokkrum Þegar á hólminn var komið var Smith harður en sanngjarn – að eigin sögn .
" Ég hef aldrei stofnað til slagsmála um dagana en ég hef lokið þeim nokkrum .
Ég nötra stundum þegar ég hugsa um gjörðir mínar .
" Smith hlaut snemma viðurnefnið " Járnkarlinn frá Anfield " og einhverju sinni sagði Shankly að hann hefði ekki fæðst heldur verið unninn úr námu .
Eigi að síður var Smith bara rekinn einu sinn af velli í meira en 600 leikjum fyrir Liverpool – og það fyrir kjaftbrúk .
Þess ber þó að geta að dómarar voru ekki eins örlátir á rauðu spjöldin í þá daga .
Ekki myndu allir skrifa upp á það að Smith hafi verið sanngjarn leikmaður , alltént ekki Roy Vernon , leikmaður Everton .
Í slag nágrannanna snemma á sjöunda áratugnum straujaði Smith hann strax eftir að flautað var til leiks með þeim afleiðingum að Vernon gat ekki spyrnt knetti svo mánuðum skipti .
Fyrir leikinn hafði Shankly lýst því yfir við fjölmiðla að téður Vernon væri hættulegasti leikmaður Everton .
Hvað eru aftur tveir plús tveir ? Jack Charlton , sem lengi lék í hjarta Leeds-varnarinnar , segir Smith harðasta leikmann sem hann mætti á velli .
" Einu sinni hlupum við saman og ég missti gjörsamlega andann .
Ég reyndi að staulast á fætur eins og hann hefði ekki meitt mig .
En hann hafði gert það .
" Eins og gefur að skilja fékk Smith það oftar en ekki óþvegið sjálfur enda vildi margur sjálfskipaður harðjaxlinn reyna sig við meistarann .
Einhverju sinni renndi leikmaður tökkunum niður eftir fætinum á honum .
" Það blæddi ekkert en þegar ég dró sokkinn niður blasti ber sköflungurinn við mér , " rifjar Smith upp .
" Þá byrjaði fjörið .
" Þess má geta að Tommy Smith , sem er að verða 64 ára , hefur látið skipta um bæði hné , mjöðm og olnboga .
Að öðru leyti mun skrokkurinn vera í sæmilegu standi .
Þurfti að myrða mann Annar annálaður harðjaxl var Norman Hunter , miðvörður hins sigursæla liðs Leeds United , 1962-76 .
Hann var frægur fyrir að láta andstæðinga sín aldrei komast upp með múður og hlaut að launum viðurnefnið " Leggjabrjóturinn " .
Einhverju sinni hringdi Hunter í Les Cocker , þjálfara hjá Leeds , eftir leik og tilkynnti honum að hann hefði farið heim með brotinn fót .
" Jæja , góði , " varð Cocker að orði : " Hver átti þann fót ? " Hunter viðurkennir að skráin um sig hafi verið bólgin í skjalasafni enska knattspyrnusambandsins og " það á tímum þegar þurfti að myrða mann til að vera vísað af velli " .
" Það kom fyrir að ég misreiknaði mig og eftir á hugsaði ég stundum : Guð minn góður , ekki gerði ég þetta í raun og veru ? En ég hafði gert það .
" Hann þvertekur þó fyrir að hafa nokkru sinni reynt að meiða mann af ásettu ráði .
" En sigurviljinn var svo mikill að maður gleymdi sér stundum í rauðri þokunni .
" Hrátt egg og sérrí Hunter var ekki mikill fyrir mann að sjá þegar hann skaut fyrst upp kollinum á Elland Road snemma á sjöunda áratugnum en Don Revie knattspyrnustjóri tók hann undir sinn verndarvæng .
Neyddi m.a. ofan í hann ógeðsdrykk , hrátt egg og sérrí , á hverjum degi um langt skeið .
" Stundum hélt ég drykknum niðri , stundum ekki , " viðurkennir Hunter .
Það hertist fljótt í honum .
Öfugt við Smith lagði Hunter ekki í vana sinn að hræða líftóruna úr andstæðingum sínum áður en flautað var til leiks .
" En Revie var vanur að segja okkur að láta finna hressilega fyrir okkur í fyrstu tæklingunni , vegna þess að dómarinn færði menn aldrei til bókar við fyrsta brot .
Þetta kölluðum við forleik .
Ég skellti framherjanum marflötum , togaði hann á fætur og bað dómarann velvirðingar .
Oft og tíðum lét framherjinn ekki sjá sig aftur í leiknum .
" Peter Osgood , hinn goðumlíki miðherji Chelsea , var ekki þeirrar gerðar .
Hann kom alltaf aftur .
Þeir Hunter elduðu lengi grátt silfur saman og ögruðu hvor öðrum út í hið óendanlega .
Einhverju sinni leiddi misskilningur í vörn Leeds til þess að Osgood skoraði .
Hann vék sér með það sama að Hunter og spurði : " Hvar varst þú , Norman ? " Hunter hafði þó ekki sagt sitt síðasta orð því þegar Terry Cooper jafnaði fyrir Leeds hljóp hann yfir völlinn þveran og endilangan til að gera upp sakirnar við Osgood .
Í æsingnum greip hann í kafloðna barta miðherjans , sem allir menn skörtuðu á þessum árum , og togaði hraustlega í þá .
" Þær voru ófáar rimmurnar á þessum árum en við hlæjum að þessu í dag , " segir Hunter .
Létu hnefa skipta Honum er þó líkast til ekki hlátur í hug þegar hann rifjar upp viðskipti sín við Francis Lee í leik gegn Derby County 1975 .
Ágreiningur reis þeirra í millum eftir að Hunter taldi Lee hafa fiskað vítaspyrnu .
Úr varð einn æsilegasti hnefaleikabardagi sparksögunnar .
Varla þarf að taka fram að báðir leikmenn voru reknir í bað .
Hunter var ekki sá fráasti á fæti í bransanum en bætti það upp með góðum leikskilningi .
Þeim skilningi var þó ekki til að dreifa þegar hann missti knöttinn klaufalega í landsleik Englendinga og Pólverja á Wembley haustið 1973 .
Af hlaust mark sem kom í veg fyrir þátttöku Englands á heimsmeistaramótinu í Vestur-Þýskalandi árið eftir .
" Ég fékk aldrei svigrúm til að gleyma þessu marki , " rifjar Hunter upp , " vegna þess að fjórða hvert ár drógumst við alltaf gegn sama liðinu í undankeppni HM , helvítis Pólverjunum .
Þá notuðu menn vitaskuld tækifærið til að dusta rykið af upptökum af mér að missa boltann og þeim að skora .
Þetta var sýnt aftur og aftur .
Ótrúlegt ! " Hitastigið hækkaði Ron Harris , sem lék í vörninni hjá Chelsea í átján ár ( 1962-80 ) , var heldur ekkert blávatn .
Hermt er að hitastigið í Vestur-Lundúnum hafi hækkað um nokkrar gráður við það eitt að Harris sté inn á Stamford Bridge .
Hann var gjörsamlega ódrepandi á velli og eirði engu .
Fyrir vikið var honum gefið gælunafnið " Brytjarinn " .
Enn þann dag í dag seljast bolir með áletruninni " Brytjarinn : Of harður til að deyja " eins og heitar lummur á Brúnni .
Harris var frægur fyrir að gefast aldrei upp – ekki einu sinni þegar lið hans var 2:0 undir í uppbótartíma .
" Koma svo , strákar , þetta er alveg hægt , " gelti hann þá á samherja sína sem tóku umsvifalaust kipp .
Harris var að flestra mati besti " yfirfrakki " sinnar kynslóðar og oftar en ekki kom það í hans hlut að taka helsta vopn andstæðingsins úr umferð .
Það gerði hann af alúð og yfirvegun .
Nægði ekki að hlaupa með manninum , var bara að sýna honum hvar Davíð keypti ölið .
Frægt var þegar hann sparkaði Eddie Gray , erkikempu Leeds , niður eftir aðeins átta mínútur í bikarúrslitaleiknum 1970 .
Gray var lítið meira en áhorfandi eftir það og Chelsea vann bikarinn .
Þegar Harris var spurður hversu stóran þátt " tækling " hans á Gray hefði átt í sigrinum svaraði hann hróðugur : " 90% .
" Hóstaði annað slagið Öfugt við Smith hræddi Harris andstæðinga sína ekki með orðum .
" Ég ræddi nánast aldrei við menn meðan á leik stóð en Tommy Docherty , stjóri minn hjá Chelsea , gaf mér snemma frábært ráð .
Það var að taka harkalega á mönnum strax í upphafi og halda mig upp frá því í námunda við þá og hósta annað slagið til að minna á mig , " segir hann .
Fyrrnefndur Jimmy Greaves , mesti markaskorari sinnar kynslóðar , fékk að kynnast þessu .
Þeir Harris glímdu alls nítján sinnum og Greaves tókst aðeins einu sinni að skora .
" Ég hef þekkt Ron Harris , öðru nafni Brytjarann , lengur en ég kæri mig um að muna – og lengst af fannst mér hann vera illur andskoti , " segir Greaves í formála að endurminningum Harris .
Aðeins einu sinni á ferlinum kveðst Harris hafa mætt ofjarli sínum .
" Það var karlugla sem hét Mike Bernard og lék fyrir Stoke og Everton .
Hann var eini maðurinn sem keyrði mig í gras .
Pabbi var vanur að segja : " Láttu þá ekki sjá að þú hafir orðið fyrir hnjaski ! " Þetta var í eina skiptið sem ég gat ekki orðið við þeim tilmælum .
" Bleikt er fyrir konur Ron Harris hefur í seinni tíð getið sér gott orð sem sparkskýrandi og liggur ekki á skoðunum sínum .
Honum þykir harkan t.a.m. mega vera meiri í nútímaknattspyrnu .
Einhverju sinni var hann inntur álits á David Beckham .
" Hann er gagnslaus , " svaraði Harris að bragði .
" Kann ekki að tækla .
" Honum þykir mýktin líka orðin of mikil utan vallar .
" Það hefði ekki þýtt fyrir mig að ganga inn í búningsklefa Chelsea með vaxaða bringu .
Þá hefði ég séð sæng mína uppreidda .
" Honum þykir glys og glingur líka hafa of mikið vægi í samtímanum og þegar Nicola Anelka , miðherji Chelsea , mætti til leiks á bleikum skóm fyrr í vetur féll Harris allur ketill í eld .
" Bleikt er fyrir konur .
Það segir frúin alla vega .
Hefði ég mætt á bleikum skóm í gamla daga hefði fólk haldið að ég væri eitthvað skrýtinn .
Ég hefði ekki heldur getað leikið í hvítum skóm .
Þá hefðu blóðblettirnir komið í gegn .
" Ekki hrifinn af blökkumönnum Tommy Smith var málgefinn sem leikmaður og ekki hefur dregið af honum eftir að hann lagði skóna á hilluna – nema síður sé .
Alræmdustu ummæli hans féllu í kjölfar þess að Liverpool festi kaup á John Barnes sumarið 1987 en hann var fyrsti blökkumaðurinn til að festa sig í sessi í liði félagsins .
Smith er lítið um þeldökkt fólk gefið og andmælti kaupunum hástöfum .
Kvaðst ekki hafa gert ráð fyrir að lifa þann dag að Liverpool festi kaup á blökkumanni .
" Ég vil ekki sjá þá í liðinu , " er hann sagður hafa sagt .
Þá mun Smith hafa bætt við : " Flytti " surtur " inn við hliðina á mér myndi ég flytja um leið .
Þetta eru engir kynþáttafordómar , bara rökrétt .
" Þessi ummæli vöktu litla athygli í fyrstu en eftir að Barnes vitnaði sjálfur til þeirra í endurminningum sínum þremur árum síðar varð fjandinn laus .
Það hlýtur að vera fjör í heiðursstúkunni á Anfield þegar þeir koma þar saman , Smith og Barnes .
