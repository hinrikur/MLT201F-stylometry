Ó , ÞESSIR löngu dagar þegar vinnudeginum virðist aldrei ætla að ljúka ! Eða þessar síðustu löngu mínútur áður en búðin lokar og maður má loks stimpla sig út og skunda út um dyrnar .
Ef það væri nú bara einhver leið til að láta tímann líða hraðar ! Hvert á þá að leita annað en á netið , til að finna nokkur góð ráð um hvernig við getum látið tímann hlaupa sem hraðast frá okkur .
Eru hér nokkur gullkorn sem Google leiddi í ljós : * Fyrst þarf að hafa í huga að upplifun okkar af tímanum er andlegs eðlis .
Þegar við viljum að tíminn líði hraðar virðist okkur yfirleitt eins og hann líði hægar * Það getur þá verið gott að leyfa huganum að reika .
Dagdraumar um skemmtilega hluti geta til dæmis orðið til að tíminn líði hratt .
* Þeir sem vinna sömu handtökin allan daginn gætu reynt að láta sífelldar endurtekningarnar verka til að dáleiða hugann og fara í hálfgerðan trans .
Þá er eins og allt verði sjálfvirkt og fyrirvaralaust er kominn tími til að fara heim .
* Það er best að forðast að líta um of á klukkuna .
Það getur jafnvel hjálpað að hafa enga klukku í augsýn .
Ef ekki er hægt að komast hjá því að hafa klukku fyrir augunum er vissara að vara sig á því að vera stöðugt að gefa tímanum gaum .
* Með því að fást við störf sem reyna mikið á líkamann má dreifa huganum frá því hvað tíminn líður hægt .
* Best af öllu er sennilega að fást við eitthvað sem maður hefur gaman af .
Þá líður tíminn yfirleitt eins og skot .
* Slökunaræfingar og innhverf íhugun geta líka flýtt gangi tímans , og sömuleiðis má gera skemmtilegar hugaræfingar eins og t.d. ímynda sér orð , og finna svo eins mörg orð sem ríma við það .
* Skemmtileg tónlist eða áhugaverð útvarpsstöð getur látið daginn líða hraðar .
* Ef ekkert dugar og tíminn virðist silast áfram endalaust og lífið er ekkert nema leiðindi og basl , þá er kannski kominn tími til að skipta um starf , og finna eitthvað skemmtilegra að fást við .
