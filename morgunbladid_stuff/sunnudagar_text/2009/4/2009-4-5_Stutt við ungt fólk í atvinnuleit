Eftir Ásgeir Ingvarsson asgeiri@mbl.is " ÞEKKT er að í svona árferði er það oftast yngsta fólkið sem missir vinnuna fyrst og má búast við að vera lengst án atvinnu , " segir Lárus Rögnvaldur Haraldsson en hann er deildarstjóri atvinnu- og upplýsingamála hjá Hinu húsinu .
Sumarið er á næsta leiti og bendir flest til þess að framboð á sumarvinnu fyrir ungt fólk verði mun minna en síðustu ár " Við leitum allra leiða til að forðast að hér skapist sama ástand og var í Finnlandi þegar efnahagskreppa gekk þar yfir .
Þar varð ungt fólk út undan og á sú kynslóð enn nokkuð erfitt uppdráttar , en talið er að stór hluti hennar hafi aldrei komið út á vinnumarkaðinn .
" Meiri aðsókn í sumarstörf Atvinnuráðgjöf Hins hússins aðstoðar ungt fólk frá 16 til 25 ára aldri við atvinnuleit : " Hér eru þrír atvinnuráðgjafar í fullu starfi og veita t.d. leiðsögn um hvernig má gera góða ferilskrá og skipuleggja atvinnuleitina , " segir Lárus .
" Við erum líka í samstarfi við stéttarfélögin um að fræða ungmenni um réttindi sín og skyldur .
" Hitt húsið hefur einnig umsjón með auglýsingum og upplýsingagjöf vegna sumarstarfa hjá Reykjavíkurborg og segir Lárus að nú þegar hafi borist fleiri umsóknir en á sama tíma í fyrra , þó enn séu rösklega tvær vikur í að umsóknarfrestur renni út : " Sú leið hefur verið farin að reyna að veita jafnmörg störf og á síðasta ári , eða í kringum 1.400 stöður , en þegar hafa borist 2.800 umsóknir .
" Hafi eitthvað fyrir stafni Lárus bendir á að unnið sé að úrræðum fyrir ungt fólk : " Miklu skiptir að ungt fólk í atvinnuleit reyni að halda sér virku og reyni að bæta við hæfni sína til að styrkja sig í leitinni , " segir hann .
" Við erum til dæmis að fara af stað með mánaðarlangt námskeið í lok apríl í samvinnu við Vinnumálastofnun þar sem ungt fólk fær tækifæri til að auka hæfni sína á ýmsum sviðum og styrkja sig í atvinnuleitinni .
" Að sögn Lárusar er best ef hægt er að vera í námi á meðan atvinnu er ekki að fá , eða taka þátt í sjálfboðastarfi : " Sumir menntaskólar bjóða t.d. upp á sumarskóla sem er kjörin leið til að stytta námið .
Sjálfboðaliðasamtök eins og Alþjóðleg ungmennaskipti og SEEDS gera þeim sem vilja kleift að hleypa heimdraganum og upplifa nýja hluti erlendis .
" Gott að skoða alla möguleika Lárus segir margt spennandi í boði , og mikilvægt að ungt fólk haldi sem flestum möguleikum opnum : " Það er mjög sniðugt að sækja um sem flest störf og skoða sem flestar leiðir til að hafa eitthvað fyrir stafni í sumar , " segir hann .
" Í þessu árferði þýðir ekki að taka það nærri sér að fá ekki ráðningu .
Það má líka búast við að ráðningartíminn sé styttri og svör berist seint , og skiptir þá mestu að hafa eitthvað uppbyggilegt fyrir stafni í millitíðinni .
" Í hnotskurn » Þegar hafa fleiri sótt um sumarstörf hjá Reykjavíkurborg en í fyrra , þó rúmlega tvær vikur séu eftir af umsóknarfresti » Víða er leitað leiða til að koma til móts við ungt fólk án atvinnu , s.s. með sumarskóla og námskeiðum .
» Ungt fólk ætti að sækja um sem víðast og hafa augun opin fyrir öðrum tækifærum eins og sjálfboðavinnu .
» Ekki má taka það nærri sér í svona árferði ef maður hreppir ekki starfið .
» Hitt húsið veitir aðstoð við atvinnuleit og hjálpar t.d. við gerð ferilskrár .
www.hitthusid.is www.reykjavik.is / sumarstorf 