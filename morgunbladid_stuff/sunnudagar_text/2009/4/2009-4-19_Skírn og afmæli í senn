ÞAÐ er stór dagur hjá Þórði Andréssyni , vélfræðingi og stöðvarstjóra , og fjölskyldu hans í dag .
Ekki nóg með að hann fagni sextugsafmæli sínu með ættingjum og vinum í Njarðvíkunum , heldur verður lítil stúlka , barnabarn Þórðar og eiginkonu hans , Nínu Hildar Magnúsdóttur , skírð .
Það verður því bæði skírnarveisla og stórafmæli .
Sonur Þórðar og tengdadóttir , foreldrar litlu dömunnar , eru búsett í Danmörku og koma því sérstaklega heim af þessu tilefni .
" Hún fæddist í Óðinsvéum , en við fórum út og hittum hana þar nýfædda .
Við vorum reyndar á leiðinni til þeirra í lest og áttum klukkutíma ferðalag eftir til þeirra þegar hún fæddist , " segir Þórður .
Hann segir að þetta verði eflaust einhver eftirminnilegasti afmælisdagurinn sinn til þessa , ásamt afmælinu fyrir þrjátíu árum , þegar hann varð þrítugur og skírði son sinn á afmælisdaginn .
Þórður er stöðvarstjóri í orkuveri HS Orku hf. í Svartsengi .
Hann hefur lengi unnið hjá Hitaveitu Suðurnesja og á 32 ára starfsafmæli þar í maí , en stöðvarstjóri varð hann fyrst árið 1994 .
Hann á tvö önnur börn , dóttur og son , sem eignast hefur fjögur börn , svo skírnarbarnið er hans fimmta barnabarn .
onundur@mbl.is 