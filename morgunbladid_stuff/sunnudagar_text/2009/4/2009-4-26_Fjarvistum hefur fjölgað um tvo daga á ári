Eftir Ásgeir Ingvarsson asgeiri@mbl.is FJARVISTIR starfsmanna hafa aukist á síðustu árum .
Þetta segir Erna Agnarsdóttir , ráðgjafi hjá ParX viðskiptaráðgjöf sem frá árinu 2002 hefur stundað rannsóknir á mannauðsmálum fyrirtækja hér á landi .
" Nýjustu tölur byggjast á gögnum frá árinu 2007 og sýna þennan vöxt ár frá ári , en fjarvistir starfsmanna hafa að meðaltali aukist um tvo daga á hvern starfsmann á ári frá 2004 , " segir Erna .
Um töluverða aukningu er að ræða .
Að meðaltali eru fjarvistir hvers starfsmanns á bilinu 7 til 12 dagar á ári , en mismunandi eftir starfsgreinum .
Fjarvistirnar verða dýrari Erna segir þessa þróun áhugaverða , ekki síst í ljósi þess að hún virðist hafa átt sér stað á sama tíma og mikil vakning hefur orðið í fyrirtækjum um að búa starfsmönnum sem best og heilsusamlegast vinnuumhverfi : " Þetta eru líka þau ár sem laun jukust hvað mest , svo það er ekki er nóg með að fjarvistardögum fjölgi heldur verður hver dagur sem starfsmaður er fjarverandi dýrari fyrir fyrirtækið .
" Kostnaðinn af þessum auknu fjarvistum segir Erna geta verið mjög mikinn fyrir fyrirtækin í landinu .
" Ef tekið er dæmi af 100 manna meðalfyrirtæki þá getur kostnaðurinn sem eingöngu kemur til vegna launagreiðslna í fjarvistum numið allt að 25 milljónum á ári , " segir hún .
" Það bætist svo við að starfsmaðurinn er ekki að skapa verðmæti fyrir fyrirtækið á meðan og ekki verða til ný viðskipti .
Fjarvistirnar valda líka ýmsum viðbótarkostnaði vegna óhagræðingar þegar ekki er fullmannað , því meira álag lendir á öðrum starfsmönnum , sem geta svo jafnvel fyrir vikið orðið líklegri til að vera fjarverandi vegna álagsins , auk þess að erfiðara verður að standa undir væntingum viðskiptavina .
" Fjórðungur fjarvista vegna umhverfisins Að sögn Ernu eru ýmsir þættir sem hafa áhrif á fjarvistir .
" Vitaskuld skýra veikindi stóran hluta fjarvista , en um fjórðung fjarvista starfsmanna má rekja til þátta í starfsumhverfinu , t.d. álags og streitu , stjórnunarhátta , samskipta og vinnustaðarmenningar , " útskýrir hún .
" Álagið í sumum störfum , til dæmis mörgum umönnunar- og þjónustustörfum virðist leiða til aukinna fjarvista og sjá má nokkurn mun á milli starfshópa .
Jafnvel má greina mun milli deilda innan sama fyrirtækis , sem getur verið vísbending um að einhverju sé ábótavant t.d. hvað varðar vinnuálag eða samskipti innan deildarinnar .
" Erna segir nokkrar leiðir færar til að snúa þróuninni við .
" Þó erfitt sé að koma í veg fyrir að starfsfólk og börnin þess fái flensu , þá má leita leiða til að hvetja starfsmenn enn frekar til heilbrigðara lífernis og búa þeim þannig vinnuumhverfi að það ögri ekki andlegri og líkamlegri heilsu , " segir hún .
" Ekki síður þarf að huga að því að samskipti og upplýsingagjöf innan fyrirtækisins séu til þess fallin að auka á samstöðu og hollustu við vinnustaðinn .
" Hafi efnahagskreppan kallað á verulegar breytingar í rekstrinum segir Erna sérlega mikilvægt að huga að því hvernig samskipti og álag eru í hinu nýja skipulagi : " Breytingarnar geta orðið til þess að sumir eru undir mun meira álagi en aðrir hafa minna að gera .
Verklag og verkaskipting kann að hafa breyst og samskiptin líka .
Þá er álag í dag tengt fleiri þáttum en verkefnum starfsins , svo sem áhyggjum af fjármálum , starfsöryggi og nánustu framtíð , sem mikilvægt er að stjórnendur hugi einnig að .
" Að sögn Ernu getur aðstoð sérfræðinga eins og ParX reynst gagnleg : " Stjórnendur hafa það kannski á tilfinningunni að ekki sé allt með felldu , en rannsóknir okkar á starfsumhverfi og viðhorfum starfsmanna og á ýmsum mælikvörðum mannauðsstjórnunar gera stjórnendum kleift að fylgjast með þróuninni á nákvæman hátt og auðvelda þeim að koma auga á hvar skórinn kreppir , " segir hún .
Í hnotskurn » Þrátt fyrir vitundarvakningu um góðan aðbúnað starfsmanna hefur fjarvistum fjölgað .
» Fjarvistirnar geta reynst dýrar , og t.d. er launakostnaður vegna fjarvista í 100 manna fyrirtæki sennilega nálægt 25 milljónum á ári .
» Það eykur svo kostnaðinn að starfsmenn framleiða ekki eða skapa verðmæti á meðan , og um leið eykst álagið á annað starfsfólk .
» Huga þarf sérstaklega að því hvaða áhrif niðurskurður , endurskipulagning og áhyggjur vegna fjármála geta haft á líðan starfsmanna um þessar mundir .
www.parx.is 