24 þýskar og ítalskar sprengjuflugvélar vörpuðu farmi sínum á borgina Guernica í Baskahéruðum Spánar mánudaginn 26. apríl 1937 .
Fjöldi fólks lést í árásinni og eyðileggingin var gríðarleg .
Árásin varð Pablo Picasso innblástur að því fræga verki , Guernica , sem lýsir þjáningu og eyðileggingu stríðs .
Verkið hefur fyrir margt löngu öðlast sess sem eins konar friðartákn , sífelld áminning um skelfingu stríðsrekstrar .
Guernica var fimm þúsund manna bær , en í apríl 1938 voru þar líklega fleiri , því þangað leituðu flóttamenn úr spænska borgarastríðinu .
Í stríðinu tókust á sveitir lýðræðiskjörinnar , vinstrisinnaðrar ríkisstjórnar og sveitir falangista , undir stjórn Francos hershöfðingja .
Falangistar voru dyggilega studdir af Þjóðverjum og Ítölum , enda hugmyndafræðilegur skyldleiki með þeim , nasistum og fasistum .
Falangistar vildu leggja borgina Bilbao undir sig og sóttu stíft í norður .
Sigur á herjum lýðræðissinna í Guernica var mikilvægur áfangi á þeirri leið .
Sprengjuregn Fyrstu sprengjurnar féllu síðdegis þennan dag .
Þær féllu á bæinn , en næsta sprengjuregn á brýr og vegi að bænum .
Um kvöldmatarleytið kom mesta sprengjuregnið .
Þrír fjórðu allra bygginga í bænum voru jafnaðir við jörðu í árásunum og önnur hús voru mikið skemmd .
Eftirleikur falangista var auðveldur ; þeir lögðu bæinn undir sig og höfðu þar öll völd þremur dögum síðar .
Enn er óljóst hversu mikið mannfall var í Guernica .
Skömmu eftir árásina sögðu Baskar að a.m.k. 1.654 hefðu látist og 889 særst .
Sú tala var lengst af talin nokkuð nákvæm , en á síðari árum hefur hún verið dregin í efa af sagnfræðingum , sem segja að 250-300 hafi látist .
Eins og ávallt í stríði virðist sannleikurinn fyrsta fórnarlambið og erfitt að henda reiður á honum .
Falangistar sögðu lýðræðissinna hafa brennt bæinn þegar þeir flýðu og þannig sjálfir valdið mestu skemmdunum .
Og dagblað , sem fylgdi Franco hershöfðingja að málum , hélt því fram árið 1970 að aðeins 12 hefðu látist í Guernica mánudaginn 26. apríl 1937. rsv@mbl.is 