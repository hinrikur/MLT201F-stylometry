SPÆNSKI leikstjórinn Pedro Almodovar ( Konur á barmi taugaáfalls , Allt um móður mína ) er að fara af stað með sjónvarpsútgáfu af fyrstnefndu myndinni en hún kom honum á kortið árið 1988 og var tilnefnd til Óskarsverðlauna .
Það er Fox TV Studios sem stendur á bakvið gjörninginn og verða þættirnir á ensku og verða miðaðir að alþjóðlegum markaði .
Fox TV Studios hefur staðið á bakvið þætti eins og Burn Notice og Saving Grace og einnig " ódýrari " þætti eins og Mental og Persons Unknown .
Serían mun snúast í kringum nokkrar konur í bandarísku úthverfi , vinkonur frá menntaskólaárum , sem takast nú á við líf hins miðaldra .
Serían tekur mið af tempói og eigindum myndarinnar og mun m.a. vísa til hennar beint í vissum atriðum .
Það er ekki örgrannt um að blaðamanni hafi runnið kalt vatn á milli skinns og hörunds af því að skrifa þetta .
En það er best að vera bjartsýnn ...
