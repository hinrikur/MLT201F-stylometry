Þegar þetta er ritað á laugardagsmorgni er verið að opna kjörstaði í þingkosningunum .
Kosningabaráttan hefur að mörgu leyti verið óvenjuleg .
Boðað var til kosninganna með stuttum fyrirvara og eftir það fóru skoðanaskipti flokkanna fyrir kosningarnar að miklu leyti fram í þingsölum .
Þinghaldið stóð svo lengi að það er í raun varla nema síðustu vikuna , sem hefðbundin kosningabarátta hefur farið fram .
Hófstilltari kosningabarátta Meðal annars af þessum sökum hefur kosningabaráttan verið hófstilltari en oftast áður af hálfu flokkanna og þeir hafa augljóslega varið til hennar minna fé en tíðkazt hefur undanfarin ár .
Þar kemur sjálfsagt tvennt til .
Annars vegar eru flokkarnir allir á hausnum eftir dýrar kosningar árin 2006 og 2007 .
Þrengt hefur verið að fjáröflunarmöguleikum þeirra með nýjum lögum um fjármál stjórnmálaflokka .
Hins vegar hafa kjósendur einfaldlega ekki smekk fyrir " glamúr " af því tagi , sem einkennt hefur kosningabaráttu undanfarinna ára og flestir tengja nú við góðærið , sem endaði með ósköpum .
Morgunblaðið hefur iðulega gagnrýnt það sem það hefur kallað auglýsingastofustjórnmál ; þar sem auglýsingamenn og ímyndarfræðingar hafa legið yfir útliti og orðfæri flokksleiðtoga og auglýsingum með brosandi fólki í fallegum fötum hefur verið dembt yfir þjóðina , en innihaldið verið í öðru sæti .
Frægt er þegar frambjóðendur Framsóknarflokksins í borgarstjórnarkosningunum vörðu vel á aðra milljón í fatakaup fyrir kosningarnar 2006 til að ganga í augun á kjósendum .
Haft var fyrir satt að einn frambjóðandinn hefði aldrei verið í sömu jakkafötunum á tveimur auglýsingum .
Að þessu sinni virðast bæði fata- og auglýsingareikningar flokkanna lægri en undanfarin ár .
Hins vegar er spurning hvort meiri áherzla hefur verið lögð á innihaldið í kosningaboðskapnum .
Vegna þess hvað mikið hefur gengið á í baráttunni við kreppuna og kosningarnar voru boðaðar með skömmum fyrirvara , gafst flokkunum ekki mikill tími til að endurskoða stefnu sína .
Kosningabaráttan var að verulegu leyti keyrð á gömlum klisjum .
En kannski stendur þetta til bóta .
Fjármögnun kosningabaráttu Í kosningabaráttunni stal umræða um fjármál flokkanna senunni frá málefnaumræðum í tvígang ; fyrst þegar sagt var frá háum fjárstyrkjum FL Group og Landsbankans til Sjálfstæðisflokksins á árinu 2006 og svo aftur þegar upplýsingar um styrki FL Group og Baugs til prófkjörsframbjóðenda í Samfylkingu , Sjálfstæðisflokki og Framsóknarflokki komu upp á yfirborðið .
Stjórnmálamennirnir kvörtuðu undan áhuga fjölmiðla á þessum málum .
Fréttaflutningurinn átti hins vegar fullt erindi við kjósendur , af því að hann varpaði ljósi á þau nánu tengsl fjármálalífs og stjórnmálalífs , sem margir telja að hafi átt þátt í því hversu hátt fall íslenzka fjármálageirans varð síðastliðið haust .
Eftir að upplýsingarnar um risastyrkina til Sjálfstæðisflokksins komu fram , lögðu bæði sá flokkur og Samfylkingin og Framsóknarflokkurinn fram upplýsingar um styrki , sem þeir nutu frá fyrirtækjum .
Af þessum upplýsingum gátu kjósendur dregið þá ályktun , að viðskiptablokkirnar , sem voru alls ráðandi í fjármálalífi landsmanna , hefðu styrkt þessa þrjá flokka í ríkum mæli .
Flokkarnir sóttu milljónastyrki til stórfyrirtækjanna á síðustu vikum ársins 2006 , jafnvel eftir að þeir höfðu samþykkt á Alþingi löggjöf sem bannaði slíka styrki , með þeim rökum að þeir yllu tortryggni .
Auðvitað veldur það síðan tortryggni kjósenda , þegar þessir styrkir koma fram í dagsljósið ! En ekki hvað ? Ekki er hægt að segja að flokkarnir séu búnir að gera fyllilega hreint fyrir sínum dyrum í þessum efnum .
Þeir hafa t.d. ekki upplýst hvaða styrki undirsamtök þeirra fengu beint frá fyrirtækjum .
Þar eru greinilega einhverjir stórir styrkir á ferðinni .
Samfylkingin upplýsti að kjörnir fulltrúar flokksins hefðu haft milligöngu um að afla styrkja frá fyrirtækjum , en ekki hefur komið fram af hálfu flokksins hverjir af þeim fulltrúum , sem nú sækjast eftir endurkjöri , hefðu verið í þeim hópi .
Jóhanna Sigurðardóttir forsætisráðherra lagði til í Zetunni , umræðuþætti á vef Morgunblaðsins , mbl.is , fyrr í þessari viku að Ríkisendurskoðun yrði fengin til að fara yfir fjármál flokkanna og styrki til þeirra á árunum 2000 til 2006 , þar til ný lög tóku gildi .
Forystumenn allra flokka hafa tekið undir þetta .
Hverjir styrktu prófkjörin ? Eftir að fréttir birtust um háa styrki stórfyrirtækja til frambjóðenda í prófkjörum hefur verið lagt til að við slíka úttekt yrði bætt skoðun á styrkjum til prófkjörsframbjóðenda og bókhald þeirra opinberað .
Slík úttekt er nauðsynleg til að hreinsa út grunsemdir um óeðlileg tengsl frambjóðenda við fyrirtæki .
Auðvitað spyr hinn almenni kjósandi , hvort stjórnmálamenn geti þegið stóra styrki frá fjársterkum fyrirtækjum eða einstaklingum , án þess að það brengli dómgreind þeirra á nokkurn hátt ef þeir þurfa síðar að taka ákvörðun , sem snertir hagsmuni viðkomandi aðila .
Nýju lögin um fjármál stjórnmálaflokka og frambjóðenda voru sett til að girða fyrir að slíkar grunsemdir vöknuðu .
Það , sem komið hefur fram um fjármögnun prófkjöra einstakra frambjóðenda fyrir kosningarnar 2006 og 2007 , gefur tilefni til að allar upplýsingar komi upp á borðið .
Enginn frambjóðandi vill verða fyrstur til að opinbera bókhald sitt ; flestir sem hafa verið spurðir , segjast hins vegar vera til í slíkt ef aðrir geri slíkt hið sama .
Hugsanlega er ekki hægt að þvinga einstaka frambjóðendur til að gefa upp hverjir styrktu þá , en flokkarnir eiga að taka sig saman um að hvetja frambjóðendurna til að gefa þessar upplýsingar .
Og flestir hljóta að taka þátt í því , nema auðvitað að þeir telji sig hafa eitthvað að fela .
Holl umræða Umræðan um styrki til stjórnmálaflokka og frambjóðenda er holl .
Og þau mörk , sem nýju lögin um fjármál flokka og frambjóðenda setja kostnaði við kosningabaráttu eru líka holl .
Flokkarnir munu ekki aftur fara út í dýrar , vitlausar og yfirborðslegar auglýsingaherferðir vegna þess að þeir munu einfaldlega ekki hafa efni á þeim .
Ríkisstyrkir til stjórnmálaflokkanna hafa verið hækkaðir , en munu ekki hækka meira um sinn .
Skattgreiðendur hafa einfaldlega ekki efni á slíku .
Þeir munu gera þá kröfu að flokkarnir stilli kostnaði við starfsemi sína í hóf og sníði sér stakk eftir vexti , rétt eins og heimili og fyrirtæki í landinu verða nú að gera .
Það er sömuleiðis jákvætt að kostnaður við prófkjör getur ekki framar farið út í sömu vitleysu og fyrir kosningarnar 2006 og 2007 .
Það stóð endurnýjun á listum fyrir þrifum , að menn þurftu helzt að eiga peninga sjálfir eða hafa greiðan aðgang að fjársterkum aðilum til að geta boðið sig fram í prófkjöri .
Þetta hefur ekki sízt komið niður á konum og ungu fólki .
Nú verður það vonandi árennilegra að gefa kost á sér til starfa í stjórnmálum , a.m.k. kostnaðarins vegna .
Nýjar baráttuaðferðir Flokkarnir munu þurfa að leita nýrra leiða til að auka tekjur sínar og lækka kostnað .
Þeir munu í vaxandi mæli þurfa að reiða sig á félagsgjöld og framlög frá almennum flokksmönnum .
Og nú þegar ber á því að þeir leiti leiða til að ná til kjósenda með ódýrari hætti en áður .
Flokkarnir eru til dæmis mun duglegri nú en áður að nota Netið til að dreifa hugmyndum og áróðri .
Helzta nýjungin fyrir þessar kosningar er áhrifarík nýting möguleika netsjónvarpsins , þar sem sjálfstæðismenn virðast fara fremstir í flokki , en aðrir flokkar hafa einnig látið til sín taka .
Myndskeið með allmörgum frambjóðendum má nú sjá á Youtube-vefnum .
Þessi leið er áreiðanlega einhver sú áhrifaríkasta til að ná til yngri kjósenda , sem oft eru ekki mjög móttækilegir fyrir hefðbundnum baráttuaðferðum flokkanna .
Netið er ekki aðeins áhrifaríkt , heldur er dreifikostnaður þar aðeins brot af því sem þarf að kosta til , eigi að notast við auglýsingar í hefðbundnum miðlum , dagblöðum og sjónvarpi .
Netið er sömuleiðis vettvangur , þar sem hægt er að eiga gagnvirk samskipti við kjósendur , þótt þeir möguleikar séu enn að verulegu leyti ónýttir hjá flokkunum .
Netmiðlar , sem eru ýmist óháðir eða laustengdir flokkunum , hafa líka haft sitt að segja í kosningabaráttunni .
Þar má nefna vefi eins og AMX , Smuguna , Pressuna , Eyjuna , Völlinn og Herðubreið .
Pólitískar umræður fara fram á umræðusvæðum þeirra og stundum eru þeir fyrstir með fréttir , sem hinir hefðbundnari miðlar taka upp í framhaldinu .
Þessir miðlar bæta við umræðuna og veita " stóru " fjölmiðlunum aðhald , bæði með gagnrýnni umræðu um fréttaflutning og efnistök og með því að flytja fréttir , sem stærri fréttastofur hafa ef til vill ekki komið auga á .
Í sumum tilvikum er hlutlægur fréttaflutningur af því tagi , sem ritstjórnir stóru dagblaðanna , útvarps- og sjónvarpsstöðvanna leitast við að halda uppi , þó augljóslega látinn lönd og leið .
Það er ekki alltaf gott að greina á milli frétta , fréttaskýringa og leiðara í þessum miðlum .
En ef lesendur vita hvaðan menn koma og hvað þeir ætla sér , gerir það kannski ekki svo mikið til .
Jákvæð þróun Ýmislegt bendir til að þessar kosningar marki nokkur þáttaskil í því hvernig kosningabarátta er háð .
Í fyrsta sinn þiggja flokkarnir ekki styrki frá stórfyrirtækjum fyrir kosningar og munu heldur ekki geta farið til þeirra með reikningana eftir kosningar .
Flokkarnir þurfa augljóslega að draga saman seglin og eyða minna til baráttunnar .
Sama á við um frambjóðendur í prófkjörum .
Flokkarnir þurfa að vera útsjónarsamari í baráttuaðferðum sínum og munu nýta sér nýja miðla í vaxandi mæli .
Allt er þetta heldur jákvætt , þegar upp er staðið .
