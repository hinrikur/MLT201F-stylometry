HVERS vegna þessi hatursáróður um krónuna ; er hún ekki mælikvarði á verðmætasköpun þjóðarinnar , hvati til frekari útflutnings í núverandi ástandi ? Fiskveiðar eru frumundirstaða útflutnings , trygging fyrir fæðuöryggi .
Kosturinn við lágt skráð gengi krónunnar er , að útflutningsatvinnugreinarnar hafa betri samkeppnisstöðu þótt markaðsverð hafi lækkað vegna kreppu erlendis .
Hvernig voru aðstæður sjávarútvegs á útrásartímabilinu ? Krónan var of hátt skráð og greiddi óhóflega niður innflutning er olli óheyrilegum viðskiptahalla .
Miða þarf núverandi aðstæður við verðmæti útflutnings , innflutningur við gjaldeyrisöflun er ekki ráðlegur fyrir skuldsetta þjóð , að lifa umfram efni .
Samskipti þjóðarinnar við erlendar þjóðir munu hægt og hægt komast í gott horf ; en við þurfum þolinmæði til að standast framangreinda erfiðleika .
Fjárfestar eru tortryggnir vegna alheimskreppu en það verður ekki viðvarandi ástand síst gagnvart þjóð sem er auðug að auðlindum , er fjárfestar munu horfa til .
Fyrst þegar næst eðlilegt viðskiptalegt jafnvægi má ef til vill huga að öðrum gjaldmiðli ef það er fyrir víst betri kostur til að mæla verðmætasköpun þjóðarinnar .
Besta trygging framtíðar nú er að búa að því sem fyrir er í landinu , efla og nýta innlenda framleiðslu til að spara gjaldeyri í nánustu framtíð .
Hræðsluáróður um að þjóðin sé fyrirlitin og einskis metin má ekki skerða sjálfsmynd og framtak ; undirstöðuna til að taka á skuldum þjóðarinnar og efla framfarir í landinu .
Vel menntað ungt fólk mun upp rísa , skapa verðmæti í framtíðinni , stofna fyrirtæki er verða byggð á nýsköpunarkrafti þeirra ; betra samfélag verður til með siðlegra gildismat , á íslenskum grunni , fyrirmynd annarra þjóða .
SIGRÍÐUR LAUFEY EINARSDÓTTIR , BA – Guðfræði / djákni .
Frá Sigríði Laufeyju Einarsdóttur 