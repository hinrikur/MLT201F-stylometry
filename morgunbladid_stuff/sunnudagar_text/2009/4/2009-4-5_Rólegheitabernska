Helgi Hrafn Jónsson , sem hingað til hefur meðal annars getið sér gott orð sem básúnuleikari í tónleikasveit Sigur Rósar , sendi nýverið frá sér skífuna For the Rest of my Childhood .
Þegar hafði hann sent frá sér aðra plötu , Glóandi , árið 2005 , sem fór heldur hljótt hér á landi en viðbúið er að nýja platan veki á honum frekari athygli því þar er margt fínt að finna .
Sem fyrr sagði hefur Helgi einkum haslað sér völl sem básúnuleikari í för með öðrum hljómsveitum , en þegar hann spilar undir eigin nafni er téð blásturshljóðfæri jafnan fjarri góðu gamni .
Básúnunni bregður þó fyrir og kemur hún skemmtilega út í laginu " This Solicitude " .
Hins vegar eru kassagítar og píanó í aðalhlutverkum og fer vel á því enda tónlistin í það heila róleg og þægileg .
Í mörgum laganna er engum eiginlegum áslætti til að dreifa , en laglínan flýtur þess í stað ljúflega áfram .
Þá hefur Helgi prýðilega söngrödd ; í grunninn er hún fíngerð og jafnvel viðkvæm , en þegar svo ber undir syngur hann styrkri raust og kemst jafn vel frá því .
Stundum minnir hann eilítið á Thom Yorke , til dæmis í laginu " September " sem sjálft bergmálar af grunnstefinu í Radiohead-laginu " Pyramid Song " , og einnig í hinu stórgóða " Love Mind " .
Þá er auðvelt að finna samhljóm hér og hvar með Helga og tíðum ferðafélaga hans , Jóni Þór Birgissyni í Sigur Rós ; það er hins vegar hægt að draga dám af verri sessunaut en Jónsa og allt í allt afgreiðir Helgi Hrafn sönginn prýðilega , sem fyrr segir .
Textar eru á ensku og kemst Helgi sömuleiðis vel frá þeim , jafnt ljóðagerðinni sem og flutningnum .
Lögin eru allflest ágæt , og sum frábær eins og til að mynda lag nr. 5 , " Waltz " , en á stöku stað vantar máski eilítið meira afgerandi melódíur , fleiri alvöru tónfléttur sem sitja í hlustandanum að lokinni áheyrn .
Má nefna " Soft Targets " og " Dry Run " í þessu sambandi .
Það breytir því ekki að platan rennur afskaplega vel í gegn og flestir sem kunna að meta haganlega samda – og fallega sungna – rólyndismúsík fá hér ríflega fyrir sinn snúð .
Hljóðblöndun er í vönum höndum Valgeirs Sigurðssonar og eftir því fagmannleg .
Þá er vert að geta plötualbúmsins sem er bráðvel heppnað , bæði hulstrið og fylgibæklingurinn .
Jón Agnar Ólason 