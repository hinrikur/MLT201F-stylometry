Varla er ofsögum sagt að Barack Obama , forseti Bandaríkjanna , geri víðreist .
Ekki aðeins ferðast hann um heiminn í embættiserindum , heldur gerir hann sig senn gildandi í heimi fantasíu og vísindaskáldskapar .
Hann hefur þegar komið fram sem aukapersóna í myndasögu um Köngulóarmanninn , en Villimaðurinn Barack ( Barack the Barbarian ) verður í aðalhlutverki í samnefndri teiknimyndaseríu , sem Devil ' s Due útgáfan í Chicago hyggst gefa út í júní .
Hetjan er væntanleg á sögusviðið í Leitinni að fjársjóði Stimuli , þar sem hann mætir Boosh hinum myrka , Cha-nee vægðarlausa og þeirra líkum .
Villimaðurinn Barack er heljarinnar vöðvatröll í lendaskýlu úr loðfeldi , gríðarlega sterkur og oft með blóðuga bardagaexi í karlmannlegum höndunum .
Honum er ætlað að steypa af stóli yfirborguðum einræðisherrum til þess að bjarga hinu stórkostlega ameríska lýðveldi , hvorki meira né minna .
Óvinur í úlfagæru Sérstakur fjandmaður hetjunnar er Rauða Sarah , teiknimyndaútgáfa af Sarah Palin , fyrrum varaforsetaframbjóðanda Repúblikanaflokksins .
Hún birtist í úlfsfeldi eins og vera ber , nánar tiltekið með herðaslá og í bikini úr slíkum feldi , og vitaskuld með vörumerkið á nefinu – gleraugun .
Af öðrum sem á vegi hans verða má nefna galdrakonuna Hilariu og eiginmann hennar , bragðarefinn Biil .
Talsmenn Devil ' s Due-útgáfunnar fullyrða að með sögunum hefji höfundurinn , Larry Hama , pólitíska háðsádeilu upp á annað plan .
Önnur teiknimyndasaga þar sem Obama er í aðalhlutverki er einnig væntanleg frá útgáfunni , en þar er hann ekki eins vöðvastæltur og auk þess mállaus .
Í Herkvaðning : 100 dagar er Ameríka í rúst , íbúarnir horfa ekki aðeins fram á kaldasta vetur aldarinnar heldur eiga þeir líka í höggi við verur frá öðrum hnöttum .
Josh Blaylock , forstjóri Devil ' s Due-útgáfunnar , mikill aðdáandi forsetans , segir hugmyndina að teiknimyndunum um Obama hafa vaknað þegar hann sá hann í aukahlutverkinu í Köngulóarmanninum .
Ekki hafi heldur spillt fyrir að forsetinn hafi að eigin sögn mikið dálæti á teiknimyndaseríunni Conan the Barbarian .
