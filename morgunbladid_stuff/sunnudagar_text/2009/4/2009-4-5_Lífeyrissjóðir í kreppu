Það er eðlilegt að staða lífeyrissjóðanna hafi verið til umræðu undanfarnar vikur .
Sjóðirnir gegna mikilvægu hlutverki í því velferðarkerfi sem Íslendingar hafa byggt upp síðustu áratugi .
Þeir eiga að tryggja fólki ákveðna framfærslu á efri árum .
Umræðan snýst því um hagsmuni almennings , sem treystir lífeyrissjóðunum til að ávaxta fé sitt þangað til fólk fer á eftirlaun .
Áhrif hrunsins mikil Nýverið birtu lífeyrissjóðirnir bráðabirgðatölur yfir raunávöxtun á síðasta ári .
Kom þá í ljós hversu hart efnahagsástand heimsins hefur leikið eignasafn þeirra .
Að meðaltali var ávöxtunin neikvæð um 21,5% að teknu tilliti til þróunar verðlags .
Þetta á ekki að þurfa að koma á óvart .
Eignaverð hefur hríðfallið vegna hamfara á heimsmörkuðum í kjölfar bankakreppunnar .
Þar sem fjármálakerfið var risavaxið á Íslandi miðað við umfang efnahagslífsins var höggið mikið hér á landi .
Fjármálafyrirtæki voru talin traust fjárfesting .
Fall bankanna og stórra fyrirtækja hefur því víðtæk áhrif á þá sem fjárfestu í þeim eða lánuðu peninga .
Þetta þarf að horfast í augu við svo hægt sé að kortleggja raunverulega stöðu lífeyrissjóðanna og hvort eitthvað megi læra af fortíðinni .
Stjórnendur og samtök lífeyrissjóða hafa ekki einkarétt á þeirri umræðu .
Uppgjör verður að eiga sér stað á þessum vettvangi eins og öðrum í íslensku samfélagi .
Sérstaklega í ljósi þess að allir Íslendingar tengjast lífeyrissjóðakerfinu með einum eða öðrum hætti .
Afdrif þeirra hafa bein áhrif á lífskjör fólks .
Því verður að horfa á staðreyndirnar , læra af þróuninni og endurskoða framtíðina í ljósi þess sem gerðist .
Undan þessu víkur Morgunblaðið sér ekki .
Síðustu vikur hefur blaðið reynt að meta áhrif efnahagskreppunnar á stöðu lífeyrissjóðanna .
Það er meðal annars gert í þeim tilgangi að upplýsa hvort sjóðfélagar eigi eftir að tapa meiri verðmætum en þegar hefur verið gefið upp opinberlega .
Einnig til að athuga hvort tilhneigingin sé sú að færa eignir ekki hratt niður í þeim tilgangi að dreifa afskriftum yfir lengri tíma .
Sé það gert er verið að mismuna kynslóðum .
Þá er verið að taka peninga af þeim sem nú greiða í sjóðina og afhenda öðrum .
Er til dæmis réttlátt að taka 10 til 20 krónur af hverjum 100 krónum sem hver einstaklingur leggur í lífeyrissjóð til að greiða núverandi lífeyrisþegum ? Þetta er spurning um réttlæti .
Vanmat á niðurfærslum Niðurstaðan í fréttaskýringum Morgunblaðsins var sú að eftir sé að afskrifa meira af verðbréfum banka og fyrirtækja í eignasöfnum sjóðanna en þegar hefur verið gert .
Því er varlega áætlað að neikvæð raunávöxtun sjóðanna á síðasta ári sé nær 33% en 21,5% .
Þetta sést meðal annars með því að bera saman eignastöðu í upphafi og lok árs 2008 miðað við tölur frá Seðlabanka Íslands og finna út hvað hefur verið fært mikið niður af þessum bréfum .
Skuldabréf banka hafa sem dæmi verið færð niður um tæp 30 prósent .
Skuldabréf fyrirtækja hafa verið færð niður um tæp 12 prósent á sama tímabili .
Það gefur vísbendingar um að ekki sé búið að taka fullt tillit til áhrifa kreppunnar á eignastöðu lífeyrissjóðanna .
Á því geta verið eðlilegar skýringar .
Markmið Morgunblaðsins var hins vegar að greina lesendum frá stöðunni eins og hún virðist vera – byggt á mati sérfræðinga og blaðamanna viðskiptaritstjórnar blaðsins .
Svo dæmi sé tekið gerir Lífeyrissjóður verzlunarmanna ekki ráð fyrir að afskrifa neitt af skuldabréfi sem sjóðurinn keypti af Bakkavör .
Í Morgunblaðinu í vikunni kom fram að Bakkavör geti ekki greitt þetta skuldabréf , sem er á gjalddaga í maí .
Það er verið að reyna að semja við eigendur bréfanna um að framlengja gjalddagann fram á næsta ár .
Lífeyrissjóðir og aðrir hafa ekkert val í þeim efnum því ekki er hægt að ganga að móðurfélaginu .
Þangað er engar eignir að sækja .
Svigrúm til afskrifta Ástæðulaust er að ætla annað en stjórnendur Bakkavarar ætli að greiða þessa 30 milljarða til baka á næsta ári .
Það er samt ekki sjálfgefið í núverandi árferði .
Árið 2008 var versta rekstrarár í sögu félagsins .
Lífeyrissjóðirnir hafa svigrúm til að færa þessi bréf niður í bókum sínum til varúðar vegna ástandsins .
Hins vegar gerðu það ekki allir .
Ef einhverjum kann að þykja fráleitt að færa verðmæti skuldabréfs Bakkavarar niður er hægt að benda á frétt Morgunblaðsins á fimmtudaginn .
Þar segir að skuldabréf Landsvirkjunar seljist nú með miklum afslætti á alþjóðlegum mörkuðum .
Fjárfestar óttast að fyrirtækið geti ekki staðið við skuldbindingar sínar eftir fimm ár .
Ekki eitt ár .
Óþarfi er að taka fram að ríkið er bakhjarl Landsvirkjunar og eigandi .
Þetta einstaka dæmi er tekið til að sýna fram á að stjórnendur lífeyrissjóða , þrátt fyrir að hafa bæði löggilta endurskoðendur og tryggingastærðfræðinga sér til halds og trausts , hafa ákveðið svigrúm til að gera upp árið 2008 .
Aðferð Morgunblaðsins við að meta stöðuna felur ekki í sér ásökun um að þessir aðilar hafi gerst sekir um refsiverða háttsemi .
Að halda slíku fram er fullkomlega ómálefnalegt og bendir til þess að menn forðist að ræða það sem skiptir máli í þessu sambandi ; raunverulega stöðu lífeyrissjóðanna og hagsmuni sjóðfélaga .
Það var því vægast sagt sérstakt að miðstjórn Alþýðusambands Íslands sá ástæðu til harma umfjöllun fjölmiðla um málefni lífeyrissjóðanna í sérstakri ályktun .
Það ætti að vera keppikefli samtaka launþega að átta sig á hvaða áhrif hrun efnahagslífsins hefur á félagsmenn þeirra .
Ekkert hefur komið fram undanfarna daga sem hrekur þessa úttekt Morgunblaðsins á afkomu sjóðanna á síðasta ári .
Athugasemdir hafa verið almennar og jafnvel beinst að aukaatriðum .
Ekki allir skilað uppgjöri Auðvitað hafa sjóðir gengið mislangt í því að afskrifa eignir eins og skuldabréf fjármálastofnana og fyrirtækja .
Morgunblaðið hefur sent stærstu lífeyrissjóðunum bréf og spurt ítarlega um afskriftir skuldabréfa sem ekki eru ríkistryggð .
Svör hafa borist frá nokkrum þeirra .
Einnig er rétt að benda á að ekki hafa allir sjóðir lokið uppgjöri sínu og eiga því erfitt með svör .
Staða lífeyrissjóða er vissulega misjöfn innbyrðis .
Vegna þess að tölur liggja ekki fyrir um stöðu hvers og eins lífeyrissjóðs verður að fjalla um lífeyrissjóðakerfið í heild þegar fjallað er um árangur eða árangursleysi síðasta árs .
Yfirlýsingar um að ekki sé rétt að setja alla stjórnendur undir sama hatt eiga því ekki rétt á sér .
Lentu í bólunni Stjórnendur íslenskra lífeyrissjóða soguðust eins og aðrir inn í þá eignabólu sem einkenndi fjárfestingar þegar nóg var af lausu fé í heiminum .
Nú leikur vafi á hvort innstæða hafi verið fyrir stórum yfirlýsingum um mikinn árangur undanfarin ár .
Sé horft til síðustu tíu ára er ljóst að fjárfestingarstefna lífeyrissjóða stendur ekki undir væntingum um 3,5% raunávöxtun .
Því þarf að ná til langs tíma svo lífeyrissjóðir geti tryggt lágmarkslífeyri samkvæmt lögum að teknu tilliti til örorkugreiðslna .
Í frétt á heimasíðu Lífeyrissjóðs starfsmanna ríkisins segir til dæmis að með vissum rökum megi halda því fram að ekki hafi verið innstæða fyrir þeim hækkunum sem bókfærðar voru á undanförnum árum vegna innlendra hlutabréfa .
Reyndar má spyrja almennt um hvatann á bak við fjárfestingarstefnu lífeyrissjóðanna .
Af hverju var svo lítil áhersla lögð á kaup á verðtryggðum ríkisbréfum ? Lífeyrissjóðir hefðu þannig getað tryggt sér áhættulausa raunávöxtun til langs tíma .
Vextir á lengstu ríkistryggðu verðtryggðu skuldabréfunum hafa að meðaltali verið 4,5% síðastliðin tíu ár .
Þróun á samsetningu eigna lífeyrissjóðanna , sem greint var frá í Morgunblaðinu 26. mars , sýnir að hlutabréf urðu æ stærri hluti eignasafna .
Auðvitað er rétt , sem fram kemur í svörum lífeyrissjóðanna , að ekki voru tækifæri til að kaupa bara ríkistryggð verðbréf .
Hins vegar er hlutfall þeirra í eignasöfnum minna en æskilegt er .
Það vekur þá spurningu hvort markmið stjórnenda var að vera stórir þátttakendur á markaðnum í stað þess að velja áhættuminni leiðir .
Áhættusæknin var verðlaunuð í bókum lífeyrissjóðanna .
Eftir því sem útgefandi skuldabréfs var ótraustari og ávöxtunarkrafan þar af leiðandi hærri því meiri hagnað gátu lífeyrissjóðirnir fært í bækurnar við kaup á slíku bréfi .
Nú súpa sjóðfélagar seyðið af því .
Áhættan vó ekki upp á móti væntri ávöxtun af áhættuminni kostum .
Það er því ljóst að það sem kallað er tryggingafræðilegur útreikningur þarf að endurskoða .
Ávöxtun undanfarin ár var að vissu leyti byggð á tálsýn .
Áhættudreifing bágborin Kári Arnór Kárason , framkvæmdastjóri Stapa lífeyrissjóðs , segir í Morgunblaðinu að auðvelt sé að gagnrýna fjárfestingarstefnu lífeyrissjóðanna eftir á .
" Ef gagnrýna á íslenska lífeyrissjóði fyrir lélega áhættustýringu hlýtur gagnrýnin fyrst og fremst að vera sú að þeir hafi fjárfest of mikið í eigin hagkerfi .
" Það er rétt hjá Kára .
Skynsamlegt er að dreifa áhættunni .
Hins vegar er furðulegt að skoða hvernig áhættunni var dreift þegar fjárfest var erlendis .
Erlend skuldabréfaeign lífeyrissjóðanna í árslok 2008 nam aðeins 7,2 til 10,8% af erlendri hlutabréfaeign .
Því fer fjarri að öll erlend skuldabréf sjóðanna hafi verið ríkisskuldabréf .
Af hverju var ekki fjárfest meira í erlendum ríkisskuldabréfum til að dreifa áhættunni ? Því verða stjórnendur lífeyrissjóðanna að svara .
Ávöxtun af erlendum ríkisskuldabréfum hefur almennt verið ágæt undanfarin ár og ólíklegt að sjóðirnir hefðu tapað á slíkum fjárfestingum .
Hvað þá í ljósi þess sem hefur gerst .
Við höfum oft státað okkur af besta lífeyrissjóðakerfi í heimi .
Vandamálunum er ekki safnað upp heldur sýnd fyrirhyggja og lífeyri safnað til elliáranna .
Ekki er ástæða til að vefengja þá leið núna .
Hins vegar verður að horfa gagnrýnum augum á þá stefnu sem fylgt hefur verið .
Og læra af reynslunni .
LífYRISSJÓÐIR Hrein eign janúar 2009 1.615 milljarðar króna Nettó Iðgjöld árið 2008 93,5 milljarðar króna Nettó tap árið 2008 175,5 milljarðar króna Árleg meðalraunávöxtun sl. 5 ár 1,7% Markmið um meðalraunávöxtun á ári 3,5% 