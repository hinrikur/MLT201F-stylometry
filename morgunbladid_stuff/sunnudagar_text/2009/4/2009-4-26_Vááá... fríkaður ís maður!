Eftir Arnar Eggert Thoroddsen arnart@mbl.is ÉG myndi teljast í meðalhófi mikill ísmaður en á tímabili var ég orðinn forfallinn Ben & Jerry ' s-neytandi .
Á ferðinni er ekkert venjulegt ísfyrirtæki , það var stofnað af tveimur hippum í Vermont og íssamsetningarnar eru oft og tíðum æði furðulegar .
Vinsælasti ísinn er t.a.m. vanilluís með kökudeigi úti í ( Chocolate Chip Cookie Dough ) og á boðstólum eru flippaðir ísar eins og Mission to Marzipan og Chunky Monkey .
Það er að sönnu undarlegt að sjá hvernig hippíski draumurinn hefur tekið sér bólfestu í ís , t.a.m. kallast ein tegundin Cherry Garcia eftir látnum leiðtoga Grateful Dead og í fyrra fékk Elton John sinn eigin ís , Goodbye Yellow Brickle Road .
Innihaldið súkkulaðiís með smjörhnetukexdeigi og hvítum súkkulaðimolum ! Íslendingar kannast við þessa ísa , þeir hafa verið fluttir inn til landsins og seldir á slíku okurverði að mann sundlaði – og það áður en bragðað var .
Á tímabili seldi Bónus ísinn á 500-kall og maður var fljótur að hamstra eins og brjálæðingur .
Þessi kostaboð eru ekki til staðar lengur , því miður ( snökt , snökt ) .
Freðið Í miðju æði var ég orðinn að nokkurs konar aðdáanda .
Ég fór að lesa mér til um fyrirtækið sem endaði óhjákvæmilega með því að ég rataði inn á heimasíðu fyrirtækisins .
Síðan er ein af fáum stórfyrirtækissíðum , því að stórfyrirtæki er þetta svo sannarlega , sem gaman er að " rölta " um .
Það er svo merkilegt , að Ben & Jerrys tekst ( næstum því ) að láta líta svo út að öllu batteríinu sé stjórnað af þremur freðnum Kristjaníuhippum .
Vefsíðuhönnunin er litrík og næf ( " naive " ) og það er eins og maður sé staddur inni í einum af þessum tölvuleikjum fyrir börn .
Inni getur þú fræðst um sögu fyrirtækisins , fengið fréttir af nýjum bragðtegundum , skráð þig á póstlista og meira að segja spilað litla ís-innblásna tölvuleiki .
Rótarbjórsís ? Fyrirtækið gefur sig vitaskuld út fyrir að vera hápólitískt og umhverfissinnað , finna má setningar eins og " Peace Love and Icecream " , hin og þessi grasrótarsamtök eru styrkt upp í topp og allt er eins lífrænt og hugsast getur .
Þér á semsagt að líða eins og þú sért að lepja hughreinsandi te sem er auðvitað ekkisens kjaftæði .
Kaloríubomban sem lendir í iðrum þér er slík að nauðsynlegt er að fara með gát .
Annar eigendanna fékk einhverju sinni hjartaslag eftir ofgnótt af " ísinnbyrðslu " .
Það sem rak mig hins vegar til að skrifa þennan pistil er ákveðin undirsíða á heimasíðunni sem kallast Flavor Graveyard eða Grafreitur bragðsins .
Þangað inn er kostulegt að fara , en þar má sjá lista yfir alla þá ísa sem einhverju sinni hafa verið á markaði en hefur af einhverjum sökum verið komið fyrir neðan moldu .
Grafreiturinn er settur upp á kersknislegan hátt og framleiðandinn gerir grín að sjálfum sér með örljóðum sem fjalla um eigindi hvers íss .
Listinn er að sjá næstum óendanlegur , hægt er að finna ca .
tíu kaffiísa , miður geðslega eplaísa , rótarbjórsís og kolsvartan súkkulaðiís , gerðan með tilstuðlan belgísks súkkulaðiíss ( ái , ég fæ illt í magann bara af því að hugsa um hann ) .
Þá er þarna hunangsís sem kallast að sjálfsögðu " Honey , I ' m Home " og einn kallast Black Russian og er sniðinn eftir kokteilnum eina og sanna ! ! Aðeins í Ameríku , eins og sagt er .
