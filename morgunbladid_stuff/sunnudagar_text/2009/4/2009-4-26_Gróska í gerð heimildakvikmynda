NÚ ERU tvær íslenskar heimildamyndir sýndar í kvikmyndahúsum borgarinnar .
Draumalandið og myndin um Bobby Fischer og Sæma rokk í Háskólabíói og nýlokið er sýningum á mynd Friðriks Þórs um Sólskinsdrenginn Kela .
Uppgangur heimildakvikmynda á Íslandi er staðreynd og á m.a. rætur sínar að rekja til breytinga á kvikmyndasjóði sem komu til framkvæmda um síðustu aldamót .
Þá var kvikmyndasjóði skipt í deildir og heimildamyndagerðarmenn þurftu ekki að keppa við aðrar greinar kvikmynda um fjármagn frá sjóðnum .
Í vinnslu er fjöldi mjög spennandi heimildamynda sem spanna vítt svið .
Í sumum myndanna er litið til baka og örlög fyrri kynslóða könnuð , aðrar segja frá fólki og fyrirbrigðum í nútímanum .
Ég starfa við framleiðslu heimildamynda og fylgist með því sem kollegarnir eru að bjástra við .
En það er ekki bara dans á rósum hjá okkur .
Einn helsti dragbítur á framgang heimildakvikmynda er afstaða ráðamanna íslenskra sjónvarpsstöðva .
Tvær þeirra , Stöð 2 og Skjárinn , kaupa alls ekki íslenskar heimildakvikmyndir og Sjónvarpið borgar smánarlegar upphæðir fyrir sýningarréttinn .
Einnig virðist sú stefna ríkjandi þar að nú skuli fækka sýningum á íslenskum heimildamyndum .
Þessi stefna varð fyrst merkjanleg árið 2007 og virðist halda áfram .
Stefna RÚV gengur þvert á þá þróun sem hófst um aldamótin og er nú að skila mörgum frábærum kvikmyndum .
Það gæti farið svo að stefna forráðamanna RÚV og annarra sjónvarpsstöðva verði til þess að heimildamyndagróskan stöðvist .
Það tekur mörg ár að ná upp dampi í starfsgreininni en það þarf ekki nema skammsýni og stefnuleysi í stuttan tíma til að drepa allt í dróma .
Heimildamyndir eru oft framleiddar við mjög erfið skilyrði og margar ná ekki landi í fjármögnun .
Myndin um Breiðavíkurdrengina , stórmerkilegt átak til að opna falin kaun þjóðfélagsins , skilur aðstandendur eftir með töluverðar skuldir .
Kvikmyndin um Bobby Fischer og Sæma rokk er gerð án styrkja frá Kvikmyndamiðstöð .
Hún er fullgerð vegna ótrúlegrar þrjósku eins manns og með aðstoð vina og kollega .
Nú eru í vinnslu nokkrar heimildamyndir um hrunið og búsáhaldabyltinguna .
Enginn miðill er fær um að flytja þjóðinni nýja og raunhæfa sýn á atburði stundarinnar og tengslin við fortíðina líkt og góð heimildakvikmynd gerir .
Draumalandið er dæmi um slíka kvikmynd .
Það eru ekki allir sammála því sem þar er skellt fram , en myndin fær alla sem hana sjá til þess að hugsa alvarlega um þá pólitík sem hér hefur grasserað undanfarna áratugi .
Núverandi menntamálaráðherra hefur sýnt þeim sjónarmiðum sem hér eru sett fram skilning .
Ég vona að Katrín Jakobsdóttir fái tækifæri til að sinna starfinu áfram og sýna hvað í henni býr eftir kosningarnar .
Ég mun að vísu ekki kjósa hennar flokk vegna afstöðunnar til Evrópusambandsins – það er slíkt hagsmunamál í mínum augum .
Höfundur er formaður Félags kvikmyndagerðarmanna .
