Jón Kristinsson , Jóndi , bóndi og listamaður í Lambey í Fljótshlíð , fæddist á Húsavík 16. nóvember 1925 .
Hann lést á Kirkjuhvoli , Hvolsvelli , 1. apríl 2009 .
Útför Jónda fór fram frá Breiðabólstaðarkirkju í Fljótshlíð 11. apríl sl. Jón mágur minn , Jóndi á Lambey , náði því að lifa langan og farsælan ævidag og kveður nú umkringdur fjölmennum hópi afkomenda og ástvina sem syrgja og sakna , en eiga honum líka svo margt og mikið að þakka .
Aðeins tæpt ár er frá því að kona Jóns , Ragnhildur systir mín , kvaddi hópinn sinn sem hefur þannig á skömmum tíma orðið fyrir miklum missi , en geymir með sér dýrmætar minningar um mikilhæfa , samhenta foreldra og elskusama og óbrigðula fjölskylduforsjá .
Leiðir þeirra Jóns og Ragnhildar lágu fyrst saman í Menntaskólanum á Akureyri .
Kaupmannssonurinn frá Húsavík og prestsdóttirin úr Fljótshhlíðinni náðu þar að kynnast , þótt fjöll og firnindi miðhálendisins skildi á milli heimkynna þeirra og æskustöðva .
Síðan hélt Jón til höfuðstaðarins og gat sér þar orð með göldrum Rafskinnu , með listaverkum sínum í sýningarglugga í Austurstræti , sem vakti mikla athygli vegfarenda .
En skólakynnin gleymdust ekki .
Á nýársdag 1950 var haldin mikil brúðkaupsveisla á Breiðabólstað .
Ungu hjónin hófu þegar að undirbúa framtíðarheimili með slíkum tilþrifum að þau réðust í að reisa nýbýli frá grunni , að öllum húsum og ræktun , góðbýlið Lambey í Fljótshhlíð þar sem þau bjuggu síðan við búsæld og barnalán um hálfrar aldar skeið .
Óhætt mun að segja að Jón hafi verið fjölhæfur og velvirkur í meira lagi .
Ungur var hann í fremstu röð íþróttamanna á landsmótum UMFÍ .
Undravert þótti nágrönnum hans í Fljótshlíð hvílíkur afburða sláttumaður þessi kaupstaðarpiltur var með orfi og ljá .
Þá færni hafði hann raunar þjálfað með því að slá lóðir og garða Húsvíkinga í sumarleyfum sínum frá skóla .
Skotfimur reyndist hann og í besta lagi og var oft ráðinn til refaveiða á afréttum .
Rökvís var Jón og reikningsglöggur og hafði hann áratugum saman með höndum endurskoðun ársreikninga Mjólkurbús Flóamanna svo og reikninga kirkna og prófastsdæmis í Rangárþingi svo nokkuð sé nefnt .
Of langt yrði hér að greina frá aðkomu hans að félagsmála- og menningarstarfi innan sveitar og utan , sýningarhaldi , kennslu , búnaðarfélagi , Búnaðarþingi , leiklist , rótarýklúbbi , bridgefélagi o.fl. Í flestu var til hans leitað er vanda þurfti til verka , enda kunnur að listfengi og smekkvísi .
Þakka vil ég mági mínum forystu hans í sóknarnefnd Breiðabólstaðarkirkju þar sem hann sá um framkvæmdir og fjárhag , ásamt meðhjálparastarfi , með alúð og fyrirhyggju um 40 ára skeið .
Þakklátur er ég honum líka fyrir alla samhjálp , stuðning og skilning sem aldrei hefur borið skugga á .
Síðast en ekki síst ber að nefna listamannsferil Jónda , sem hann sinnti af kostgæfni meðfram öllu áðurnefndu .
Myndir hans prýða veggi og gleðja augu vítt um byggðir og munu halda nafni hans á lofti .
Í list hans birtist samstilling sjónar , hugar og handar með glæsibrag , ásköpuð og eðlislæg , ekki tillærð eða tæknigerð .
Að leiðarlokum þakka ég mági mínum , fyrir mína hönd og fjölskyldu minnar , dýrmæta samfylgd og bið Guð að blessa hann á nýjum brautum lífs og listar – og allt og alla sem honum voru kærir .
Sváfnir Sveinbjarnarson .
Í dag kveðjum við hann Jónda í Lambey .
Jóndi var giftur móðursystur okkar , Lillu , sem lést fyrir rétt tæpu ári .
Margar eru þær ljúfar æskuminningarnar frá dvöl okkar systkinanna í Lambey þar sem alltaf var gott að koma og vel tekið á móti öllum gestum .
Síðan þá er myndin af Jónda ljóslifandi ; í bláum vinnugalla , með sixpensara á höfði , vindilsstubb í munnvikinu og glettnisglampa í augum .
Enda var stutt í kímnina hjá Jónda og hann vanur að reyna að stríða okkur , yngri kynslóðinni , góðlátlega þó og því alltaf vel tekið .
Minningarnar tengjast líka fjölmennum samverustundum við spilamennsku og spjall í stofunni í Lambey sem og við heyskap og aðra útivinnu .
Á þeim árum var Jóndi bæði að sinna bústörfunum og myndlistinni en síðar þegar árin færðust yfir tóku aðrir við bústörfunum og Jóndi gat einbeitt sér að málverkunum og teikningunum .
Jóndi setti á fót gallerí á bæjarhlaðinu á Lambey , þar sem hann sýndi myndir sínar og þangað komu oft heilu hóparnir af fólki sem var svo gjarnan boðið inn í kaffi á eftir .
Skein yfir landi sól á sumarvegi , og silfurbláan Eyjafjallatind gullrauðum loga glæsti seint á degi .
Við austur gnæfir sú hin mikla mynd hátt yfir sveit , og höfði björtu svalar í himinblámans fagurtærri lind .
( Jónas Hallgrímsson ) Við vottum börnum Jónda , Gunnari Rafni , Guðbjörgu , Þórhildi , Kristjönu , Sveinbirni , Kristni , Katrínu , Þorsteini , Sigrúnu , og fjölskyldum þeirra innilega samúð okkar .
Minningin um góðan mann lifir .
Sæmundur og Þórhildur .
Byggði í Lambey býlið fríða , bóndans dugur fréttist víða , gerði kot að kostajörð .
Húsfreyjan er heiðurskona , hún er drottning bjartra vona .
Börnin vel af Guði gjörð .
/ - Listmálari , landið kallar , langt er þar til degi hallar .
Seint úr Jónda sumar fer .
– En er gott um vor að vaka , velja liti , pensil taka .
Jökullinn í austri er .
– ( P.E .
) Þessar ljóðlínur eru brot úr ljóði sem faðir minn orti til Jónda vinar okkar , í tilefni sjötugsafmælis listamannsins á Lambey .
" Sumarið " hans Jónda er liðið , liturinn í penslinum er þornaður en Jökullinn er á sínum stað .
Jónda hef ég þekkt frá barnæsku en kynntist honum vel þegar hann kenndi mér teikningu í Gagnfræðaskólanum á Hvolsvelli og með okkur tókst órjúfanleg vinátta , þar var ekkert kynslóðabil .
Í skólanum var Jóndi svo sannarlega einn af okkur , hafði góða stjórn á liðinu , þó var alltaf glatt á hjalla , skemmtileg stemning og vinnugleði í teiknitímunum .
Enn á ég myndir sem ég málaði í skólanum sem hafa yfirbragð mynda Jónda , enda held ég að hann eigi ófáar pensilstrokur í þeim , þó " signaturinn " sé minn .
Það var alltaf stemning í kringum hann Jónda .
Það var stíll yfir karli í hvaða hlutverki sem hann var í .
Hann var einstaklega fjölhæfur maður og í lífshörpu hans voru óvenjulega margir strengir sem mynduðu fjölbreytilegan óhefðbundinn samhljóm .
Jóndi var án efa tölugleggsti listamaður landsins og þó að víða væri leitað enda virtur skoðunarmaður ársreikninga .
Ógleymanleg var heimsókn í gallerí listamannsins með danska vini mína fyrir nokkrum árum .
Það var ekki við annað komið en að ganga til stofu eftir að hafa skoðað myndirnar í galleríinu .
Þar sem Ragnhildur bauð upp á kaffi , með sitt einstaka vingjarnlega fas , fallegu augu og smitandi hlátur .
Eftir að hafa fengið leiðsögn og útskýringar á myndlistinni í stofunni tóku Danirnir eftir smekklegum húsgögnum sem voru hönnuð af þekktum Dana .
Jóndi brá sér frá , teygði sig í möppu og tók fram reikninginn fyrir húsgögnum sem var frá 1955 .
Enn minnast þessir vinir mínir þessarar heimsóknar að Lambey og töldu að reikningshaldari , endurskoðandi og listamaður gæti ekki rúmast í sama manninum , alla vega ekki í Danmörku .
Þau sáu hann aldrei í meðhjálparahlutverkinu í Breiðabólstaðakirkju , forsetahlutverkinu í Rótarý , leikarann , bóndann og uppalandann , eða í ýmsum forystuhlutverkum í félagsmálum .
Málverkin hans Jónda halda á lofti minningu um framsækinn listamann sem var djarfur að skipta um stíla , hafði lengst af lífsvilja og glettni unglingsins sem teiknaði auglýsingar í Rafskinnu sem var nútímalegasta auglýsingaform þess tíma og síðar ráðsetta húmoríska listamanninn sem ávallt lagði gott til málanna .
Minningin um hjónin í Lambey lifir í börnunum þeirra og barnabörnum sem eru einstaklega vel af Guði gjörð eins og segir í ljóðinu hér að ofan .
Jón Kristinsson setti svo sannarlega svip á samfélagið , lífið og tilveruna .
Blessuð sé minning hjónanna í Lambey .
Ísólfur Gylfi Pálmason .
Kær vinur og Rótarýfélagi er látinn en bjartar minningar um öðlingsmann munu lifa áfram í huga okkar félaganna .
Enn einn af máttarstólpum klúbbsins í nær fjörutíu ár hefur kvatt .
Margs er að minnast þegar litið er yfir farinn veg samskipta okkar félaganna við þau sómahjón Ragnhildi og Jónda í Lambey eins og hann var nú jafnan nefndur .
Við minnumst þeirra samverustunda með söknuði og virðingu .
Flestar þeirra tengdust Rótarýklúbbi Rangæinga , við ræktun lýðs og lands en það var einmitt eitt af aðalsmerkjum Jónda , í kennslu , leiklist og búskap .
Hann var afar virkur félagi og tók mikinn þátt í störfum klúbbsins og lagði ætíð gott til málanna .
Hann hannaði félagsfánann okkar og gaf klúbbnum málverk og teiknaði boðskort til eldri borgara sýslunnar um langt árabil .
Jóndi hefur alla tíð verið sannur Rótarýfélagi og ávallt starfað undir kjörorðum okkar Rótarýmanna um manngildi .
Jóndi var gæddur miklum mannkostum , glaðlyndi og góðum gáfum .
Hann var velviljaður og vinfastur , sannur Íslendingur og afar heilsteypt manneskja .
Hann kom til dyranna eins og hann var klæddur og tjáði skoðanir sínar umbúðalaust .
Að leiðarlokum þökkum við fyrir áralanga vináttu , drengskap og samskipti sem aldrei bar skugga á .
Það var okkur mikill heiður að fá að starfa með Jónda og eiga við hann samskipti .
Öll voru þau á einn veg , hann var traustur félagi , hreinn og beinn og frá honum stafaði mikil innri hlýja .
Það voru forréttindi að kynnast honum og minningin um góðan dreng lifir .
Fjölskyldur , ættingjar og vinir kveðja nú mikilhæfan mann með söknuði og þakklæti fyrir að hafa fengið að njóta samvistanna við hann .
Við biðjum þeim Guðs blessunar og vottum þeim okkar dýpstu samúð .
Við kveðjum með orðum annars fallins Rótarýfélaga , Pálma Eyjólfssonar , sem orti til Jónda á sjötugsafmæli hans : Enn er Jón , sem ungur maður , upplitsdjarfur , heill og glaður .
– Sólskinsbarn í sjötíu ár .
– Fyrir hönd félaga í Rótarýklúbbi Rangæinga , Sveinn Runólfsson .
