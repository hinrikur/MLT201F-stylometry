Eftir Freystein Jóhannsson freysteinn@mbl.is " Forsaga þessa hjálpartækis spannar fimmtán ár .
Þetta byrjaði allt með því að ég fór í einhverju bríaríi í nálastungu , það var ekkert að mér en einhverjir sem ég tók mark á töluðu þannig að ég ákvað að prufa .
Nálastungan gekk þrautalaust framan af en svo var ég stunginn innan á vinstri framhandlegginn og fékk þá gríðarlegu tilfinningu sem leiddi alveg upp í höfuð .
Þarna tel ég að hafi orðið mistök en ég gerði ekkert í málinu hvorki þá né síðar .
Um kvöldið var tilfinningin að mestu horfin en þegar ég ætlaði morguninn eftir að setja á mig gleraugun , eins og ég hafði gert í 39 ár fann ég engin gleraugu .
Ég var búinn að festa hendur á þeim en fann ekkert fyrir þeim , ég var búinn að missa svo til alla tilfinningu í vinstri hendinni .
" Lítið tæki og einfalt " Ég reyndi að fá bót við þessu meini en læknar sögðu ekkert hægt að gera .
Framan af versnaði þetta með árunum en nú hefur ástandið staðið í stað í nokkurn tíma en ekkert gengið til baka .
Eitt af því sem varð mér til vandræða var að hneppa tölum en konan mín ; Kristrún Helgadóttir frá Eskifirði , hjálpaði mér með það .
En í fyrrasumar missti ég hana og þá var enginn til að hneppa fyrir mig .
Ég var í stökustu vandræðum , það trúir því enginn að óreyndu hvað þetta getur verið vandræðalegt , og velti því mikið fyrir mér hvernig ég gæti leyst þetta vandamál .
Einn morguninn vaknaði ég klukkan sex og var þá með hjálpartæki í huganum .
Ég settist strax við skrifborðið og teiknaði tækið á blað og fór svo með myndina til kunningja míns , sem er járnsmiður , og bað hann að smíða hlutinn fyrir mig .
Ég var nú ekkert að segja honum til hvers tækið væri , hélt að hann myndi bara hlæja að mér .
En þegar til kom svínvirkaði tækið og það hefur valdið byltingu í mínum málum .
Ég fór svo að velta því fyrir mér að fleiri ættu örugglega í erfiðleikum með að hneppa að sér og tækið mitt gæti komið í góðar þarfir til að auðvelda líf þessa fólks eins og það hafði gert fyrir mig .
Ég fór í Einkaleyfastofuna og þar fundu menn út að til væru hjálpartæki á þessu sviði en ekkert lík mínu .
Og hjá hjálpartækjafyrirtæki sá ég tæki sem eiga að auðvelda fólki að hneppa hnöppum sínum , en þau eru miklu stærri en tækið mitt og ekkert lík því .
Þeir sem hafa séð það hjá mér hvetja mig eindregið til þess að setja það í framleiðslu .
" Þetta er það sem þarf , " segja þeir , " svona lítið og meðfærilegt tæki .
" Þetta er bara einföld , lítil krækja sem er sett í gegnum hnappagatið og talan svo dregin með henni til baka .
Nú er ég að vinna að því að koma tækinu í framleiðslu .
" Féll ekki klæðskeraiðnin Jóhann Benedikt Pétursson fæddist að Áreyjum í Reyðarfirði 28. apríl 1920 .
Foreldrar hans voru Sóley Sölvadóttir , ættuð úr Skagafirði , og Pétur Vilhelm Jóhannsson frá Áreyjum .
Þegar Jóhann var 8 ára missti hann móður sína .
Systkinin voru sex og tóku Anna Stefánsdóttir og Sigurjón Gíslason í Stóra Bakkagerði í Reyðarfirði Jóhann í fóstur .
" Ég var nítján ára og enga vinnu að hafa .
Ég var alinn upp við búskap en það var ekki í mér að gerast bóndi .
Þá auglýsti Þorsteinn Jónsson kaupfélagsstjóri eftir klæðskeralærlingi en hann var kominn með þýzkan klæðskera í þjónustu kaupfélagsins .
Ég sótti um og komst að .
Fyrsta árið fékk ég engin laun en frítt fæði og húsnæði .
Annað árið fékk ég 200 krónur , þriðja árið 300 og 400 krónur fjórða árið .
Þetta þættu nú ekki ofurlaun í dag en ég drýgði tekjurnar með skipavinnu um helgar og Bretavinnu á sumrin .
Svo fór ég suður og setti stefnuna á Keflavík þar sem var enginn klæðskeri en hafði fjögurra mánaða viðdvöl í Reykjavík , hjá Ara í Faco .
En klæðskeraiðnin var bara ekki mitt fag .
Það var ekki það að mér gengi ekki vel , þeir eru enn til hér í Keflavík karlmenn sem ganga í fötum eftir mig , það er að segja ef þeir hafa ekki fitnað um of að framan .
" 25 ár hjá póstinum " Þegar ég hætti sem klæðskeri tókum við Kristrún við Hafnarbúðinni en reksturinn á henni var þrælavinna og ég var fljótur að slá til þegar mér bauðst starf í pósthúsinu á Keflavíkurflugvelli þótt launin væru ekki eins há .
Og starfsmaður Pósts og síma var ég síðustu 25 ár starfsævinnar ; frá 1964-1990 .
Ég hef verið í Rotary frá 1946 og Oddfellow frá 47 .
Ég hef fengið margt út úr því félagsmálavafstri og á vonandi fleira eftir , því enn er ég hraustur og félagslyndur .
" 