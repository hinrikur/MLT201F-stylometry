Í HRUNADANSI síðustu mánaða hefur mörgum orðið tíðrætt um krónuna .
Eigum við að halda í hana eða kasta henni og taka upp evru ? Veigamikil rök með upptöku evru eru þau , að ódýrara sé að hafa evru en reka eigin gjaldmiðil og með því muni vaxtastig færast nær því sem er í Evrópu fyrir fyrirtæki og einstaklinga .
Helstu rök með krónunni eru , að hún gerir Íslendingum kleift að breyta verðlagningu íslenskra afurða og þjónustu gagnvart útlöndum með því einu að breyta genginu .
Fylgismenn krónunnar halda mjög fram seinna atriðinu en aðeins á annan veginn .
Þeir tala um að gengi krónunnar geti fallið þegar harðnar á dalnum og þannig aukist samkeppnishæfni íslensks atvinnulífs og full atvinna er tryggð .
Þeir tala nær aldrei um hina hlið krónunnar , þá sem við fengum að kynnast undanfarin þensluár þegar hækkun á gengi krónunnar var notað til að halda aftur af verðbólgunni innanlands .
Uppspretta ójafnvægis Með byggingu Kárahnjúkavirkjunar var boginn spenntur að þanmörkum hagkerfisins til að fjölga kjósendum Framsóknarflokksins í Austfjarðakjördæmi .
Þar sem það tryggði ekki framgang flokksins á landsvísu flutti formaðurinn sig á mölina í næstu kosningum og Árni Magnússon félagsmálaráðherra efndi loforð flokksins um að hækka lánshlutfall Íbúðalánasjóðs upp í 90% af íbúðarverði og jók hámarks lánsupphæðina .
Með því var bönkunum að mestu ýtt út af íbúðalánamarkaði .
Þeir svöruðu með lækkun vaxta og óheftum útlánum og fóru hreinlega í stríð við stjórnvöld .
Vandi hagstjórnarinnar var sá að ruðningsáhrif framkvæmdanna fyrir austan voru svo mikil að hafa þurfti taumhald á öðrum framkvæmdum og einkaneyslu .
Þegar framkvæmdunum lauk var strax farið að tala um aðrar álíka framkvæmdir en það er ekki endalaust hægt að draga það að byggja vegi , skóla og aðra innviði meðan verið er að virkja og byggja álver .
Hvað þá að hægt sé að auka einkaneyslu með skattalækkunum og auka lánaframboð á sama tíma .
Verðbólga hamin með gengishækkun og þenslu Seðlabankinn reyndi að halda aftur af verðbólgu með því að hækka stýrivexti .
Það hélt nokkuð aftur af verðbólgunni en ekki með því að minnka þensluna heldur með því að hækka gengi krónunnar .
Stýrivaxtahækkun jók þvert á móti þensluna því hún leiddi til aukins innstreymis fjármagns – > hærra gengis krónunnar – > aukinnar kaupgetu Íslendinga erlendis – > meiri viðskiptahalla og skuldasöfnunar .
Vaxtavopnið hefði mögulega hjálpað ef húsnæðislán væru með breytilegum vöxtum , þ.e. ef verðtryggingin hefði verið afnumin .
Eins og kunnugt er lækkaði Seðlabankinn bindiskyldu bankanna og gerði þeim þar með kleift að auka útlán en meira .
Ekki vildu stjórnvöld heldur leggja gjald á útlendar lántökur .
Ríkissjóður var rekinn með afgangi með því að skattleggja viðskiptahallann .
Í stað þess að reyna að ná tökum á ástandinu reri ríkisstjórn Sjálfstæðisflokks og Framsóknar að því öllum árum að auka ójafnvægið og þensluna í þjóðfélaginu .
Ráðist var í meiri opinberar framkvæmdir heldur en nokkurn tímann fyrr , vegir , jarðgöng , tónlistarhús , virkjanir og álver .
Sveitarfélögin létu síðan ekki sitt eftir liggja í byggingaræði .
Einkaneysla hefur samt verið aðal driffjöðrin , bæði fasteignir og lausafé .
Ríkið lagði sitt á vogarskálar einkaneyslunnar með því að lækka skatta , einkum á hæstu tekjurnar , og með því að auðvelda einstaklingum að svindla undan skatti með því að koma einkaneyslu sinni undir hatt einkahlutafélaga .
Hefði okkur vegnað betur með evru ? Ef evra hefði verið gjaldmiðill á Íslandi hefði þenslan sennilega orðið svipuð við sömu efnahagsstefnu og við sömu aðstæður aðrar .
Seðlabankanum hefði þó ekki tekist að halda aftur af verðbólgunni með hækkun gengisins og hefði afleiðingin af því orðið há verðbólga .
Líklegt er að það hefði neytt stjórnvöld til að horfast í augu við vandann frekar en að stinga höfðinu í sandinn eins og auðvelt var að gera með hækkun gengisins .
Líklegt er að stjórnvöld hefðu sýnt meiri aga í peningamálum og skynsamlegri hagstjórn ef Ísland hefði verið með evru .
Ég held samt að krónan sé blóraböggull .
Þegar menn kenna krónunni um eru menn að firra aga- og ábyrgðarlausa stjórnmálamenn ábyrgð .
Davíð Oddsson og Halldór Ásgrímsson bera mesta ábyrgð á því hvernig fór , sem formenn stjórnarflokkanna í síðustu ríkisstjórnum .
Líkja má krónunni við eldhúshníf .
Það er hægt að nota hann til að skera lauk og kjöt í pottrétt frammi í eldhúsi eða það er hægt að reka mann á hol með honum inni í stofu .
Það er ekki hnífnum að kenna hvers hann er notaður til .
Segja má að ríkisstjórn Sjálfstæðis- og Framsóknarflokks hafi rekið þjóðina á hol með krónunni .
Ef við tökum upp evru fjarlægjum við hnífinn úr húsinu – freistinguna fyrir stjórnmálamenn að viðhalda fölsku gengi .
Kannski er það besta lausnin .
Grundvallarspurningin er hvort við treystum stjórnmálamönnum til að halda á hnífnum .
Geta þeir valdið því tæki sem krónan er ? Höfundur er líffræðingur .
