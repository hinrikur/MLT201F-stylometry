KAUPFÉLAG Skagfirðinga verður 120 ára sumardaginn fyrsta , fimmtudaginn 23. apríl næstkomandi .
Í tilefni dagsins býður félagið öllum héraðsbúum og fleiri gestum til veislu .
Félagið fagnar fleira en afmælinu þennan dag , því nýtt verkstæðishús verður tekið í notkun .
Aðalfundur Kaupfélags Skagfirðinga var haldinn í gær .
Þar kom fram að heildartekjur félagsins á árinu 2008 voru tæplega 19 milljarðar króna .
Hagnaður fyrir afskriftir og fjármagnsliði var rúmlega 3,1 milljarður króna .
Hagnaður fyrir gengisbreytingu erlendra lána var tæpir 2 milljarðar króna en tap eftir reiknaða gengisbreytingu erlendra lána og skatta var 2,9 milljarðar króna .
Starfsmenn Kaupfélags Skagfirðinga og dótturfélaga eru um 600 talsins .
Stærstu dótturfélögin eru FISK Seafood og Vörumiðlun , sem KS á bæði að fullu , Fóðurblandan , sem KS á 70% hlut í og Sláturhús KVH ehf. á Hvammstanga , sem KS á helmingshlut í .
Afmælisveislan verður haldin í nýju 3.300 fermetra verkstæðishúsnæði félagsins á Eyrinni á Sauðárkróki .
Húsið verður formlega tekið í notkun við þetta tækifæri og sýnt gestum .
Á dagskrá verður ýmislegt til hátíðabrigða , meðal annars tónlistarflutningur á skagfirska vísu .
sisi@mbl.is 