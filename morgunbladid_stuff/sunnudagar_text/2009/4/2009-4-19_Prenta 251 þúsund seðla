Eftir Silju Björk Huldudóttur silja@mbl.is Gera má ráð fyrir að það kosti a.m.k. um 200 milljónir króna að halda alþingiskosningarnar sem fram fara nk. laugardag .
Að sögn Hjalta Zóphóníassonar , skrifstofustjóra í dómsmálaráðuneytinu , var með lögum um fjármál stjórnmálaflokkanna árið 2006 kveðið á um það að kostnaður sveitarfélaganna í landinu við alþingiskosningar skyldi greiddur af ríkinu .
Fyrst reyndi á þetta í alþingiskosningunum árið 2007 , en þá var kostnaður sveitarfélaganna um 100 milljónir , en stærstur hluti kostnaðarins var vegna launa .
Að sögn Hjalta var í framhaldinu búin til reikniregla í dómsmálaráðuneytinu sem kvað á um að greiddar væru til hvers sveitarfélags 300 þúsund krónur fyrir hvern kjörstað og 430 krónur fyrir hvern kjósanda á kjörskrá .
Tekur hann fram að ekki sé búið að taka ákvörðun um það hvort og þá hve mikið þessar tölur hækki í samræmi við hækkun verðlags .
Liggur á að prenta kjörseðlana Hjalti segir kostnað vegna m.a. yfirkjörstjórnar , auglýsinga vegna kosninganna , umslög og prentun kjörseðla hátt í 100 milljónir í þingkosningunum 2007 .
Þetta árið verða alls prentaðir 251 þúsund kjörseðlar , en lögum samkvæmt skal prenta 10% fleiri kjörseðla en skráðir kjósendur eru á kjörskrá .
Til samanburðar má þess geta að á kjörskrá í alþingiskosningunum 2007 voru ríflega 221 þúsund manns og þá var kjörsókn 83,6% .
Þegar blaðamaður Morgunblaðsins ræddi við Hjalta nú undir vikulok sagði hann síðustu forvöð að prenta kjörseðlana og vonaðist hann til þess að þeir yrðu prentaðir í gær .
Það hversu seint kjörseðlarnir eru prentaðir helgast m.a. af því að ekki skýrðist fyrr en nú í vikulokin hversu margir framboðslistar verða í kjördæmum landsins þar sem Lýðræðishreyfingin fékk frest til þess að laga ágalla á framboðslistum sínum í öllum kjördæmum .
Sagði Hjalti ljóst að menn væru að brenna inni á tíma með prentunina þar sem starfsmönnum yfirkjörstjórna landsins veitti ekki af allri næstu viku til þess að koma kjörseðlum á alla kjörstaði .
Hundruð starfsmanna Alls eru 132 kjörstaðir á Íslandi sem dreifast á kjördæmin sex , Reykjavíkurkjördæmi suður og norður , Suðvesturkjördæmi , Suðurkjördæmi , Norðausturkjördæmi og Norðvesturkjördæmi .
Á sumum stöðum eru fleiri en ein kjördeild á viðkomandi kjörstað , þannig að í allt eru kjördeildirnar 269 .
Spurður hversu margir starfsmenn vinni við kosningarnar segist Hjalti ekki hafa slíkt heildaryfirlit þar sem framkvæmd kosninga , hvort heldur eru alþingiskosningar , sveitarstjórnarkosningar eða forsetakosningar , sé í höndum sveitarfélaganna í landinu .
Þannig sjá sveitarfélögin um að koma upp kjörstöðum og manna þá .
Þannig eru alltaf að lágmarki þrír starfsmenn í hverri kjördeild auk kjörstjórnar á hverjum kjörstað og dyraverðir svo fáeinir starfsmenn séu nefndir .
Bara sá fjöldi er rúmlega þúsund manns .
Þess utan er um tuttugu manna hópur teljara í hverju kjördæmi , en talning atkvæða er á ábyrgð yfirkjörstjórnar í viðkomandi kjördæmi .
Prentarar og bankamenn bestu teljararnir Aðspurður segir Hjalti það oft vera sama fólkið sem vinni að framkvæmd kosninga ár eftir ár , enda gott að hafa vant fólk .
Segir hann starfsmenn í kjördeildum oft vera kennara og lögfræðinga , en bestu teljarar atkvæða komi oftast nær úr röðum prentara og bankamanna þar sem þeir séu vanir því að handleika pappír og seðla .
Alls eru til í landinu um 500 kjörkassar , en kassarnir eru af tveimur stærðum .
Að sögn Hjalta er það í höndum sveitarfélaganna að geyma kassana milli kosninga , en auk þess eru nokkrir kassar til vara í vörslu dómsmálaráðuneytisins .
Að minnsta kosti einn kassi er í hverri kjördeild í landinu auk þeirra kassa sem notaðir eru við utankjörfundaratkvæðagreiðslu .
Flutningur á kjörkössum með kjörgögnum er ýmist í höndum starfsfólks úr kjördeildunum og yfirkjörstjórn eða lögreglunnar .
Spurður hvort enn séu í notkun kjörkassar sem notaðir hafi verið frá stofnun lýðveldisins segir Hjalti að það geti vel verið á kjörstöðum úti á landi .
" Ekkert kerfi hafið yfir gagnrýni " " Það er öllum hollt að láta kíkja á kosningaframkvæmdina hjá sér , enda ekkert land og ekkert kerfi hafið yfir gagnrýni , " segir Urður Gunnarsdóttir sem um árabil starfaði sem blaðafulltrúi ÖSE ( Öryggis- og samvinnustofnunar Evrópu ) áður en hún tók við starfi fjölmiðlafulltrúa utanríkisráðuneytisins .
Bendir hún á að ekki sé til ein rétt leið til að framkvæma kosningar .
Hins vegar sé lykilatriði að traust ríki á framkvæmdinni og að öll grundvallaratriði í lýðræðislegum kosningum séu virt , s.s. að allir geti kosið , hafi kjörgengi og geti komið skoðun sinni á framfæri án utanaðkomandi þrýstings .
Eins og frá hefur verið greint eru tíu sérfræðingar á vegum kosningaeftirlits ÖSE komnir til landsins til að kynna sér undirbúning og framkvæmd komandi þingkosninga , en þetta er í fyrsta sinn sem ÖSE er með kosningaeftirlit á Íslandi .
Í hópnum eru bæði lögfræðingar , fjölmiðlafræðingar , sérfræðingar í kosningakerfum og stjórnmálafræðingar , en a.m.k. tveir í hópnum hafa setið í landskjörstjórn í heimalöndum sínum .
Aðspurð segir Urður starfsmenn kosningaeftirlits ÖSE aldrei tjá sig um kosningar fyrr en að þeim loknum .
Tekur hún fram að hafi eftirlitsmenn einhverjar athugasemdir séu þær alltaf settar fram sem uppbyggileg gagnrýni , enda markmiðið með eftirlitinu að stuðla að úrbótum .
Urður Gunnarsdóttir er upplýsingafulltrúi utanríkisráðuneytis .
Alls í kringum 800 frambjóðendur í kosningum Í lögum um kosningar til Alþingis kemur fram að á framboðslistum skuli vera vera nöfn tvöfalt fleiri frambjóðenda en nemur þingsætum í kjördæminu , hvorki fleiri né færri .
Það þýðir að ef sex listar verða í framboði verða alls 756 einstaklingar í framboði fyrir kosningarnar , en verði framboðslistarnir sjö verða frambjóðendur alls 882 .
Fjöldi meðmælenda 300-400 í hverju kjördæmi Stjórnmálaflokkunum er samkvæmt lögum um alþingiskosningar gert að skila inn meðmælendum með framboðslistum sínum .
Lögin kveða á um að fjöldi meðmælenda skuli vera margfeldi af þingsætatölu kjördæmisins og talnanna 30 að lágmarki og 40 að hámarki .
Það þýðir að í Norðvesturkjördæmi , þar sem þingsætin eru 9 , þarf á bilinu 270-360 meðmælendur .
Í Norðausturkjördæmi og Suðurkjördæmi , þar sem þingsætin eru 10 , þarf 300-400 meðmælendur .
Í Reykjavíkurkjördæmunum tveimur , sem hvort um sig eru með 11 þingsæti , þarf 330-400 meðmælendur , en í Suðvesturkjördæmi , þar sem þingsætin eru 12 , þarf 360-480 meðmælendur .
Meðmælendur eru því alls á bilinu 1890-2520 .
Utankjörfundaratkvæði líklega færri í ár en áður Ekki er hægt að telja utankjörfundaratkvæði fyrr en kjörstöðum hefur verið lokað .
Ástæðan er sú að þeir sem kjósa utan kjörfundar hafa möguleika á að kjósa aftur í sjálfum kosningunum og ógilda við það fyrra atkvæði sitt .
Alls eru 228.000 Íslendingar á kjörskrá fyrir komandi alþingiskosningar , sem fram fara laugardaginn 25. apríl .
Í gegnum tíðina hefur verið áætlað að um 10% atkvæða í kosningum á hverjum tíma séu utankjörfundaratkvæði .
Hérlendis geta menn kosið utankjörfundar hjá sýslumanni eða hreppstjórum allt fram á kjördag , erlendis fer atkvæðagreiðslan m.a. fram í sendiráðum eða hjá ræðismanni en atkvæðið er síðan sent í ábyrgðarpósti til Íslands .
Samkvæmt upplýsingum frá Hjalta Zóphóníassyni , skrifstofustjóra í dómsmálaráðuneytinu , stefnir allt í það að færri utankjörfundaratkvæði verði í kosningum þetta árið .
Segir hann það m.a. skýrast af því að fólk sé minna á ferðinni vegna kreppunnar .
