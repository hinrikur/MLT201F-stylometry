Í LEIÐARA nýjasta heftis Tímarits lögfræðinga varar ritstjórinn , Róbert R. Spanó , við því að slakað sé á kröfum réttarríkisins við hinar erfiðu aðstæður sem nú ríkja .
" Við þessar sérstöku aðstæður finnst [ stjórnmálamönnum ] ef til vill freistandi að láta lönd og leið þær lagareglur sem kunna að tefja fyrir eða jafnvel reisa skorður við þeim lausnum sem hentugastar þykja hverju sinni .
" Þannig svipti stjórnvöldin borgarana þeirri vissu að lögin verði virt og byrgi þeim sýn á væntanlegar ákvarðanir þeirra .
" Það er því ekki í samræmi við grundvallarreglur réttarríkisins að sífellt sé leitað sérlausna fyrir núverandi aðstæður með breytingum á lögum sem víkja frá þeim almennu reglum sem gilt hafa hér á landi ; reglum sem giltu á þeim tíma þegar atvik gerðust .
" Orð Róberts voru tekin upp af Birni Bjarnasyni í umræðum um stjórnarskrárbreytingar á Alþingi á föstudag .
Leiðarinn er í nóvemberhefti 2008 , sem er þó aðeins nýkomið út vegna tafa .
Má því leiða líkum að því að leiðarinn sé skrifaður síðasta haust og að tilefnið sé ekki síst setning neyðarlaganna , skipun sérstaks saksóknara og þær háværu kröfur um breytingar og réttlæti sem þá voru uppi .
Aðspurður vildi Róbert ekki tjá sig um það hvert hann beindi orðum sínum í greininni helst .
onundur@mbl.is Í hnotskurn » Róbert er starfandi umboðsmaður Alþingis fyrstu níu mánuði þessa árs í fjarveru Tryggva Gunnarssonar sem á sæti í rannsóknarnefnd Alþingis .
» Róbert er einnig prófessor við lagadeild HÍ .
