Helga Sif Jónsdóttir fæddist í Reykjavík 21. júní 1957 .
Hún andaðist á Heilbrigðisstofnun Suðurnesja föstudaginn 3. apríl 2009 .
Foreldrar hennar eru hjónin Jón Halldór Jónsson , f. 5. júní 1929 og Soffía Karlsdóttir , f. 26. ágúst .
1928 .
Systkini Helgu eru Björg K. B. , f. 10. janúar 1951 , Birgitta , f. 28. mars 1952 , Kristín G.B. , f. 25. febrúar 1955 , Jón H. , f. 18. júní 1956 , Sólveig , f. 23. september 1958 , Karen H. , f. 12. desember 12.1960 , Dagný Þ. , f. 1. janúar 1964 Halldóra V. , f. 21. mars 1968 , og Ragnheiður E. , f. 10. ágúst 1969 .
Eiginmaður Helgu er Guðmundur Örn Ólafsson , f. 4. júní 1957 .
Börn þeirra eru : 1 ) Halldór Kristófer , f. 22. ágúst 1977 , börn hans , Kristófer Árni , f. 18. febrúar 1999 og Dagný Rós , f. 8. nóvember 2002 .
2 ) Magni Freyr , f. 16. október 1978 , maki Kristjana Vilborg Þorvaldsdóttir , f. 8. janúar 1981 .
3 ) Linda , f. 21. október 1981 , unnusti Martin King , f. 18. júní 1979 .
4 ) Ólafur Örn , f. 10. apríl 1990 , unnusta Íris Birgitta Hilmarsdóttir , f. 17. október 1991 .
5 ) Guðmundur Jökull , f. 13. október 1993 .
Útför Helgu fer fram frá Keflavíkurkirkju í dag , 8. apríl , kl. 14 .
Þegar góðar konur sem halda fjölskyldum saman falla frá losnar um fjölskylduböndin .
Amma Dóra á Öldugötu sá um þetta í bernsku okkar og síðar tók Dadda , Þóra kona Guðmundar Jónssonar söngvara við .
Nú eru þær báðar löngu horfnar en eftir lifir í minningunni glaður og sístækkandi hópur systkinabarna .
Hópur Nonna frænda og Soffíu Karlsdóttur stækkaði mest og svo bættust við makar og sægur barnabarna .
Gömlu systkinin hittust æ sjaldnar .
Þau héldu tengslum á hátíðum og þess á milli í síma .
En við systkinabörnin sáumst örsjaldan svo þar var komið sögu að við þekktumst varla á götu .
Aldursmunur var talsverður , leiðir okkar lágu sundur , en bernskuminningar af Öldugötu voru okkur öllum dýrmætar , sem þær áttu .
Fyrir rúmum tveimur árum frétti ég að Helga Sif , frænka mín , hefði veikst alvarlega .
Ég tók loks á mig rögg og heimsótti hana ásamt syni mínum .
Hún tók okkur fagnandi , minnti á ömmu okkar en röddin og dillandi hláturinn var frá Soffíu .
Hún kynnti okkur fyrir börnum sínum og svo sátum við lengi og skoðuðum gömul og ný albúm með ættarsögunni og töluðum um allt milli himins og jarðar , um lífið , börnin , dauðann og eilífðina .
Frænka mín var trúuð og treysti á sinn guð .
Hún var staðráðin í að lifa lífinu lifandi en gerði sér ekki grillur um endalokin .
Ég ók hugsi til Reykjavíkur , enda gerði ég mér grein fyrir hvað ég hafði misst af miklu öll þessi ár .
Þegar við Helga Sif kvöddumst höfðum við ákveðið að halda ættarmót .
Þetta varð svo til þess að við flest , afkomendur Jóns Þorvarðarsonar í Verðanda og konu hans , Halldóru Guðmundsdóttur , komum saman í sal Kennaraháskólans fyrir rúmu ári síðan .
Þetta var fjölmennur hópur .
Sum okkar höfðu aldrei sést fyrr , né hitt maka , börn og barnabörn okkar kynslóðar .
Samt vissu allir deili á öllum , ættarsvipur leyndi sér ekki , sami húmorinn sveif yfir vötnum , söngraddir margar og góðar – og rödd Mumma frænda barst yfir salinn frá hljómflutningsgræjum .
" Hraustir menn " .
Það var gott að hittast loksins .
Ryk var dustað af gömlum myndum og börnunum sagðar sögur af ömmum og öfum sem bjuggu við kröpp kjör í allt öðruvísi heimi .
Helga Sif ljómaði þegar hún kynnti hópinn sinn .
Ekkert var henni dýrmætara og af engu var hún jafnstolt .
Mér er efst í huga þakklæti til frænku minnar fyrir þennan dag og fyrir að leyfa mér að skyggnast örlítið inn í líf hennar síðustu árin .
Við vottum ástvinum Helgu Sifjar okkar dýpstu samúð .
Fyrir hönd móður okkar og fjölskyldu , Dóra S. Bjarnason .
