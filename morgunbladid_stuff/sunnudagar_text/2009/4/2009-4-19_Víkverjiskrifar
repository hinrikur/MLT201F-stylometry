Víkverji veltir stundum fyrir sér hvernig hægt er að flokka sömu ummælin sem hrós eða móðgun , eftir því við hvern þau eru sögð .
T.d. þó fjölmargir svitni nær daglega í ræktinni til að missa nokkur kíló eru ekki allir sem taka því vel ef sagt er við þá hve grannir þeir séu orðnir , því til eru þeir sem glíma við það vandamál að vera mjög grannir frá náttúrunnar hendi og þrá ekkert heitar en bæta dálitlu utan á sig sem getur stundum reynst þrautin þyngri .
Annað sem getur reynst viðkvæmt er aldurinn .
Ekki taka allir því sem hrósi þegar þeir eru sagðir unglegir og það þekkir Víkverji af eigin raun .
Víkverji hefur reynt að áætla skilin milli þess hvenær " mikið rosalega ertu unglegur " flokkast sem hrós og hvenær hægt er að fella það hreinlega undir móðgun .
Eftir miklar vangaveltur komst Víkverji að þeirri niðurstöðu að skilin séu um þrítugt .
Fyrir þann aldur er beinlínis verið að gefa í skyn að viðkomandi sé barnalegur og það vilja fáir á þrítugsaldri líta út fyrir að vera .
Eftir þrítugt hins vegar má auðveldlega flokka ummælin sem hrós sem verður dýrmætara – og oftar en ekki sjaldgæfara – eftir því sem maður eldist .
Víkverja var fyrir skömmu boðið í heimsókn til vinar síns sem býr í Kórahverfinu í Kópavogi .
Þangað hafði Víkverji aldrei komið áður , enda aldrei fyrr átt erindi , og fannst hálfmerkilegt að til væri hverfi innan höfuðborgarsvæðisins sem hann , borgarbarn inn að beini , hafði aldrei barið augum áður .
Í þenslunni risu upp heilu hverfin , samfélögin , sem Víkverji hefur sjaldan eða aldrei heimsótt og hvarflaði að honum eftir að veiking krónunnar gerði utanlandsferðir að fjarlægum möguleika fyrir marga að einfaldlega væri hægt að fara í bíltúr eða gönguferð um eitthvert hinna nýju hverfa , leyfa ímyndunaraflinu að leika lausum hala og einfaldlega láta eins og maður væri staddur í ókunnugu hverfi erlendis .
Það ætti ekki að reynast svo erfitt .
