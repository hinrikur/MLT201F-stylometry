Það hefur verið kostulegt að fylgjast með frambjóðendum stjórnmálaflokkanna á borgarafundum Ríkissjónvarpsins að undanförnu og bera saman látæði málpípa gömlu flokkanna og þeirra sem eru að stíga sín fyrstu skref í stjórnmálum .
Um leið og frambjóðendur sem eiga sæti á þingi fá orðið upphefst undantekningarlítið maraþonmálæði sem virðist ganga út á það eitt að tala sem hraðast og halda orðinu sem lengst .
Dettur manni helst í hug að viðkomandi sé að reyna að koma í veg fyrir að aðrir komist yfirhöfuð að , sem hlýtur að teljast metnaðarfullt markmið í sjálfu sér .
Hið óumflýjanlega gerist nefnilega alltaf , að fundarstjórar grípa inn í og gefa öðrum orðið .
Slík er staðfesta sumra í þessari hegðun að þeir endurtaka sig í sífellu og leiða talið svo langt út fyrir umræðuefnið að af og til vottar fyrir ráðvilltu bliki í augum þeirra sem kemur upp um að þeir eru fyrir löngu búnir að gleyma um hvað þeir eru að tala .
Það kemur þó ekki í veg fyrir að þeir haldi áfram að mala yfirspenntri röddu .
Stutt svör í eðlilegu tónfalli er líklegra að komi frá nýliðunum í pallborðinu , sem margir eru ósköp venjulegt fólk en ekki ofþjálfaðir atvinnupólítíkusar .
Bergþóra Njála Guðmundsdóttir 