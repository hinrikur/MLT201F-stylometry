Björg Jónsdóttir fæddist á Rauðabergi á Mýrum þann 14. september 1922 .
Hún lést á hjúkrunardeild Heilbrigðisstofnunar Suðausturlands , Hornafirði , þann 8. apríl sl. Útför Bjargar fór fram í Bjarnaneskirkju 17. apríl sl. Mig langar hér með nokkrum orðum að minnast Bjargar frænku minnar .
Fyrsta minning mín um Björgu er úr eldhúsinu í gamla húsinu á Meðalfelli þar sem hún stóð við eldhúsbekkinn og leitaði að súkkulaði í skúffunum hjá sér til þess að gefa okkur systrunum þremur en við sátum við eldhúsborðið hjá henni ásamt pabba .
Það var ekkert súkkulaði til , aðrir gestir höfðu klárað það og ekki í fyrsta skipti sem það gerðist sagði Björg og hló .
Þannig var Björg alltaf hress og kát og var ekki að mæða sig á hlutunum heldur tók þeim eins og þeir voru og gerði það besta úr þeim .
Björg kom mjög oft í Akurnes enda stutt að fara og góð tengsl mynduðust á milli okkar systkinanna og hennar .
Hún var vinnusöm , alltaf boðin og búin að hjálpa til við þau verk sem verið var að sinna hverju sinni þegar hún kom .
Nutum við systkinin þar krafta hennar , því oft á tíðum varð þetta til að létta okkur störfin , ekki þó þannig að hún ynni fyrir okkur heldur með okkur og sagði þá gjarnan sögu frá liðinni tíð bæði af fólki og atburðum okkur til fróðleiks og skemmtunar .
Hún hafði mikinn orðaforða og við lærðum af henni mörg skemmtileg orð .
Alltaf virðist hafa verið líf og fjör þar sem Björg var stödd .
Þessar heimsóknir urðu stundum langar og þá kom fyrir að hún gisti í Akurnesi .
Björg var lág vexti og það þótti mikill sigur á vaxtarskeiði okkar systkinanna þegar við höfðum náð hæð hennar og hún alltaf tilbúin að mæla bæði hæð og handarstærð því hún var handstór kona og þar hafði Björg alltaf vinninginn .
Þrátt fyrir að Björg hafi mætt ýmsum erfiðleikum á lífsleiðinni og ekki alltaf haft úr miklu að spila var hún mjög jákvæð og lífsglöð manneskja og var iðin við að sækja ýmsa mannfagnaði , hún var alltaf í góðu sambandi við fjölskyldu sína , systkinin öll , vini og venslafólk .
Hún var dugleg við að fara í heimsóknir og lét ekki hamla sér að hún hafði ekki bílpróf hún gekk það sem hún þurfti að fara , hún fór á puttanum og þáði far ef henni var boðið .
Í þessum ferðum setti hún hvorki veður né færð fyrir sig enda kom fyrir að hún yrði veðurteppt .
Mér verður oft hugsað til Bjargar , t.d. í sláturgerð á haustin .
Hún var fastagestur í hádeginu á aðfangadag og þá búin að fara í kirkjugarðinn .
Einnig á vorin þegar verið er að ferma því Björgu var víða boðið í veislur og hún gerði jafnt við alla og vílaði ekki fyrir sér að fara í margar veislur sama daginn og ég minnist þess að þegar ég fermdist þá kom Björg á miðnætti enda búin að heimsækja mörg fermingarbörn þann daginn .
Við biðum eftir henni því við vissum að hún kæmi sem og hún gerði .
Þær eru margar minningarnar um hana Björgu sem koma upp í hugann en að lokum vil ég segja þetta og tala þá fyrir hönd systkina minna líka : Elsku Björg , takk fyrir allar þær góðu stundir sem við áttum með þér , minningarnar um þær geymum við með okkur .
Guð geymi þig .
Nanna Dóra Ragnarsdóttir .
