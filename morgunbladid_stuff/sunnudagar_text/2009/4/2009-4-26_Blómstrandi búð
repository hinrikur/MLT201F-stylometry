Eftir Valgerði Þ. Jónsdóttur vjon@mbl.is HJÓNIN María Pétursdóttir og Bragi Halldórsson í Ranimosk á Laugaveginum eru um margt ólík kollegum sínum í verslunarrekstri .
Þau segjast enda ekki vera verslunarfólk og trúa á samvinnu en ekki samkeppni .
Í þeim anda lokaði " ekkiverslunarfólkið " búðinni þegar búsáhaldabyltingin stóð sem hæst til að geta mótmælt á Austurvelli og léði ekki einu sinni máls á að færa út kvíarnar þegar þeim stóð til boða að opna samskonar búð í Leifsstöð á dögunum .
" Það versta við velgengnina er að verða fórnarlamb hennar , þá hættir að vera gaman , " segja þau .
María og Bragi segjast fyrst og fremst reka búðina , sem jafnframt er verkstæði , sér til ánægju , hún sé tómstundagaman frekar en lifibrauð og í rauninni hálfgerð félagsmiðstöð .
Þar ægir saman innfluttum furðuverkum og list og handverki eftir þau sjálf og unga íslenska listamenn .
Bolir , sem þau þrykkja á myndir , tákn og orð eða orðasambönd , tróna þar hæst , en slíkir bolir hafa lengi tilheyrt götukúltúrnum og verið notaðir sem tjáningarmáti eða yfirlýsing þeirra sem þeim skrýðast .
María er myndlistarmenntuð og vann um skeið í Góða hirðinum , en þaðan eru flestar innréttingarnar í búðinni , og Bragi er sjálfmenntaður teiknari , grafískur hönnuður og vefhönnuður .
Bæði eru safnarar og áhugafólk um liðna tíð og þau endurnýta oft gamla hluti með því að setja þá í nýtt samhengi eða gefa þeim annað notagildi .
Áherslurnar í búðinni virðast í takt við tímann því þau segja að aldrei hafi verið meira að gera en síðan í byrjun október .
| 14 