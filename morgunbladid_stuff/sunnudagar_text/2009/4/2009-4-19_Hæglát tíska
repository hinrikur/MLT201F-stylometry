Eftir Ingu Rún Sigurðardóttur ingarun@mbl.is Færeyska tískumerkið Guðrun & Guðrun er eitt þeirra sem tóku þátt í Norræna tískutvíæringnum .
Hægt var að líta þessa færeysku hönnun augum í Norræna húsinu fyrr í vor en aðdáendur danskra sjónvarpsþátta hafa líka séð peysu frá Guðrun & Guðrun á aðalsöguhetju Forbrydelsen , sem fór varla úr færeysku lopapeysunni sinni .
Tvær konur standa á bakvið tískumerkið , nöfnurnar Guðrun Ludvig hönnuður og Guðrun Rogvadottir framkvæmdastjóri .
Þær vinna eftir hugmynd sem þær kalla " slow clothing " , einhvers konar hæglát tíska .
Hugmyndin er byggð á " slow food " sem hefur verið nefnt " rókostur " á íslensku .
Samnefnd samtök voru stofnuð til höfuðs skyndibitamenningunni og til verndar staðbundnum mat og matreiðsluvenjum og þeim dýrum og plöntum sem liggja þeim til grundvallar .
Sömu gildi eru að baki Guðrun & Guðrun .
Stór hluti fatnaðarins er handprjónaður og tengingin við ræturnar í Færeyjum er áberandi .
Guðrunarnar tvær segja það gott að fara til meginlands Evrópu til þess að fá hugmyndir og viðbrögð en finnst það nauðsynlegt að fara aftur í rólegt umhverfi eyjanna , þar blómstri þær .
Hönnuðurinn Guðrun Ludvig vísar stundum til málsháttarins " Neyðin kennir naktri konu að spinna .
" Hún segir að hún notist við hefðbundin efni og innblástur vegna þess að þessir hlutir umkringi hana .
Hún flýr ekki upprunann heldur notfærir sér hann .
Náttúran og síbreytilegt veður er innblástur hennar vegna þess að borgarumhverfið er ekki til staðar .
Glamúrinn og glysið er víðsfjarri .
Lífrænt , sjálfbært og ábyrgt Ennfremur eru fötin úr lífrænu efni .
Vinsælustu peysurnar eru úr 100% ómeðhöndlaðri og ólitaðri færeyskri ull .
Lögð er áhersla á í markaðsetningunni að færeyskar kindur séu meira eða minna uppi á fjöllum og éti þar gras , sem ekki er borið á .
Fötin eru sjálfbær því ullin og mokkaskinnið sem notað er í vörur G & G er af kindum sem ræktaðar eru vegna kjötsins .
Reksturinn er samfélagslega ábyrgur .
Konur í Færeyjum og ennþá stærri hópur í Jórdaníu handprjónar fatnað fyrir fatamerkið .
Guðrunarnar ítreka að þær þekki hverja einustu prjónakonu með nafni og að þær þekki stefnu annarra birgðasala sinna .
Þeir eru allir frá löndum Evrópusambandsins og fylgja siða- og umhverfisreglum sambandsins .
Síðast en ekki síst leggja stöllurnar mikla áherslu á að þetta sé færeyskt fatamerki og gera mikið úr dulúð eyjanna .
Þær eru greinilega stoltar af Fjáreyjunum sínum og gera mikið úr arfleifðinni og skapa sér þannig sérstöðu .
Auk dömulínunnar Guðrun & Guðrun er líka til sérstök lína fyrir herramenn , G & G menn , og einnig fyrir börn , sem heitir Óvitar by G & G. Meðfylgjandi myndir eru allar af haust- og vetarlínunni 2009-10 .
