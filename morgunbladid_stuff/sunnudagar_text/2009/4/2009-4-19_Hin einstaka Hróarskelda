Eftir Arnar Eggert Thoroddsen arnart@mbl.is HRÓARSKELDUHÁTÍÐIN danska kynnti rétt fyrir helgi síðustu hljómsveitirnar sem fylla upp í dagskrána í ár en alls verður í boði 151 atriði ; hljómsveitir og listamenn frá öllum heimshornum .
Með síðustu skipunum kom sjálfur myrkrahöfðinginn Nick Cave en af öðrum " stórum " listamönnum má nefna Oasis , Coldplay , Lily Allen og Kanye West .
Hátíðin fer fram dagana 2. til 5. júlí en upphitun hefst 28. júní .
Víst er að margur Íslendingurinn hefur beðið í ofvæni eftir þessum fréttum en hátíðin hefur verið afar vinsæl hérlendis , eins og reyndar um alla Skandinavíu .
Og víðar .
Hróarskelda er ein þekktasta , virtasta og klárlega best skipulagða tónlistarhátíð heims .
Þeir sem aldrei hafa farið eru vanir því að lesa innblásnar lýsingar frá Hróarskelduförum þar sem þeir eiga ekki til orð yfir ljúflegheitin , andann góða og þá einstöku stemningu sem ávallt ríkir þá daga sem hátíðin fer fram .
Fólk er skýjum ofar en málið er að það er ekkert að ástæðulausu .
Þannig er stemningin raunverulega á Hróarskeldu .
Og þannig séð skiptir ekki máli hvort það eru þetta margir heimsfrægir tónlistarmenn að spila eða ekki .
Hróarskelduhátíðin hefur gildi í sjálfu sér og þú þarft ekki einu sinni að vera sérstakur áhugamaður um tónlist til að njóta hennar í botn .
En fyrir forfallna tónlistarnerði eru þetta fjórir dagar í Paradís .
Því miður kemst ég ekki á hátíðina í ár en maður er kominn langleiðina inn í tjald bara af því að festa þessi fáeinu og fátæklegu orð á blað .
Helstu listamenn * Nick Cave * White Lies * Oasis * Coldplay * Lily Allen * Down * Eagles of Death Metal * Fleet Foxes * Frightened Rabbit * Glasvegas * Gojira * Lil Wayne * Isis * Grace Jones * M. Ward * Madness * The Mars Volta * NIN * Kanye West * Lucinda Williams * Pet Shop Boys * Yeah Yeah Yeahs * Slipknot * Wolves in the Throne Room * Yeah Yeah Yeahs * Hjaltalín * Emilíana Torrini * Orka www.roskilde-festival.is 