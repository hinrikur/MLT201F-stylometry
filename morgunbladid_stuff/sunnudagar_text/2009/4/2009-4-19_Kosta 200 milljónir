Eftir Silju Björk Huldudóttur silja@mbl.is GERT er ráð fyrir því að það kosti að minnsta kosti 200 milljónir króna að halda alþingiskosningarnar næstkomandi laugardag .
Kostnaðurinn er greiddur úr ríkissjóði , meðal annars um hundrað milljónir kr. sem sveitarfélögin leggja út vegna launagreiðslna og annars kostnaðar á kjörstöðunum .
Alls eru 132 kjörstaðir á landinu og fleiri en ein kjördeild á sumum , þannig að samtals eru 269 kjördeildir .
Á kjörskrá eru nú um 228 þúsund Íslendingar , um sjö þúsund fleiri en í alþingiskosningunum fyrir tveimur árum .
Samkvæmt lögum skal prenta 10% fleiri kjörseðla en kjósendur eru á kjörskrá .
Það þýðir að prentaðir eru um 251 þúsund kjörseðlar .
Það lá ekki fyrir fyrr en í fyrradag , eftir úrskurð landskjörstjórnar um að framboðslistar Lýðræðishreyfingarinnar væru gildir í öllum kjördæmum landsins , að hægt var að setja kjörseðlana í prentun .
Næstu dagar fara í að dreifa þeim um landið og á kjördeildir .
Það tekur sinn tíma og þess vegna lá á að koma kjörseðlunum í prentun .
Búist við færri utan kjörfundar Utankjörfundaratkvæðagreiðsla hefur staðið yfir að undanförnu og verður fram á kjördag .
Oft hafa um 10% kjósenda á kjörskrá greitt atkvæði utan kjörfundar .
Samkvæmt upplýsingum Hjalta Zóphóníassonar , skrifstofustjóra í dómsmálaráðuneytinu , stefnir í það að færri utankjörfundaratkvæði berist að þessu sinni .
Það skýrist meðal annars af því að fólk er minna á ferðinni vegna efnahagsástandsins í landinu .
| 4 Í hnotskurn » Sjö flokkar og framboð bjóða fram .
Það eru Borgarahreyfingin , Framsóknarflokkurinn , Frjálslyndi flokkurinn , Lýðræðishreyfingin , Samfylkingin , Sjálfstæðisflokkurinn og Vinstrihreyfingin – grænt framboð .
» Á framboðslistum eru samtals 882 einstaklingar .
Um tvö þúsund meðmælendur hefur þurft hjá hverju framboði þannig að um 14 þúsund manns skrifa upp á listana .
