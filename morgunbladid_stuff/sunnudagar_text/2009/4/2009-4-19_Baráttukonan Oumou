Malísk tónlist er þekkt á Vesturlöndum fyrir tónlistarmenn á við Toumani Diabaté , Salif Keita , Ali Farka Touré , Baba Sissoko , Kanté Manfila , Issa Bamba og Mory Kanté .
Minna fer fyrir söngkonum en þó eru þær gríðarlega vinsælar og mun vinsælli en karlarnir heima fyrir .
Þar á meðal er Oumou Sangare , söngkonan frá Wassoulou .
Mörgum eru eflaust minnisstæðir tónleikar Oumou Sangare í Nasa fyrir tveimur árum , en hún kom þá fram á tónlistarhátíðinni Vorblóti .
Hún tók sér tíma til að koma hingað frá upptökum á nýrri breiðskífu , Seya , sem kom svo út um daginn .
Strembin lífsbarátta Oumou Sangare er fædd og upp alin í Bamako , höfuðborg Malí og verður fertug á árinu .
Foreldrar hennar eru frá Wassoulou-héraði sunnan við Nígerfljót en fluttust til Bamako skömmu áður en Oumou kom í heiminn .
Faðir Oumou tók sér aðra konu þegar Oumou var tveggja ára og fluttist síðan til Fílabeinsstrandarinnar með nýju konuna og skildi hina eiginkonuna eftir með fjögur smábörn .
Lífsbaráttan var því eðlilega strembin en móðir Oumou , Aminata Diakhite , var söngkona og framfleytti fjölskyldunni með því að syngja í samkvæmum .
Þegar Oumou var fimm ára gömul var hún farin að syngja með móður sinni og ekki leið á löngu þar til hún varð eftirsótt sjálf sem söngkona þó barnung væri .
Þrettán ára fyrirvinna Þrettán ára gömul var hún orðin helsta fyrirvinna fjölskyldunnar og átján ára fór hún að syngja með þekktum tónlistarflokki sem fór um landið .
Í framhaldi af þeirri reynslu ákvað hún svo að stofna eigin hljómsveit og hefur komið fram undir eigin nafni upp frá því .
Fyrsta plata hennar , Moussoulou , Konur , sem er iðulega talin með helstu plötum vestur-afrískrar tónlistar , kom svo út 1988 , en kom út í Evrópu 1991 .
Oumou Sangare hefur iðulega tekið það fram í viðtölum að erfiðleikarnir í æsku hafi haft mikil áhrif á sig sem listamann sem vonlegt er .
Þannig hafi það að þurfa svo snemma að standa á eigin fótum hert hana og hvatt áfram , gefið henni sjálfstraust til að takast á við hvað sem er .
Að sama skapi hefur hlutskipti móður hennar verið henni hugleikið og sá siður karla í Malí að taka sér fleiri en eina eiginkonu er henni þyrnir í auga .
Eins og getið er er Oumou Sangare ættuð frá Wassoulou-héraði , en þar er rík tónlistarhefð kvenna sem syngja gjarnan um hversdagslega hluti og þá á gagnrýninn hátt .
Venju fremur fjölbreytt Á Ko Sira , Hjónaband í dag , sem kom út 1993 , sat hún við sama keip , og eins á Worotan , Tíu kólahnetur , en það mun hefðbundinn kvonarmundur í Wassoulou , kom svo út 1996 , en frá þeim tíma hefur lítið heyrst af nýrri tónlist með Oumou Sangare utan Malí .
Víst kom út um allan heim tvöföld safnskífa fyrir fimm árum , Oumou , en á henni voru endurunnin lög af plötunni Laban , sem kom út í Malí 2001 , og safn helstu laga af öðrum plötum hennar .
Það var þó fínn pakki í sjálfu sér og vísbending um að Oumou Sangare væri að snúa aftur í sviðsljósið , enda tók hún upp tónleikahald aftur í kjölfar útgáfunnar og tók síðan til við að taka upp nýja plötu .
Seya er venju fremur fjölbreytt enda koma fimmtíu tónlistarmenn við sögu á plötunni .
Sum lögin eru áþekk því sem áður hefur heyrst frá Sangare , en önnur lög rólyndislegri , nánast án undirleiks , og hljóma líka saxófónar og rafgítarar .
Sterkar afrískar konur STUNDUM finnst manni sem það séu bara karlar að búa til músík í Afríku , enda er það sú músík sem helst berst til Evrópu .
Í löndum Afríku er það þó oftar svo að söngkonur njóta meiri vinsælda en karlarnir ; þannig er því til að mynda farið í Malí eins og getið er hér að ofan .
Rokia Traoré er malísk líkt og Oumou Sangare , en talsvert yngri .
Frá Benín er Angélique Kidjo sem starfað hefur í París og er þekkt fyrir kraftmikið danspopp .
Aster Aweke er frá Eþíópíu oghefur búið í Bandaríkjunum síðustu áratugi , en heldur enn gríðarlegum vinsældum heima fyrir .
Cesaria Evora , sem er frá Grænhöfðaeyjum , er Íslendingum að góðu kunn .
Önnur söngkona sem Íslendingar þekkja vel er Miriam Makeba , Mamma Afríka , sem lést sl. haust .
Souad Massi er ung alsírsk söngkona sem býr í Frakklandi , frábær söngkona og góður gítarleikari og liðtækur lagasmiður .
Stella Rambisai Chiweshe er einn þekktasti tónlistarmaður Zimbabwe .
Kongóska söngkonan M ' bilia Bel hefur verið kölluð drottning Kongórúmbunnar .
Warda Al-Jazairia , allajafna bara kölluð Warda , enda þýðir nafnið Warda alsírska , hefur verið í fremstu röð tónlistarmanna í Norður-Afríku frá sjötta áratugnum , en hún hóf ferilinn í Beirút .
Brenda Fassie , sem nefnd var í höfuðið á Brendu Lee , naut gríðarlegra vinsælda í Suður-Afríku .
Hún var umdeild fyrir villt líferni og lést fyrir aldur fram fyrir fimm árum vegna óhóflegrar kókaínneyslu liðlega fertug .
Árni Matthíasson 