Séra Bragi Benediktsson fæddist á Hvanná í Jökuldal 11. ágúst 1936 .
Hann lést á Landspítalanum 24. mars 2009 og var jarðsunginn frá Hafnarfjarðarkirkju 2. apríl .
Á komandi sumri ætla verðandi 50 ára stúdentar frá Menntaskólanum á Akureyri að hittast , rifja upp minningar og gleðjast saman .
Hópurinn okkar var ekki stór en hefur verið samheldinn ; hist reglulega á hverju vori auk hinna hefðbundnu heimsókna í gamla skólann okkar á völdum tímamótum .
Á fimmtíu ára stúdentsafmælinu okkar í vor verður Braga Benediktssonar sárt saknað , auk hinna félaganna sem horfnir eru úr hópnum .
Bragi var svipmikill , stór og sterklegur ; bar með sér drenglyndi og glaðværð .
Hann var góður félagi og samferðamaður skólaárin fjögur í M.A. á árunum 1955 – 1959 .
Við deildum herbergi á efstu hæð heimavistar á lokaárinu í 6. bekk og bar aldrei skugga á samvistir okkar .
Miðvikudagurinn 22. apríl var síðasti kennsludagurinn og síðan hófust hefðbundin hátíðahöld með heimsóknum til kennara og dimittendakvöld með veisluhöldum í matsal , ræðuhöldum og dansleik .
Langt og strangt upplestrafrí tók nú við .
Ljúft er að minnast þess þegar við höfðum setið sleitulaust að lestri til stúdentsprófs í 26 daga og bauðst þá dags vinna við útskipun á fiskimjöli í Krossanesverksmiðju .
Þetta fannst okkur góð tilbreyting frá lestrinum ; strituðum í 12 klukkustundir og áttum skemmtilegar samræður við karlana í verksmiðjunni sem tóku skólastrákunum af ljúfmennsku .
Við tókum svo aftur til starfa við lesturinn – nokkuð lerkaðir eftir stritið – en með endurnýjuðum andans krafti og töldum okkur hafa unnið upp ríflega þennan dag með auknum afköstum í próflestri .
Leiðir lágu svo saman er við stunduðum nám við Háskóla Íslands og við reglulega endurfundi M.A. stúdentahópsins frá 1959 .
Þá styrktum við sambandið er hann skírði Signýju , dóttur okkar hjóna , árið 1968 .
Við sendum Bergljótu og fjölskyldunni allri innilegar samúðarkveðjur , þökkum Braga samveruna í M.A. og endurfundina í áranna rás .
Ég kveð hann nú með orðunum sem hann skrifaði með sinni karlmannlegu rithönd í eintakið mitt í Carminu – vorið 1959 .
Amicus tuus sum ad ultimum spiritum meum .
Ingi Viðar Árnason .
Mig langar til að minnast kærs vinar , séra Braga Benediktssonar , sem um tíma stýrði Félagsmálastofnun Hafnarfjarðar af mikilli elskusemi við skjólstæðinga og með manngæsku að leiðarljósi .
Það var einmitt á Féló sem við Bragi bundumst vináttuböndum .
Hann var félagsmálstjórinn og ég starfaði sem félagsmálafulltrúi .
Stofnunin var lítil .
Þriðja manneskjan var yndislega kraftakonan Málfríður Stefánsdóttir sem hafði yfirumsjón með heimilishjálpinni í Hafnarfirði og sló þar hvergi af .
Bragi og Málfríður voru einstakir vinir og samstarfsfélagar , má segja að Málfríður hafi verið hans hægri og vinsti hönd .
Já , andrúmsloftið á Féló var fullt af hlýju .
Bragi alltaf sami ljúflingurinn á hverju sem gekk .
Við þrjú urðum nátengd og öll störf voru unnin af nærgætni , gleði og bjartsýni undir hans góðu stjórn .
Ég trúi að skjólstæðingarnir hafi notið þessa .
Bragi var mikill hamingjumaður í sínu einkalífi .
Bergljót konan hans var honum allt .
Þau voru ung þegar ástin kviknaði heit og sterk þeirra á milli og þeim tókst að vernda þennan dýrmæta loga ástarinnar alla tíð .
Það var gaman að vera í kringum þau og sjá og finna hvað þau voru innilega hrifin hvort af öðru .
Alltaf samstiga og bestu vinirnir í lífi og leik .
Börnin urðu sex – falleg og myndarleg eins og foreldrarnir .
Heimilið frjálslegt og ávallt opið vinum og vandamömmum .
Mikil nánd og kærleikur í öllum samskiptum fjölskyldunnar .
Þeir voru margir gleðifundirnir sem við áttum öll saman .
Þau hjónin kunnu virkilega að njóta stundarinnar hverju sinni .
Séra Bragi skírði yngsta drenginn minn með hátíðlegum helgiblæ en líka léttleika eins og honum einum var lagið .
Fyrir þetta allt þakka ég af alhug nú þegar Bragi , þessi góði drengur , kveður .
Guð geymi Braga Benediktsson , Guð geymi eiginkonuna hans sem hann unni svo heitt og börnin þeirra öll .
Helga Mattína Björnsdóttir Grímsey .
Við sóknarbörn séra Braga úr gömlu Múlasveitinni viljum kveðja hann með nokkrum orðum og þakka fyrir góð samskipti þau ár sem hann þjónaði prestsembætti á Reykhólum .
Fyrsta embætti hans í okkar sveit var að jarða heiðurskonu úr sveitinni , Guðnýju á Hamri .
Kveðjuathöfn fór fram fyrir framan húsið á Hamri í yndislegu veðri , það má segja að þessi fallegi dagur líði þeim sem þar voru seint úr minni .
Mér sem þessi kveðjuorð skrifa fannst séra Bragi vinna hjörtu okkar sem þarna voru , svo vel fórst honum þessi athöfn úr hendi .
Þennan dag var ákveðið að hafa messu á Skálmarnesmúla vorið eftir .
Þessi messa varð svo árlegur viðburður öllum til ánægju sem hana sóttu og komu sumir kirkjugestir alla leið úr Reykjavík um morguninn til að vera við messuna .
Þetta var ekta sveitamessa og komið saman eftir messuna í kaffi á Firði .
Fyrir hönd okkar brottfluttu Múlsveitunga sem dveljum í sveitinni okkar á vorin vil ég þakka séra Braga fyrir að koma til okkar og halda þessa messu .
Hann náði alveg sérstaklega vel til okkar .
Við vottum eiginkonu séra Braga , sem oft kom með honum , og allri fjölskyldunni innilega samúð og biðjum séra Braga guðs blessunar .
Ásta Jónsdóttir .
