Víkverji fór í verslun á dögunum til að kaupa sér ruslafötu .
" Hér erum við með eina sem kostar 36.000 krónur , " sagði afgreiðslukonan og dró fram ógurlega fínan hlut sem minnti fremur á skúlptúr en ruslafötu .
Víkverja setti hljóðan örstutta stund en sagði svo : " Þetta er heldur dýrt .
" Afgreiðslukonan horfði á Víkverja umburðarlyndum augum og sagði : " Já , en þetta er líka lífstíðareign .
" Víkverji hafði ekki hugsað sér að hafa ruslafötuna til sýnis á áberandi stað á heimilinu heldur hugðist hann fela hana fyrir fránum augum gesta .
Það skipti hann þess vegna litlu máli hvernig ruslafatan liti út .
Hann gat ekki hugsað sér að eyða 36.000 krónum í hlut sem enginn sæi .
Hann gekk því út úr búðinni .
Næst lá leiðin í verslunina Brynju á Laugaveginum .
" Eigið þið fallega ruslafötu ? " spurði Víkverji afgreiðslumennina .
Það var eins og Víkverji hefði sagt vel heppnaðan brandara því afgreiðslumennirnir hlógu ógurlega og skelltu sér jafnvel á lær .
" Falleg ruslafata ! Falleg ruslafata ! " stundu þeir upp milli þess sem þeir ráku upp hláturrokur .
Það lá við að Víkverji móðgaðist en svo áttaði hann sig á því að hann var að tala við praktíska menn sem hafa mjög jarðbundið viðhorf þegar kemur að brúkun á hinum göfuga hlut ruslafötunni .
Víkverji gekk út frá hinum kátu afgreiðslumönnum með fremur snotra ruslafötu sem kostaði 3.800 krónur .
Víkverji fór í kosningapróf á mbl.is. , svaraði þar spurningum um hin ýmsu þjóðfélagsmál og beið með eftirvæntingu eftir því að fá skilgreiningu á sjálfum sér .
Víkverji reyndist vera 76 prósent samfylkingarmaður , 76 prósent sjálfstæðismaður og 76 prósent framsóknarmaður .
Á kjördag , eftir þó nokkrar vangaveltur , var það sannfæring Víkverja í Evrópumálum sem réð því að lokum hvar atkvæðið lenti .
