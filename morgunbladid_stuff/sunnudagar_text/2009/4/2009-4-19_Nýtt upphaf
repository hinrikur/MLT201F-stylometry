Kommúnistastjórnin á Kúbu hefur verið bandarískum stjórnvöldum þyrnir í augum í rúmlega hálfa öld .
Tíu Bandaríkjaforsetar reyndu að koma Fidel Castro frá völdum án árangurs .
Þegar Castro steypti einræðisherranum Fulgencio Batista af stóli á nýársdag 1959 var Dwight Eisenhower forseti Bandaríkjanna .
Er Castro vék til hliðar fyrir Raul , bróður sínum , var George W. Bush á forsetastóli .
Kúba gegndi stóru hlutverki í refskák stórveldanna í kalda stríðinu .
Þegar Castro var vísað frá í Washington leitaði hann í faðm Sovétríkjanna .
Það var Bandaríkjamönnum óbærilegt .
John F. Kennedy reyndi ítrekað að hrekja Castro frá völdum .
Innrásinni á Svínaflóa lyktaði með háðulegum hætti .
Þegar Bandaríkjamenn komust að því að Sovétmenn væru að setja upp kjarnaflaugar á Kúbu stóð heimurinn á barmi kjarnorkustyrjaldar í þrettán daga í október 1962 .
Það ár settu Bandaríkjamenn viðskiptabann á Kúbu .
Þetta bann hefur tekið á sig ýmsar myndir , en aldrei haft tilætluð áhrif .
Bannið leiddi til þess að Kúba varð kirfilega háð Sovétríkjunum um öll aðföng og viðskipti .
Þegar þau hrundu skullu á miklar efnahagsþrengingar , en á móti hafa meðal annars komið vaxandi viðskipti við Kínverja og þeim hafa fylgt aukin áhrif þeirra í þessum heimshluta , sem ekki er Bandaríkjamönnum beinlínis að skapi .
Castro lét ýmislegt gott af sér leiða , sérstaklega í mennta- og heilbrigðismálum , en hann beitti einnig tækjum og tólum kúgunar til að halda völdum .
Hins vegar má finna dæmi um marga illskeyttari einræðisherra , sem notið hafa velþóknunar Bandaríkjamanna og ráðamönnum í Washington hefur þótt ástæðulaust að beita nokkrum þvingunum .
Nú boðar Bandaríkjastjórn endurskoðun Kúbustefnunnar .
Hillary Clinton , utanríkisráðherra Bandaríkjanna , sagði á fundi leiðtoga 34 Ameríkuríkja á Trinidad og Tobago – Kúba er þar ekki á gestalistanum – á föstudag að stefna Bandaríkjastjórnar gagnvart kommúnistastjórninni á Kúbu hefði mistekist .
Barack Obama bætti um betur á fundinum og sagði að Bandaríkjamenn hygðu nú á " nýtt upphaf " í samskiptum við Kúbu .
Ekki er ástæða til að ætla að viðskiptabanninu , sem nú hefur staðið í 47 ár , verði aflétt á svipstundu .
Obama hefur sagt að næstu skref séu undir Kúbverjum komin .
Raul Castro hefur sagt að hann sé tilbúinn að ræða meðal annars mannréttindi , stöðu pólitískra fanga og frelsi fjölmiðla .
Viðskiptabannið er tímaskekkja og hefur verið það um langt skeið .
Í raun er það vitnisburður um það hvernig hörðustu andstæðingar Castros í röðum kúbverskra innflytjenda í Bandaríkjunum hafa getað haldið Bandaríkjastjórn í gíslingu með atkvæðavægi sínu í Flórída .
Nú bendir allt til nýrra tíma og að Kúba fái loks þrifist með eðlilegum hætti í samfélagi þjóðanna og sennilegt að komi á daginn að frjáls viðskipti muni grafa undan stjórnarfari einræðis á Kúbu og koma því til leiðar , sem ekki tókst með viðskiptabanninu og einangrunarstefnunni .
