Eftir Ingu Rún Sigurðardóttur ingarun@mbl.is Leikkonurnar Þórunn Erna Clausen og Margrét Kaaber skipa dúettinn Clausen & Kaaber .
Þær hafa mikið dálæti á stemningunni og stílnum sem ríkti á árunum 1940-1960 .
Clausen & Kaaber býður upp á skemmtidagskrá sem samanstendur af söng , uppistandi og vel völdum danssporum í anda gömlu Hollywood-myndanna .
Til viðbótar taka stelpurnar að sér veislustjórn .
" Ég er alin upp við gamaldags tónlist og hef alltaf verið mjög heilluð af þessum tíma .
Ég hef oft séð fyrir mér að ég hefði átt að vera uppi á einhverjum öðrum tíma en núna , " segir Þórunn um fortíðarþrá tvíeykisins .
Í ballkjólum með uppsett hár Þórunn og Margrét nota að sjálfsögðu tækifærið til að klæða sig upp en þær koma fram í ballkjólum með uppsett hár .
" Það gerir þetta að meira leikhúsi , " segir Þórunn og bætir við að búningarnir hjálpi til við að gera tilveruna líflegri .
" Það er skemmtilegra að koma fram sem karakter heldur en maður sjálfur .
" Tónlistarmaðurinn Stefán Örn Gunnlaugsson úr hljómsveitinni Buffi spilar undir á píanó hjá tvíeykinu .
Þórunn lýsir Stefáni sem góðum tónlistarmanni , hressum og skemmtilegum .
" Eitt af því sem er skemmtilegt við þetta verkefni er að við erum að setja ný lög í gamlan búning .
" Á dagskránni eru lög , sem slógu í gegn í kringum seinni heimsstyrjöldina , gömul , góð og þekkt íslensk lög frá árunum 1950-1960 , Abba-lög í örlítið breyttum búningi , nýleg íslensk lög sem trónað hafa á vinsældalistum undanfarin ár og þekktar lagasyrpur , þar sem allir geta sungið með .
" Við erum búnar að ganga með þetta í maganum frá því fyrir rúmu ári .
Við erum bara búnar að vera að bíða eftir rétta tímanum og höfum verið að vinna markvisst að þessu frá því í janúar .
Við stefnum að því að gera sýningu , " segir Þórunn .
Dagskráin er 25-30 mínútur að lengd en er hægt að stytta eða lengja og laga að aðstæðum hverju sinni , útskýrir hún .
Kynntust í Þjóðleikhúsinu Þórunn og Margrét kynntust þegar þær voru að vinna saman í Þjóðleikhúsinu .
" Við kynntumst í Sitji guðs englar en við lékum báðar í því .
Verkið gerist einmitt á stríðsárunum .
Kannski hefur hugmyndin fæðst þar ! " Þær stöllur þekktu þó eitthvað hvor til annarrar áður en leiðir þeirra lágu saman í íslensku leikhúsi en báðar lærðu þær leiklist í London .
Þórunn stundaði nám við Webber Douglas Academy og Margrét við The Arts Educational School of Acting .
Báðar útskrifuðust þær árið 2001 og hafa ekki setið auðum höndum síðan .
Þórunn lofar því að Clausen & Kaaber komi landanum til að hlæja með fallegum söng , dansi og hagnýtum ráðum í ástamálum , heimilishaldi , hreinlæti og samskiptum við hitt kynið .
" Ráðin eru reyndar misnothæf , " segir hún og hlær .
" Þetta er svolítið " sjón er sögu ríkari " .
" 