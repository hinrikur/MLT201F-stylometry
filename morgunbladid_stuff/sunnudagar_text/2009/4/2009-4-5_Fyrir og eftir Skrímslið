Eftir Valgerði Þ. Jónsdóttur vjon@mbl.is Kvikmyndaleikkonunni Charlize Theron fannst blaðamaður The Times fráleitt fyndinn þegar hann – svona rétt til að brjóta ísinn , sagði að gárungarnir hermdu að í raun og veru stæli hún bitastæðustu hlutverkunum frá ófríðu konunum .
" Ég trúi ekki að þú hafir sagt þetta , " býsnaðist Theron .
" Ég ætti þegar í stað að sparka þér út úr herberginu .
Kate Winslet ! Fögur kona ! Myndir þú segja svona við hana ? Cate Blanchett ! Fögur kona ! Myndir þú segja svona við hana ? Kim Basinger ...
? ! " Tilefni viðtalsins var nýjasta mynd Theron , The Burning Plain , sem frumsýnd var í Bretlandi fyrir skemmstu og væntanleg er í Laugarásbíó í haust .
Þótt Charlize Theron sé tvímælalaust með fegurstu konum heims þykir eftirtektarvert að hún velur sér síður hlutverk þar sem fegurðin fær best notið sín .
Þvert á móti þurftu bæði hún sjálf og förðunarmeistararnir að leggja mikið á sig til að gera hana jafn óaðlaðandi og subbulega útlits og raðmorðingjann , Aileen Wuornos , sem hún lék í Monster árið 2003 .
Fyrir hlutverkið bætti Theron á sig 14 kílóum , fórnaði þykka , ljósa hárinu fyrir þunnar , litaðar , gular tjásur , einnig var silkimjúk húðin gerð bólugrafin og örótt , brúnar augnlinsur látnar hylja himinbláu augun og falskar geiflur hvítar og jafnar tennurnar .
En Theron hafði líka erindi sem erfiði , hún sópaði að sér verðlaunum og viðurkenningum fyrir afburða túlkun á skrímslinu alræmda , Aileen Wuornos , m.a. hampaði hún Óskarnum sem besta leikkonan í aðalhlutverki það árið .
Andlit skrímslis og Dior " Hvað heldur þú að hægt sé að segja margar stórkostlegar sögur í Dior-dressi ? " hélt hún áfram í fyrrnefndu viðtali og spurði blaðamann með þjósti hvort hann héldi að hún gæti einungis túlkað eina gerð kvenna vegna þess að hún hefði verið andlit Dior-ilmvatnsins J ' adore .
Blaðamaðurinn , karlmaður , gerði því skóna að vegna fegurðar ætti Theron erfitt með að skilgreina sjálfa sig .
Þegar hann spurði hvort fegurðin væri vandamál fyrir hana svaraði hún hins vegar neitandi en sagði að svo virtist vera hvað blaðamenn áhrærði .
Lái Theron hver sem vill að vera einstaka sinnum viðskotaill við blaðamenn , kannski er erfiðara en margur hyggur að þurfa sífellt að svara fyrir óviðráðanlega fegurð sína – og fortíð .
Allar götur frá því hún öðlaðist frægð hefur þess verið getið í viðtölum að fimmtán ára horfði hún uppá móður sína skjóta föður sinn til bana .
Og jafnan er leitast við að finna samsvörun við þá lífsreynslu og túlkun hennar á hinum ýmsu persónum .
Óskarinn var til að mynda sagður hjálpa henni til að leggja fortíðardraugana til hinstu hvílu .
Harmleikurinn Charlize Theron fæddist í Benoni , nálægt Jóhannesarborg í Suður-Afríku árið 1975 .
Hún er einkabarn foreldra sinna , sem báðir voru innfæddir , móðir hennar af þýskum ættum og faðir hennar franskur að uppruna .
" Ég hélt að ég myndi búa í sama húsinu til dauðadags , " sagði Theron árið 2004 .
" Ég talaði bara afrísku og tala ennþá afrísku við mömmu .
Eina enskan sem ég lærði var hjá ballettkennara , sem hafði unnið við Konunglega listaháskólann í London , en ég byrjaði að sækja tíma hjá henni þegar ég var fjögurra ár [ ...
] Lífið var mjög einfalt .
En svo breyttist allt .
" Það var árið 1991 , sama árið og Aileen Wuornos , vændiskona í Flórída , var handtekin eftir að hafa skotið sjö viðskiptavini sína til bana .
Kvöld nokkurt þegar Charles Theron , vegagerðarverktaki og ofbeldisfullur alkóhólisti , kom drukkinn heim varð honum svo uppsigað við Gerdu , konu sína , að hann dró fram byssu og hótaði að drepa hana og dóttur þeirra .
Hann réðst á Gerdu , en hún náði byssunni og skaut hann .
Hún var ekki sótt til saka , enda byggði lögreglan á vitnisburði Charlize og taldi augljóst að um sjálfsvörn hefði verið að ræða .
Í nýrri bók Chris Karstens , blaðamanns og landa þeirra mæðgna , Killer Women – Fatal South African , Females , kemur fram að Gerda hafi einnig sært bróður Charles í átökunum .
Vitnisburður Charlize er rakinn og jafnframt talað við föðurfjölskyldu hennar , sem kveður Charles hafa verið góðan eiginmann , fyrirvinnu og föður , sem elskaði dóttur sína meira en allt annað í heiminum .
" Theron-fjölskyldan var auðvitað mjög miður sín yfir þeirri mynd sem dregin var upp af Charles , en samfara vaxandi frægð Charlize hafði enginn áhuga á hennar hlið sögunnar vegna hræðslu við að styggja leikkonuna , " sagði Karsten í viðtali í tilefni af útkomu bókarinnar .
Þótt Charlize Theron sé sögð fokreið hefur hún engu púðri eytt á Karsten eða yfirlýsingar föðursystur sinnar í bókinni þar sem hún dregur í efa að Gerda hafi drepið Charles í sjálfsvörn , hann hafi enda hvorki verið ofbeldishneigður né fyllibytta .
Á faraldsfæti Þær mæðgur eru afar hændar hvor að annarri og hafa staðið saman gegnum súrt og sætt .
Framan af reyndi Gerda að halda fyrirtæki manns síns gangandi , en átti , að sögn Charlize , erfitt uppdráttar vegna óprúttinna karla , sem töldu konu ekki hafa hundsvit á fyrirtækjarekstri og reyndu að sölsa fyrirtækið undir sig .
Loks gafst hún upp og fluttist í nágrenni við dóttur sína í Los Angeles árið 2000 .
Örlög Charlize Theron voru þó ráðin ári eftir harmleikinn þegar útsendari fyrirsætuskrifstofu kom auga á hana á götu í Jóhannesarborg .
Fegurðin kom henni sannarlega til góða því hann bauð henni fyrirsætustarf , sem fljótlega leiddi hana til Ítalíu , New York og loks Los Angeles .
Móðir hennar hvatti hana með ráðum og dáð , enda sagði hún takmarkaða möguleika í Suður-Afríku , þar væru bara vondar minningar .
Þótt Theron vegnaði vel sem fyrirsæta , fannst henni starfið ekki eiga alls kostar við sig og hélt til New York þar sem hún kappkostaði að læra ensku með því að horfa á kvikmyndir og æfa framburð .
Hún var jafnframt í ballettnámi áður en hnémeiðsli bundu enda á ballerínudrauminn .
Þá tók hún stefnuna á Los Angeles , þar sem hún hugðist freista gæfunnar sem leikkona .
" Ég hef komist áfram á aganum .
Til að leika verður maður að vera viðkvæmur .
En maður verður líka að vera harður af sér til að lifa af í Hollywood , " sagði Theron í viðtali í The Sunday Times í fyrra .
Í byrjun var hún staurblönk og þurfti að gera sér margt og misjafnt að góðu .
Ömurleg vegahótel voru hlutskipti hennar og oft stal hún sér til matar af veitingahúsum .
En svo snerist gæfan henni í hag .
Ævintýrið byrjaði í banka , en þangað fór hún til að skipta 500 dollara ávísun frá móður sinni árið 1996 .
Þegar gjaldkerinn múðraði og neitaði að taka við ávísuninni reiddist Theron og gerði uppistand , sem ekki fór framhjá viðstöddum , þ.ám .
umboðsmanni nokkrum .
Hann gaf henni nafnspjaldið sitt og fyrr en varði hafði hún landað smáhlutverki í löggumyndinni Two Days in the Valley .
Síðan hefur leiðin aðeins legið upp á við , hún fékk æ veigameiri hlutverk , t.d. í The Devil ' s Advocate , Mighty Joe Young og The Cider House Rules á tíunda áratugnum .
Friðarboði og framleiðandi Það var þó ekki fyrr en í Monster , sem Theron sló rækilega í gegn .
Hinn þekkti , bandaríski , kvikmyndagagnrýnandi Roger Ebert tók svo stórt til orða að frammistaða hennar væri ein sú stórfenglegasta í kvikmyndasögunni .
Sjálf hefur Charlize Theron sagt að Skrímslið hafi markað kaflaskil í lífi sínu .
Enda hefur hún getað valið úr hlutverkum síðan .
Þótt myndir á borð við The Life and Death of Peter Sellers , North Country og In The Valley of Elah hafi aukið hróður hennar voru Trapped , Head in the Clouds og Æon Flux ekkert sérstaklega gæfulegar að öðru leyti en því að við gerð þeirrar fyrstnefndu kynntist hún kærasta sínum til sjö ára , Íranum Stuart Townsend , sem einnig lék í hinum tveimur .
Hann hefur síðan spreytt sig sem handritshöfundur og leikstjóri , m.a. samdi hann handritið og leikstýrði kærustu sinni í Battle of Seattle árið 2008 og þótti standa sig með ágætum .
Þau skötuhjúin búa í Los Angeles ásamt fjórum hundum , en hyggjast ekki ganga í hjónaband fyrr en hjónabönd samkynhneigðra verða viðurkennd .
Áþekk réttlætismál eru Theron hugleikin og hún hefur heldur ekki gleymt rótum sínum .
Fyrir nokkrum árum stofnaði hún verkefnið Africa Outreach í samvinnu við EIF ( Entertainment Industry Foundation ) til hjálpar bágstöddum í Suður-Afríku og nýverið skipaði Ban Ki Moon , aðalritari Sameinuðu þjóðanna , hana opinberan friðarboða í landinu .
Auk þessa hefur Theron smátt og smátt haslað sér völl sem framleiðandi og byggt í því skyni upp eigið fyrirtæki , Denver and Delilah Films , og komið sem slíkur m.a. að gerð Monster , Sleepwalking og nú síðast The Burning Plain .
Hlutverk hennar í lífi og leik eru því orðin bæði misjöfn og mörg , flest þó að eigin vali upp á síðkastið .
Charlize Theron hefur speglað ótal andlit ; ljót , fögur sem og ofur hversdagsleg .
" Að leika er ekki spurning um glamúr , heldur löngun til að segja góða sögu [ ...
] leikari þarf að vera fyrir leikstjórann eins og hreinn strigi er fyrir listmálarann , " sagði hún fyrir réttu ári þegar Valley of Elah var frumsýnd .
Í henni lék hún nýliða í löggunni , sem leikstjórinn virtist ekki hafa gefið mikið fyrir útlitið á – en var vitaskuld útpælt af hans hálfu .
Margbrotnar persónur Kvikmyndin The Burning Plain , sem Guillermo Arriaga leikstýrði og skrifaði handritið að , er um ólíkt fólk á mismunandi stöðum í fortíð og nútíð og samtvinnuð örlög þeirra .
Frásagnarmátinn er kunnuglegur úr fyrri myndum hans sem handritshöfundar , Amores Perros , Babel og 21 Grams , en þær fengu yfirleitt mjög góða dóma .
Í The Burning Plain virðist húsmóðir ( Kim Basinger ) í Nýju-Mexíkó , sem ferst í eldsvoða ásamt elskhuga sínum , til að mynda alls ótengd Sylviu ( Charlize Theron ) , taugaveiklaðri og óhamingjusamri konu í Oregon .
Annað kemur þó á daginn og smám saman fléttast sögurnar og fleiri hliðarsögur saman í tíma og rúmi .
Sylvia er kynlífsfíkill , sem skaðar sjálfa sig með því að skera sig til blóðs , og leggst með nánast hvaða karli sem er .
Nafnið , The Burning P ( l ) ain , virðist vísa í sjálfsköðun eins og þá sem Sylvia er ofurseld .
Glamúrinn er víðsfjarri bláköldum veruleikanum , firringunni , angistinni og dauðanum .
Sumum finnst það vera í anda Charlize Theron að leika margbrotna manneskju eins og Sylviu , en hún sóttist eftir að fá hlutverkið og barðist fyrir að handrit Arriagas yrði að kvikmynd .
Raunar leikur Theron í annarri mynd , sem væntanleg er í kvikmyndahús á árinu , The Road , sem gerð er eftir sögu Cormacs McCartys , og fjallar um ferðalag feðga eftir að hrikalegar hörmungar hafa riðið yfir heimsbyggðina .
Þar er Theron þó aðeins draumur föðurins , sem leikinn er af Viggo Mortensen .
Næstu hlutverk hennar virðast áhugaverðari en draumadísarinnar , en hún mun leika Gerdu , eiginkonu Einars Wegeners / Lili Elbe ( 1882-1931 ) , fyrstu manneskjunnar sem vitað er til að hafi gengist undir kynskiptaaðgerð , í The Danish Girl .
Mótleikkona hennar verður Nicole Kidman sem Einar / Lili .
Þá er í bígerð að hún leiki á móti Tom Cruise í The Tourist , endurgerð frönsku spennumyndarinnar Anthony Zimmer frá 2005 .
Í hnotskurn » Charlize Theron fæddist 7. ágúst 1975 í Bononi , nálægt Jóhannesarborg í Suður-Afríku .
» Hún starfaði sem fyrirsæta á Ítalíu og New York frá því hún var 16 til 19 ára .
» Nam ballet í Joffrey Ballet School í New York þar til hún meiddist á hné .
» Fyrsta kvikmyndahlutverkið eftir að hún fluttist til Los Angeles var smáhlutverk 1995 í Children of Corn III : Urban Harvest .
» Óskarsverðlaun sem besta kvenleikkona í aðalhlutverki fyrir Monster 2003 .
Tilnefnd til sömu verðlauna fyrir North Country 2005 .
» Hún fékk bandarískan ríkisborgararétt 2007 .
