Í UMRÆÐU um sjávarútvegsmál að undanförnu hafa frambjóðendur til Alþingis ítrekað vísað með frjálslegum hætti til álits mannréttindanefndar Sameinuðu þjóðanna ( CCPR 1306/2004 ) í máli tveggja sjómanna sem keyptu sér bát og fóru að veiða í atvinnuskyni án þess að hafa veiðiheimildir .
Rétt er að benda á að nefndin klofnaði í afstöðu sinni .
Enn mikilvægara er þó að gera sér grein fyrir því að það sem meirihluti nefndarinnar sendi frá sér er aðeins álit , en hvorki úrskurður eða dómsorð .
Nefndin er ekki dómstóll , úrskurðarnefnd eða gerðardómur .
Nefndin er álitsgjafi og álit hennar hefur ekki skuldbindandi gildi að landsrétti fyrir íslensk stjórnvöld eða dómstóla .
Bæði Hæstiréttur Íslands ( H 455/2004 ) og Mannréttindadómstóll Evrópu ( MDE 40169/05 ) hafa dæmt að íslenska fiskveiðistjórnunarkerfið brjóti ekki gegn mannréttindaákvæðum íslensku stjórnarskrárinnar eða ákvæðum Mannréttindasáttmála Evrópu .
Hvað vakir fyrir frambjóðendum sem halda þessu áliti á lofti sem hinum stóra sannleik þegar gildi þess er nákvæmlega ekkert fyrir íslenskum lögum og dómstólum ? SIGURÐUR SVERRISSON , upplýsinga- og kynningarfulltrúi LÍÚ .
Frá Sigurði Sverrissyni 