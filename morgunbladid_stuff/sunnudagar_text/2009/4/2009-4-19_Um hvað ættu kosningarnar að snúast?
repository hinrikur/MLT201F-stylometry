" Ég skal gefa þér gull í tá , " segir í dægurljóði Jónasar Árnasonar .
Kosið verður til Alþingis um næstu helgi .
Þá binda kjósendur trúss sitt við stjórnmálaflokka .
Sjaldan hafa viðfangsefnin sem bíða nýs kjörtímabils verið eins tröllvaxin og nú .
En lítið hefur farið fyrir tilhugalífi og umræðan verið hverfandi um stefnumál stjórnmálaflokkanna .
Aldrei fyrr hefur Alþingi verið haldið að störfum eins nærri kosningum og þingmenn hafa því haft lítinn tíma til að kynna stefnumálin .
Á köflum hefði mátt ætla að kosningarnar væru haldnar árið 2006 , ekki 2009 .
Víst hefur baráttan snúist um fortíðina , en Pétur Blöndal veltir upp þeirri spurningu hvað kosningarnar ættu í raun réttri að snúast um og kynnti sér hjartans mál fólks um allt land .
Það á að rannsaka alla flokka " Ég gæti þess nú að vera ekki pólitísk og velti þeim málum ekki fyrir mér fyrr en nær dregur kjördegi , " segir Brynhildur Óladóttir sóknarprestur á Skeggjastöðum í Bakkafirði .
" En mér finnst það megi rannsaka betur ofan í kjölinn fjármálin hjá fleiri stjórnmálaflokkum .
Mér finnst sérkennilega mikil áhersla lögð á einn flokk í því samhengi – heilu fréttatímarnir fara í það .
Þetta segi ég óháð pólitík .
Síðan finnst mér að fjölmiðlarnir mættu almennt horfa meira á björtu hliðarnar og tala um framtíðina .
Ég var á íbúafundi í vikunni , þar sem rætt var um olíuna og aðrar auðlindir , og það gefur fólki tilefni til bjartsýni .
" Brynhildur segir að Bakkafjörður sé útgerðarstaður og samdráttur í afla hafi áhrif á bæjarlífið .
" En jú , grásleppumenn eru glaðir ! Svo er afskrift kvótans auðvitað mikið hitamál , enda hefur fólk keypt kvótann dýrum dómum , og maður heyrir tón út af því .
En mér finnst miklu skemmtilegra að tala um framtíðina ! Og svo get ég ekki annað en rifjað upp páskadagsmorgun síðastliðinn , en þá var boðað til guðsþjónustu og morgunverðar klukkan hálfátta .
Organistinn sat fastur í snjóskafli á Sandvíkurheiði og því ákveðið að hafa helgistund yfir veitingum .
Kórinn söng og Arnór Ingvarsson og Baldur Öxdal , auk mín , töluðu um reynslu sína af trúnni og gildi páskahátíðarinnar í kristnu samhengi .
Stofan fylltist af fólki og ég held að mætingin hafi losað fjóra tugi ! " Uppkjaftaðir peningar í ríkissjóði " Ég er nú bara að setja kartöflur í pott , svo ég segi nú alveg satt , " segir Ásta Sverrisdóttir hlæjandi , en hún er bóndi á Ytri-Ásum , Skaftártungum .
Og suðan er ekki lengi að koma upp þegar kosningamál ber á góma : " Í fyrsta lagi er komin reynsla á það , að kosningamál eru alltaf til fyrir kosningar , en aldrei eftir , " segir hún .
" Það byggist alltaf á því , hvað þeir lofa að koma með úr ríkissjóði , sama hvaða flokkur það er .
En það eru bara uppkjaftaðir peningar í ríkissjóði , þannig að nú er ekkert hægt að taka þar .
En menn hafa keppst við að lofa sem mestu , þó að ekki hafi verið staðið við það , og hér í þessu kjördæmi geri ég ekki kröfu um meira en að gömlu loforðin séu efnd .
" Og upptalningin hefst : " Það þarf þungatakmarkanir alla daga , því það er aldrei gert við vegina .
Þriggja fasa rafmagnið átti að koma fyrir kosningar fyrir 14 eða 16 árum , en hefur ekki verið nefnt í kosningum síðustu tíu árin .
Rás 2 , útvarp allra landsmanna , er ekki komin til allra í þessari sveit .
Það sama gildir um ADSL-tenginguna og þriðju kynslóðartæknina .
Svo er það þjóðlendumálið sem allir flokkar ætluðu að bakka með síðast , en nú er það gleymt og bændur komnir í mál fyrir mannréttindadómstólnum , bæði út af eignarlöndum og sameiginlegum .
Við unnum það mál fyrir héraðsdómi fyrir síðustu kosningar og allir ætluðu að vinda ofan af því , en svo tapaðist það í Hæstarétti eftir kosningar og nú gæta menn þess að minnast ekkert á það .
" Svo er það stóra málið , að mati Ástu , sem hún segir velta á kjósendum .
" Ef ríkið skyldi eignast fé aftur , að það verði ekki gefið einkaaðilum í annað skipti til þess að týna því í útlöndum .
Það er stóra málið , þó að ég viti að við berum svo sem ekki gæfu til þess að standa saman um það .
" Ekkert vitlausara en kosningar " Nú er ég að kenna stúlku að spila sónatínu í g-dúr eftir Beethoven , " segir Ágúst Ármann Þorláksson , skólastjóri Tónskóla Neskaupstaðar , en hann gefur sér þó augnablik til að svara því hvað sé brýnasta kosningamálið .
" Á ég að tala sem Íslendingur eða sem Austfirðingur ? " spyr hann .
– Fyrst sem Íslendingur og svo sem Austfirðingur .
" Brýnustu mál þessara kosninga eru efnahagsmálin , og inni í þeim pakka tel ég auðvitað atvinnumálin .
Síðan verð ég að segja að mér svíður þetta hrikalega vaxtaokur í landinu , sem ætlar allt lifandi að drepa .
Atvinnulíf og heimili geta ekki staðist að vextir fari ekki hraðar niður .
Það botnar enginn í því af hverju það gerist ekki hraðar .
Og það síðasta sem Íslendingar þurfa á að halda eru skattahækkanir .
Fyrir mér er það eins og að sparka í liggjandi fólk .
" Ágúst Ármann þagnar ábúðarfullur og bætir svo við : " Það þykir fáum vænna um íslensku krónuna en mér , en ég fæ það ekki í kollinn á mér hvernig við getum byggt á henni til lengdar .
Ég er hinsvegar á móti því að ganga í ESB .
En það er svo hryllilegt að horfa upp á hvernig krónan sveiflast , við virðumst ekki ná tökum á gengi hennar , og kannski er það ríkisstjórninni sem nú situr að kenna .
Kosningarnar núna eru það vitlausasta sem við gátum kallað yfir okkur , því það setti allt í biðstöðu .
Þetta var það versta sem gat komið fyrir þjóðina .
" – Hvað um Austfirði ? " Samgöngur , samgöngur , samgöngur , " svarar hann .
" Ég get alveg sagt það , að Austurland getur orðið glæsilegur partur af Íslandi , sjálfbært og kraftmikið .
Fjarðabyggð var á síðasta ári með fjórðung af útflutningstekjum þjóðarinnar ! En til þess að svo geti verið áfram þarf að klára göng til Neskaupstaðar og frá Eskifirði til Héraðs .
Síðan eru framtíðaráform um göng undir Berufjörð og Lónsheiði .
En samgöngur eru stóra málið .
Við erum auðvitað hrygg yfir loðnubrestinum , en við vitum að þetta er sterkt atvinnusvæði ef það fær betri samgöngur .
" Hann þagnar .
" Þetta er nú bara eins og karlinn hugsar , vinur .
Ég held því ekki fram að ég hafi alltaf rétt fyrir mér .
En maður sem hefur enga skoðun , hann er leiðinlegur maður .
" Svo heyrast aftur hljómar Beethovens .
Vaxtastigið er eins og kyrkislanga " Það hefur ekki verið auðvelt að reka fyrirtæki og reyna að halda atvinnulífinu gangandi í 300 manna sjávarútvegsþorpi , " segir Teitur Björn Einarsson , forsvarsmaður Eyrarodda hf. á Flateyri .
" Síðustu sex mánuðir hafa verið erfiðir , sérstaklega þegar viðskiptavinir eru í vandræðum og bankakerfið hefur lokað á fyrirgreiðslu , hvort sem er í afurðalánum , fjárfestingum eða framkvæmdum .
Ef heldur fram sem horfir verður ástandið enn skelfilegra .
" Á sama tíma hefur orðið sambærilegur samdráttur í Evrópu , að sögn Teits Björns , sem hefur í för með sér lengri greiðslufrest á afurðum , lægra verð og minni sölu .
" Þetta er rosalega vont mál .
Í sumum greinum í sjávarútvegi er ferillinn langur , til dæmis í saltfiskframleiðslu , og á þeim tíma styður ekkert við fjármögnunina .
Maður þarf að vera ansi úrræðagóður og á sama tíma þolinmóður um að ástandið batni vonandi fyrr en seinna ! Það verður að koma bankakerfinu í samt lag , þannig að hægt sé að meta rekstur fyrirtækja á eðlilegan hátt , framlegðina og verðmæti afurðabirgða .
Ef bankakerfið spilar ekki með , verður þetta mjög þungt .
" Hann segir Eyrarodda standa ágætlega þar sem fyrirtækið hafi aðeins starfað síðan haustið 2007 og sé ekki með bólginn efnahagsreikning .
" Það er mikilvægast fyrir okkur að halda þetta út , tryggja áframhaldandi sölu og greiðsluflæði .
En ef ekkert gerist í bankakerfinu , þá eru allar hugmyndir um aukna framleiðslu og frekari fjárfestingar út af borðinu .
" Og gjaldeyrishöftin eru áhyggjuefni .
" Þau eru mjög skaðleg og maður finnur að kaupendur ytra setja þetta fyrir sig .
Það er kallað eftir því að varan sé afhent erlendis og greidd þar , sem setur alla flutnings- og greiðsluskilmála í annað samhengi , og það er erfitt að standa í slíkum æfingum .
Það sem hefur bjargað okkur er veiking krónunnar , því annars hefðum við ekki getað tekið þátt í þeim verðlækkunum sem orðið hafa á mörkuðum ytra .
Og það er spurning af hverju er yfirhöfuð verið að halda uppi gengi krónunnar .
Ég sé ekki betur en við eigum að halda okkur við gengi , sem verðmætasköpunin í landinu stendur undir .
Eða hvaða innistæðu höfum við annars núna fyrir sterku gengi ? " Kosningarnar snúast því um raunhæfar leiðir í efnahagsmálum .
" Það eru stóru spurningarnar og þær snúa að bankakerfi sem virkar ekki og vaxtastigi sem er eins og kyrkislanga og kreistir líftóruna úr atvinnulífinu .
Það tekur enginn eftir því dag frá degi , en ef horft er yfir lengra tímabil verða afleiðingarnar skelfilegar .
Allt lýtur þetta að því , að ef umhverfið er ekki í lagi , þá verða ekkert búin til störf , því þá hefur atvinnulífið ekki mátt til að bera þau .
Það eina sem maður veit , er að það er erfitt framundan .
Því miður þá verður að grípa til sársaukafullra aðgerða í efnahagsmálum , og um leið réttu aðgerðanna .
Ef það verður ekki gert mun slokkna á öllu .
" Enga trú á skattahækkunum " Pétur , atvinnumál ! " segir Sigríður Dóra Sverrisdóttir , leikskólakennari á Vopnafirði .
" Kosningarnar geta ekki snúist um annað en atvinnumál .
Ef fólk hefur ekki atvinnu , hvernig ætla stjórnvöld þá að sækja til okkar hærri skatta og annað slíkt ? Á einhvern hátt verðum við að fá fjármagn , hvort sem lífeyrissjóðirnir útvega það eða aðrir .
Það hlýtur að vera hægt að finna 15 til 20 lífvænleg fyrirtæki , byggja þau upp aftur og koma þeim í fullan rekstur .
Ég vil ekki trúa því að enginn geti ráðið til sín fólk .
Þá er verr komið fyrir okkur en okkur er greint frá .
" Og atvinnumálin brenna helst á Vopnfirðingum .
" Hér er dulið atvinnuleysi , því fólk hefur verið á launaskrá hjá Granda , en þar hefur ekki verið neitt hráefni .
Það var mikið högg fyrir okkur þegar loðnan brást .
En Grandi , þetta öfluga fyrirtæki , ætlar að byggja upp verksmiðjuna á staðnum , þannig að það verður nóg að gera í þeim framkvæmdum .
Og svo horfum við til þessarar olíuleitar , sem vonandi ...
! " Þegar samtalið fer fram er Sigríður Dóra í óða önn að leysa út boli í Landsbankanum fyrir leiksýninguna " Ísvélina " eftir Bjarna Jónsson , sem fært verður upp á leiklistarhátíð á Egilsstöðum kosningahelgina .
Þegar menningarmálunum sleppir er nóg við að vera á leikskólanum .
" Við erum nýbúin að stækka leikskólann , öll börnin fá pláss og hann er opinn eins og með þarf , " segir hún .
" En ég er ekkert viss um að sveitarfélagið standi vel .
Hér hafa verið miklar framkvæmdir og ef atvinnulífið dettur niður fær sveitarfélagið ekkert útsvar .
Þess vegna segi ég : Ef atvinnulífið er ekki í lagi , þá er ekkert í lagi í þessu samfélagi .
Og ef við eigum peninga til að setja inn í heilbrigðisþjónustu , til að mæta afleiðingum atvinnuleysis , þá held ég að þeim væri betur varið í fyrirtæki sem geta skapað störf til framtíðar .
Ég hef enga trú á því að skattahækkanir skili neinu .
Var það ekki hátekjufólkið sem missti störfin ? Láglaunafólkið er í vinnu hjá ríki og sveitarfélögum .
Ég vinn hjá sveitarfélagi .
Ég er láglaunamanneskja .
" Þarf að byggja upp traust " Það sem skiptir mestu máli er að skapa forsendur til þess að fjármálafyrirtæki geti lánað heimilum og fyrirtækjum peninga á kjörum sem þau geta staðið undir , " segir Tómas Möller , lögfræðingur hjá Lífeyrissjóði verslunarmanna .
" Það er forsenda þess að hægt sé að byggja upp fyrirtæki og fjölga þannig störfum og koma fasteignamarkaðnum aftur á hreyfingu .
Og uppskriftin til þess að svo megi verða er að byggja upp traust í samskiptum við erlenda banka og skapa umhverfi sem fólk sækist eftir að reka fyrirtæki í .
" Eitt verði látið yfir alla ganga " Lýðræðið í landinu ! " segir Áslaug Ingibjörg Kristjánsdóttir , skrifstofustjóri hjá Marz Sjávarafurðum ehf. , í Stykkishólmi .
" Að það sé hlustað á fólk en ekki ruðst áfram og ekki einu sinni sagt afsakið ef ekki fer vel , eða að nokkur geti hugsað sér að axla ábyrgð .
Mér er eiginlega orðið alveg sama hver það verður , bara ef það verður komið fram við okkur eins og manneskjur .
Eitt verði yfir alla látið ganga .
Það er ekkert réttlæti í því til dæmis , að allt það fólk sem geymdi sparnað sinn í hlutabréfum í bankanum , og var fullvissað um það af stjórnendum og starfsmönnum að þetta væri algjörlega traust langtímafjárfesting , sé allt í einu á núlli .
Hið sama á auðvitað við um sparnað hjá fjöldanum öllum af fólki .
Fólk hefur samviskusamlega lagt til hliðar til að eiga varasjóð þegar það hættir að vinna eða ef áföll dynja yfir .
Þetta fólk grípur nú í tómt .
Það á ekki að hygla einum umfram annan í þessu frekar en öðru en nauðsynlegt er að mínu mati að rétta hlut þessa fólk með einhverjum hætti .
Við þurfum að gera þetta þannig að við getum verið sæl og glöð í sinni .
Við erum öll manneskjur og eigum öll sama rétt á að lifa í þessu landi og að tryggt sé að við getum lifað sómasamlega .
" Uggandi um húsin og atvinnuna " Einhvern veginn finnst mér að kosningarnar ættu að snúast um það að finna leiðir til að vinna okkur út úr þeirri stöðu sem við erum í núna , " segir Lýður Pálsson , safnstjóri á Byggðasafni Árnesinga á Eyrarbakka .
" En mér finnst mjög lítið talað um kosningarnar að þessu sinni .
Það er ekki eins mikill spenningur og verið hefur .
Og þeir sem setjast á þing eru ekkert öfundsverðir af þeirri glímu sem framundan er .
" Lýður segir marga uggandi um hvort þeir haldi húsi sínu og atvinnu .
" Ætti það ekki að vera keppikefli stjórnmálamanna að sýna fram á að þeim sé treystandi til að vinna að þessum mikilvægu þáttum hverrar fjölskyldu , húsnæði og atvinnu , í ljósi kreppunnar sem er ekki bara hér á landi heldur í öllum heiminum .
" Varðandi Suðurkjördæmi segir hann samgöngur og atvinnumál ofarlega á baugi .
" Ég geri ráð fyrir að stór hluti kjósenda í þessu kjördæmi vilji hafa góða og breiða vegi til aðalatvinnusvæðisins , sem er Faxaflóasvæðið .
Sömuleiðis hef ég orðið var við að það er meiri áhersla á atvinnumálin , að efla landbúnaðinn og hvernig sjávarútvegi sé best fyrir komið .
Rætt hefur verið um skuldsetningu sjávarútvegsins síðustu mánuði og sumir hverjir eru uggandi um hag þeirrar atvinnugreinar .
Svo er , þó að umdeilt sé , vissulega áhugi á auknum stóriðnaði , til dæmis í Þorlákshöfn .
" Út frá sínu starfi sem safnstjóri segist Lýður verða var við að menn telji mikilvægt á krepputímum að efla menningu , söfnin og menntunina .
" En menn vita ekkert um það hvernig málin þróast í safnarekstri .
Það er þessi óvissa um framtíðina sem plagar marga .
" Vil ekki ganga í ESB " Ég vil ekki sjá það að ganga í ESB , " segir Unnur Ingólfsdóttir , Nýja-Sjálandi í Grímsey .
" Ég vil ekki að allar ákvarðanir verði teknar í Brussel .
Við erum búin að hafa of mikið fyrir því að verða sjálfstæð þjóð , Íslendingar .
Ég vil bara halda því .
Ég skil eiginlega ekki hvernig þeir ætla að fara að því að þjóðnýta kvótann og af hverju þeir vilja afsala forræðinu yfir fiskimiðunum til Brussel .
" Unnur er um borð í ferjunni á leið í land úr Grímsey þegar samtalið á sér stað .
Og það stendur til að kjósa um það í kosningunum eftir viku hvort Grímsey sameinast Akureyri .
" Ég tel okkur vera mjög heppin , því við þurfum ekki að sameinast út af því að við höfum ekki efni á öðru – hreppurinn er ekkert á hausnum .
En ég veit ekki hvernig kosningin fer .
Af hverju ættu Akureyringar að sameinast okkur ? Ef ég á að segja þér eins og er , þá er mér alveg sama , ég sé ekkert nema kosti hvernig sem fer .
" Annars eru " eins og alltaf " ágætar horfur í atvinnumálum í Grímsey .
" Það er mjög jákvætt að ferjan kemur með ferðamenn , " segir Unnur , sem rekur veitingastaðinn Kríuna , þar sem sérrétturinn er svartfugl og nýveiddur fiskur .
" Þar er nóg að gera yfir sumartímann og svo erum við líka með gistiheimilið Bása við heimskautsbaug ! " Bitnar verst á þeim sem vinna mest " Ætli það séu ekki Evrópumálin og skattamálin , " segir Þorbjörn Víglundsson í Vestmannaeyjum , sem er í námi í Stýrimannaskólanum og titlar sig skipherra í símaskránni .
" Það er nú bara í gamni , " segir hann og hlær .
" Þetta kom til af því , að við brugðum nokkrir á leik sem erum að læra til stýrimanns og skráðum okkur skipherra í símaskránni .
Það verður vonandi sagt einhvern tímann .
" Þorbjörn er alfarið á móti aðild Íslands að ESB .
" Ég held að hagsmunum okkar sé betur borgið utan ESB .
Fyrir utan að ég vinn sem sjómaður og hef áhyggjur af því að Evrópubáknið éti upp allar aflaheimildirnar .
Að minnsta kosti varð einn af hverjum fjórum sjómönnum í Skotlandi atvinnulaus eftir inngönguna í ESB .
Það er nokkuð sem ég vil ekki sjá hér á landi .
Ég vil að við höfum fulla stjórn yfir okkar auðlindum sjálf .
" – Hvað um skattamálin ? " Mér líst bara ekkert á þessar skattahækkanir og allt þetta tal um hátekjuskatt .
Hann bitnar verst á þeim sem vinna mest .
Þannig var þetta áður en hann var afnuminn .
Þá var mikið um að sjómenn lentu í þessu ; sjómenn sem reru út í eitt og voru að reyna að hækka við sig launin .
Svo vita allir á hverja þessi eignaskattur leggst , það er fólkið sem á skuldlausar eignir – eldri borgarar .
" Og hann er ósáttur við þær breytingar á fiskveiðikerfinu sem boðaðar hafa verið .
" Mér líst ekkert á þessa fyrningarleið .
Ég veit hvernig færi fyrir þessum fyrirtækjum hérna í Eyjum .
Þau hafa látið óháða aðila reikna það út fyrir sig að þau yrðu gjaldþrota við þetta á örfáum árum .
" Þurfum að fá fjármagn inn í landið " Ég held að það hafi kannski aldrei verið eins auðvelt að svara þessari spurningu og núna , " segir Aðalsteinn Baldursson , formaður Framsýnar stéttarfélags á Húsavík .
" Við erum nýbúin að halda fjölmennan aðalfund , þar sem mætti þverskurðurinn af fólki , og það mátti glöggt finna að málefni fjölskyldnanna eru brýnust .
Flestir eru að kikna undan mikilli skuldabyrði og koma þarf hjólum atvinnulífsins í gang .
Í því sambandi er áríðandi að bankakerfið fari aftur að virka .
Það er algjörlega frosið og það gerir mönnum erfitt fyrir sem annars væru tilbúnir í framkvæmdir , en fá engin lán og enga fyrirgreiðslu .
" Hann segir tvennt brenna sérstaklega á Húsvíkingum , hvernig opinberri þjónustu muni reiða af og hvort af álversframkvæmdum verði .
" Það stóð til að gera breytingar á heilbrigðiskerfinu með því að færa yfirstjórnina til Akureyrar .
Það átti að færa ríkinu sparnað , en það gleymdist að það er ekki sparnaður , því kostnaðurinn lendir á fólki sem þarf að keyra norður til Akureyrar .
" – En það stóð ekki til að flytja þjónustuna , heldur yfirstjórnina .
" Það átti að endurskipuleggja heilbrigðisþjónustuna á öllu svæðinu og þegar ég spurði forstjórann hér , þá vissi hann ekki hvernig átti að útfæra það .
En það fylgdi með aukin hagræðing .
Svo er það alvarlegt mál að landsbyggðin er að verða höfuðlaus , yfirstjórnin færist annað og við það tapast góðu störfin úr byggðalaginu .
" Aðalsteinn er staddur á Narfastöðum í Reykjadal þegar samtalið fer fram og segir nóg að líta þar í kringum sig til að rökstyðja mál sitt .
" Hér sé ég til dæmis tvö öflug fyrirtæki , Laugafisk og Fosshótel , yfirstjórnir beggja fyrirtækjanna eru fyrir sunnan .
" Hvað varðar álver á Bakka segir Aðalsteinn að Húsvíkingar séu spenntir fyrir því .
" Víst erum við hluti af umheiminum og ljóst að það sem gerist í Bandaríkjunum hefur áhrif hér , en þegar vorar og ástandið lagast í fjármálaheiminum er það vilji mikils meirihluta Húsvíkinga að hér rísi álver .
Ég held að við þurfum á því að h alda að fá fjármagn inn í landið til að endurreisa atvinnulífið .
Margfeldisáhrifin eru gífurleg , því það skapast störf fyrir fólk með allskyns bakgrunn , svo sem hagfræðinga , verkfræðinga , lækna , verkamenn og bílstjóra .
Svo hefur verið ráðist í gríðarlegar fjárfestingar í leit að orku , sem menn hafa fundið og við verðum að fá arð út úr því .
" Nýsköpun sprettur af sjálfu sér " Góð spurning , " segir Kristján Leósson , vísindamaður við Háskóla Íslands .
" Brýnast finnst mér að fólk nái meiri fókus .
Vandamálið er að það er svo mikið suð – það eru allir uppteknir af sínum hugmyndum um hvernig eigi að sigrast á kreppunni .
Ég held að þetta eigi að snúast um að ná meiri sátt og sameiginlegri stefnu .
Ég hef minni áhyggjur af því hver hún verður – bara að það sé stefna .
" Kristján segir að til framtíðar litið felist tækifæri í því að horfa inn á við og treysta innviði samfélagsins , fremur en að eyða öllu púðrinu í að sækja út fyrir landsteinana .
" Útrásin hefur sogað til sín mikið af góðu vinnuafli úr háskólunum og öðrum greinum .
Nú gefst tækifæri til að horfa inn á við .
" – Hvernig á að standa að nýsköpun ? " Það er aldrei auðvelt að ætla sér að sjá fyrir nýsköpun eða stýra henni .
Það þarf bara að tryggja að innviðirnir séu í lagi og að það séu ekki hömlur á fólki – það sé ekki stöðvað í því að reyna að hrinda hugmyndum í framkvæmd .
Ég held að það sé ekki rétt að ætla sér að sjá framtíðina fyrir og pikka út sérstök tækifæri .
Þau munu spretta af sjálfu sér ef almenn skilyrði eru fyrir hendi .
" Svo heldur hann áfram þar sem frá var horfið , að flytja gúmmíhanska og hárnet á milli húsa .
" Það er þetta sem vísindamenn gera , " segir hann og skellihlær .
Værum að leggja niður sjálfstæði landsins " Það sem mér finnst alvarlegast eru atvinnumálin , " segir Hjalti Egilsson , bóndi á Seljavöllum í Austur-Skaftafellssýslu .
" Það er hræðilegt til þess að hugsa hversu margir eru að missa vinnuna og um öll fyrirtækin sem eiga í erfiðleikum .
Það þarf fyrst og fremst að ná tökum á þessum málum .
Við þurfum að styðja við atvinnulífið , þannig að hjólin fari að snúast og við förum að framleiða vörur og kaupa vörur .
" – Hvað um bændur ? " Auðvitað hefur þyngt verulega að hjá þeim eins og öðrum vegna utanaðkomandi hækkana .
En ég held að jákvæði punkturinn sé sá að nú sjá menn virkilega hversu mikil þörf er á því að vera með matvælaframleiðslu í landinu sjálfu .
Ef menn ætla að halda í það að vera sjálfstæð þjóð , þá hljóta menn að vilja geta framleitt ofan í sig mat .
En það sem gerir okkur erfitt bændum eru þessir háu vextir og hrikalegu lánakjör sem menn hafa lent í .
Að öðru leyti held ég að við værum ágætlega settir .
" – Hver er þá afstaða þín til ESB ? " Ég tel að það væri hreinlega verið að leggja niður sjálfstæði landsins ef við færum inn í ESB .
Það yrði mjög alvarlegt mál fyrir þetta land , Ísland , ef við gengjum inn í þann gjörning allan .
Það yrði náttúrlega enginn landbúnaður á Íslandi , hann myndi leggjast af .
Það er nógu erfitt fyrir hin norrænu ríkin , hvað þá okkur .
Þá yrðum við eins og ein gata í Evrópu .
Ég held að þetta sé spurning um sjálfstæði þjóðarinnar fyrst og fremst og okkar eigin ákvörðunartöku í okkar eigin lífi .
" Kosningarnar snúast um réttlæti " Alþingiskosningar eiga bara að snúast um réttlæti í garð almennings eftir allt sem á undan er gengið , að það sé tekið almennilega á málum og réttum einstaklingum , en almenningur ekki látinn borga brúsann , " segir Margrét Guðjónsdóttir , þjóðfræðingur á Hvassafelli .
" Það er manni efst í huga , hversu sárt er að horfa á almenning missa vinnuna út af gjörðum örfárra manna .
Og maður vill fyrst og fremst að tekið sé á þeim málum .
Annars er ég hrædd um að það myndist gjá í samfélaginu til framtíðar sem erfitt verður að brúa .
" Pólitík á ekki að vera trúmál " Þarna hittirðu nú á réttu manneskjuna , " segir Ólína Jónsdóttir hressilega , en hún rekur heimagistingu í Læknishúsinu í Flatey í Breiðafirði .
" Ég ætla nú heldur að leyfa þér að tala við bónda minn .
Ég er voðalega lítil kosningamanneskja og er nú eiginlega búin að fá upp í kok í bili .
Ég tala við þig þegar þú kemur hingað .
" Og með það sama kemur Hafsteinn Guðmundsson í símann .
" Kosningarnar ættu náttúrlega að snúast svolítið um heiðarleika og örlítið um að það væri hægt að trúa einhverju eðlilegu af því sem haldið er fram .
Svo finnst mér að pólitíkin eigi ekki að vera trúmál , eins og mér finnst hún vera í stórum dráttum .
" – Er eitthvað sérstakt sem brennur á þér ? " Við höfum búið hér í Flatey í Breiðafirði í þúsund ár .
Og alla tíð þar til núverandi fiskveiðistefnu var komið á fót hafa menn haft sínar tekjur að stærstum hluta af fiskveiðum .
Með þessari ráðstöfun sem þarna var gerð var þessu kippt alveg af .
Þar þyrfti verulega að lagfæra .
Mér finnst líka , að ef að pólitíkusar eru með það á dagskrá , að leggja þessar dreifðu byggðir í eyði , þá eigi þeir að gera það á heiðarlegan hátt , en ekki að kvelja íbúana í burtu .
Það er það sem mér finnst hafa verið gert .
" – Fleira ? " Er þetta ekki sæmilegt til að byrja með .
Ég held að það verði margir óánægðir með þetta hvort sem er – eða ég vona það ! " 