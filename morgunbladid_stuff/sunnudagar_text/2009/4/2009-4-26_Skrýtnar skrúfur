Innréttingarnar eru flestar úr Góða hirðinum , og þar fást innflutt furðuverk og verk eftir unga íslenska listamenn sem og ekki-verslunarfólkið Maríu Pétursdóttur og Braga Halldórsson .
Ranimosk er búð í takt við tímann , a.m.k. hefur aldrei verið meira að gera en síðan kreppan vakti þjóðina upp af værum blundi .
Eftir Valgerði Þ. Jónsdóttur vjon@mbl.is Um hádegisbilið stingur bréfberinn höfðinu í gættina á Ranimosk og réttir Braga Halldórssyni hvítt umslag með þeim ummælum að það sé í lagi með verðmerkingar inni í búðinni en hann þurfi að vanda sig betur með merkingar í gluggaútstillingunni .
Skrýtið .
Af hverju er bréfberinn að skipta sér af þessu ? Beint á móti Laugavegi 20 er hin ítalska Sabrina kappklædd og í óðaönn að raða skartgripum úr hnífapörum og íslensku hrauni á söluborð .
Vegfarendur staldra við og skoða gripina .
Þar við hliðina tínist fólk inn í kaffi hjá Hemma og Valda í litla krúttlega bárujárnshúsinu á horninu á Klapparstíg .
Það er mánudagur og Laugavegurinn hefur smám saman verið að lifna við þann rúma klukkutíma , sem ég hef setið og spjallað við Braga og konu hans , Maríu Pétursdóttur , í búðinni þeirra .
Ranimosk er ábyggilega skrýtnasta búðin í borginni .
Svo ekki sé minnst á nafnið .
Áður en farið er út í þá sálma verð ég samt að fá þetta á hreint með bréfberann og verðmerkingarnar .
Þau hjónin skella upp úr og segja bréfberann hafa verið að grínast , þegar hann sá að bréfið var frá Neytendastofu .
Og ...
? " Tja , hann hefur áður borið út svona bréf til okkar og við fórum eitthvað að ræða innihald þess , " útskýra þau .
Á Laugaveginum virðast allir þekkjast rétt eins og í þorpi úti á landi .
Skyldi stöðumælavörðurinn líka vera innmúraður í málið ? María og Bragi eru sannkallaðar miðbæjarrottur , þótt þau búi raunar í Kópavogi " ...
í húsi , sem líkist meira vinnustað en heimili " , segir María og lýsir hvernig saumavélar og ýmis vinnutæki og tól , sem þau nota við listsköpun sína , hafa tekið sér bólfestu á borðstofuborðinu og út um allt hús .
" Þetta flæðir nánast út um gluggana hjá okkur .
Og við okkar dót bætast svo málaratrönur þriggja ára dóttur okkar og hljóðfæri og alls konar græjur sonar míns , sem er sautján ára og mikill músíkant .
" Börnunum kippir greinilega í kynið , því foreldrarnir eru báðir listamenn , hún útskrifaður myndlistarmaður úr Myndlista- og handíðaskólanum , eins og helsti listaskóli landsins hét í þá daga , hann sjálfmenntaður teiknari , grafískur hönnuður og vefhönnuður .
Listin er þeirra ær og kýr .
Þau segjast ekki vera verslunarfólk , þótt þau hafi rekið verslunina og verkstæðið Ranimosk síðan 2003 á þremur stöðum við Laugaveg , en alltaf í númer 20 , áður í a og b , en núna bara 20 .
" Við höfum vanrækt búðina svolítið upp á síðkastið , hún er hálftóm , " segir Bragi afsakandi og María bætir við að Ranimosk sé fyrir þeim eins og sandkassi sé fyrir börnum , frekar tómstundagaman en lifibrauð , eiginlega hálfgerð félagsmiðstöð , sem uppfylli þarfir þeirra að mörgu leyti .
Auk þess að selja eigin verk flytja þau inn ýmis furðuverk ; blikkandi diskókúlur til að setja í baðið , gúmmíendur fyrir fullorðna til sömu nota , uppþvottabursta sem einnig er sápukúlupípa og loðin kvikindi , sem eru margstækkaðar eftirlíkingar af veirum og bakteríum , t.d. klamidíu , heilafrumum , lús og salmónellu , og aðra tilvalda gjafavöru .
Þá taka þau í umboðssölu ýmsan varning eftir unga og félitla listamenn , t.d. skart eftir fyrrnefnda Sabrinu , flíkur eftir 17 ára fatahönnuð , boli með áþrykki eftir graffara , þ.e. þá sem áður fundu list sinni farveg í veggjakroti .
" Nokkurs konar forvarnarstarf , " segir María brosandi .
" Miklu uppbyggilegra fyrir þá en að sjá sífellt málað yfir verk sín .
Svo styðjum við auðvitað við bakið á syninum og höfum til sölu disk með verkum hans , sem við gáfum út í fyrra .
" Tjáning í bolum " Það hefur verið alltof mikið að gera frá því í október , við höfum varla haft tíma til að framleiða , " kvartar Bragi ekki-verslunarmaður .
Nóg er nú samt að því er best verður séð .
Bolir , sem þau þrykkja sjálf á alls konar myndir , tákn og orð eða orðasambönd , eru í aðalhlutverki .
Þeir fela í sér mismunandi yfirlýsingar , enginn þarf til dæmis að fara í grafgötur um sjálfsmynd þess sem gengur í bol með mynd af rottu og áletruninni Miðbæjarrottan .
Íslandskortið á hvolfi er kannski rökrétt í ljósi þjóðfélagsástandsins , en um leið er það hinsegin og þar af leiðandi er erfiðara að ráða í hvað þeir sem velja sér slíkan bol vilja tjá .
" Tjáning með bolum hefur lengi fylgt götukúltúrnum .
Orðið hinsegin er dæmi um margrætt orð , sem hefur fengið ákveðna merkingu .
En það eru ekki aðeins orðin sem eru margræð heldur líka litir og litasamsetning .
Svart Íslandskort á gráum grunni minnir á bankahrunið , en grátt kort á svörtum grunni er hið ískalda ál-Ísland .
Fólk fattar þetta um leið , líka útlendingar , " segir Bragi , sem lengi hefur leikið sér með orð og táknmyndir í list sinni .
Þrettán bækur , sú síðasta Hin blóðuga bók Biblían þar sem hann setur saman teikningar og texta með nýstárlegum hætti , eru m.a. afrakstur þessara pælinga .
María dregur , umbeðin , fram eftirlætisbolinn sinn , hvítan með mynd af hjarta eins og líffærið lítur út í raun og veru .
Og hvað vildi hún sagt hafa ? " Að ég búi yfir mikilli ást , " svarar hún að bragði og tekur upp annan , einnig hvítan en með áþrykktu svörtu og gylltu mynstri , sem lítur út eins og framstykki á upphlut með tilheyrandi víravirki .
" Ódýr nútímaútgáfa af þjóðbúningi .
Við fengum á okkur lögfræðing vegna þess að gullsmiður taldi sig eiga einkarétt á mynstri sem var á fyrstu bolunum .
Þótt í ljós kæmi að enginn á einkarétt á mynstri breytti ég því og notaði erfðagóss úr minni fjölskyldu sem fyrirmynd , " segir María hin þjóðlega .
Pólitísk samfélagsvitund Hún skírskotar oft til þjóðararfsins í verkum sínum , en ýmislegt , t.d. lágmynd af margplástruðu Íslandi frá 2004 , virðist einnig lýsa pólitísku viðhorfi , rétt eins og mörg verk eiginmannsins .
Aðspurð segjast þau vera umhverfissinnar og hálfgerðir anarkistar , þótt þau séu ekkert sérstaklega að breiða út boðskapinn .
Þau taki hins vegar á ýmsum málum í gegnum listina , t.d. sé myndasagan Undrakonan ungfrú Ísland , sem Bragi teiknaði , gaf út og var með á sýningu með Gisp-hópnum fyrir nokkrum árum , ádeila á lélega meðferð íslenskra dómstóla á nauðgunarákærum .
" Ein mynd eða eitt orð getur verið gríðarlega kröftugt .
Tilgangur okkar er oft að vekja fólk til umhugsunar .
Við höfum einfaldlega mikla samfélagsvitund og tjáum okkur í því sem við erum að gera ; ögrum og setjum gamla hluti í annað samhengi þannig að þeir fá nýja merkingu án þess að ganga beinlínis í endurnýjun lífdaga .
Mörgum finnst póstkortin og forsíðumyndirnar fyndnar , en við prentum þær eftir alls konar gömlum myndum , og notum á skissubækurnar , sem við götum og gormum hér inn af búðinni .
Húmor , prakkaraskapur og ögrun haldast stundum í hendur hjá okkur .
" Á mörkunum Bæði eru trúuð , en játa fúslega að hafa gaman af að brjóta hefðir , hræra öllu saman , eins og þau segja , og binda sig hvorki við form né tækni .
Þótt þau þvertaki fyrir að vilja særa nokkurn mann hafa sum verkanna farið fyrir brjóstið á fólki .
Bolur með andlitsmynd af manni með þyrnikórónu og áletruninni Hangsari fellur í þann flokkinn .
Af tillitssemi við viðkvæma tóku þau bolinn úr sölu , en benda réttilega á að hvergi hafi staðið að maðurinn táknaði Jesú .
" Hann hékk að vísu líka aðgerðarlaus , " segir Bragi glottandi .
Þau féllu frá hugmyndinni að bol með mynd af Jesú með orðið Mom tattúverað á öxlina .
Ekki er ólíklegt að ein gerðin af mörgum ísskápsseglum , sem þau framleiða með sérstökum vélum bæði í búðinni og heima hjá sér , veki áþekk viðbrögð : Þekkt helgimynd af Maríu mey , en nú með lepp fyrir öðru auganu .
Hin Marían útskýrir hugmyndina , sem raunar er ekki komin til af góðu .
" Ég greindist með MS 2001 og fékk sjóntaugabólgu , sem er einn fylgikvilli sjúkdómsins .
Ég var því blind á öðru auganu um tíma og þurfti að nota lepp .
Viðbrögð fólks voru ótrúleg , ég hefði ekki vakið meiri athygli þótt ég hefði gengið um með stígvél á höfðinu .
Í framhaldinu datt okkur í hug að setja lepp á eitthvað klassískt og fannst ekkert vanheilagt við það .
" Vegna sjúkdómsins og kastanna sem honum fylgja hefur María ekki fullt starfsþrek og þarf stundum að leggjast inn á spítala .
Það gerðist einmitt þegar búsáhaldabyltingin stóð sem hæst .
" Lokað vegna mótmæla , erum á Austurvelli " stóð á spjaldi sem ekki-verslunarfólkið hengdi í búðargluggann hjá sér .
Margir sem lögðu leið sína á Austurvöll fyrstu helgar byltingarinnar muna eflaust eftir Maríu með bleikt spjald með áletruninni : Vilt þú segja upp ráðherra , seðlabankastjóra eða bankaráði Seðlabankans ? " Þetta var pólitísk aðgerð , sem ég setti upp sem gjörning , og bauð fólki að segja bréflega upp tilteknum ráðamönnum og kvitta svo undir .
Eyðublöðin lágu líka frammi í Ranimosk .
Tiltækið fékk gríðarlega góðar móttökur og líka meðal sjúklinga og starfsfólks á St .
Jósefsspítalanum í Hafnarfirði , þar sem ég lagðist inn með gjörningsverkið í farteskinu , en þá voru einmitt uppi hugmyndir um að loka spítalanum .
" Á meðan stóð Bragi vaktina á Austurvelli .
Huliðshjálmur og rómantík Þótt María og Bragi séu samtaka og sammála um flest , ef ekki allt , sem borið hefur á góma í samtalinu , algjörar samlokur að eigin sögn , voru þau afar ólík þegar þau kynntust .
" Hann var með antípat á nútímalist , á kafi í vefhönnun , sem hann kenndi líka , og rúnapælingum á meðan ég var upptekin af hugmyndalist , " segir María .
Þar fyrir utan var aldursmunurinn töluverður , en Bragi er 48 ára og María 36 .
En hvar lágu saman leiðir ? spyr ég forvitin .
Þau vilja helst ekki útlista það nákvæmlega , en þó kemur upp úr dúrnum að það var fyrir ellefu árum á 22 , en þangað höfðu bæði vanið komur sínar um langa hríð og umgengist mikið sama fólkið , miðbæjarrottur , en aldrei á sama tíma .
" Það var eins og okkur væri ekki ætlað að hittast fyrr , værum með huliðshjálma , " segir María , sem loks kom þó auga á Braga í mannhafinu .
" ...
ég skal bara viðurkenna það , mér þótti hann svo fallegur að ég gekk að honum og spurði hvort ég mætti kyssa hann ! " Þetta kvöld segjast þau hafa kjaftað fram á morgun og ekki stoppað síðan .
Ekki leið á löngu þar til þau stilltu saman strengi sína í lífi sem list .
Þrátt fyrir allt áttu þau margt sameiginlegt , bæði óforbetranlegir safnarar , áhugafólk um liðna tíð og sífellt að búa til eitthvað nýtt .
Eftir hálfs árs kynni opnuðu þau ásamt fleirum Gallerí Fiskinn á Skólavörðustíg og stóðu fyrir sýningaröðinni Hættuleg kynni , þar sem þau öttu saman tveimur ólíkum listamönnum .
Áður og um svipað leyti kenndi María listasögu í Borgarholtsskóla , var umsjónarmaður Listasmiðju Hins hússins og starfaði í Góða hirðinum , nytjamarkaði Sorpu .
Draumur hennar var að búa til gjörning sem væri verslun , sem á mánaðarfresti breyttist t.d. úr bókabúð í fatabúð í fiskbúð .
" En ég hætti við , sá að þetta yrði svo mikið vesen .
Ranimosk , sem þýðir skran , dót og drasl , svo eitthvað sé nefnt , er svolítið sprottin út frá þessari hugmynd .
" Manían og hvatvísin Bragi , sem núna starfar við innsetningu auglýsinga á Fréttablaðinu , var áður umbrotsmaður á Helgarpóstinum og Pressunni auk þess sem hann vann á fjölritunarstofu í árdaga netsins .
" Ákveðið var að tölvuvæða fyrirtækið og þá neyddist ég til að læra tæknina og var síðan beðinn að kenna á forritið þegar ég hætti .
Ég fór að þróa mig áfram í vefhönnun , opnaði this.is / bragi , sem hefur verið óbreyttur frá 1994 , og er orðinn hálfgerður minnisvarði frá þessum tíma , " segir hann um tildrög þess að hann varð einn fyrsti vefhönnuður á Íslandi .
" Annars hef ég aldrei getað tollað við eitthvað eitt í einu , " segir hann skyndilega og útskýrir að geðhvarfasýki sé um að kenna .
" Ég á ógrynni af hálfkláruðum myndum , tónlist , fræðiverkum og bara öllum andskotanum og er að stúdera allt milli himins og jarðar , " bætir hann við .
Og líka að með jafnvægislyfjum , sem hann taki , sé hann hættur að fara í þunglyndi eins og þegar hann var unglingur .
Þeim er sjúkdómurinn ekkert launungarmál .
María er á því að manían , sem er frekar viðvarandi hjá manni hennar , geti sífellt af sér stórkostlegar hugmyndir .
Hvatvísi hennar og hrifnæmi verði svo til þess að þau hrindi þeim í framkvæmd í sameiningu .
" Ég þarf þó stundum að slökkva á Braga , " segir hún og brosir kankvíslega til bónda síns , sem hefur gengið um gólf drjúga stund .
" Já , ég er skrýtin skrúfa , " segir hann hugsi .
Yfirlýsingin kemur svo sem ekki á óvart , ég hafði lesið það á eftirlætisbolnum hans .
Kannski eru þau bæði skrýtnar skrúfur , en þó augljóslega ekki með lausa skrúfu .
Að minnsta kosti hljómar einkar jarðbundið og greindarlega þegar þau segja að það versta við velgengnina sé að verða fórnarlömb hennar .
Þá hætti að vera gaman .
