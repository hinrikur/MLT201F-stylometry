" Ég tek þessu rólega og fer út úr bænum með eiginkonu minni , börnum og barnabörnum og hef það náðugt í sumarhúsi , " segir Jón Gröndal kennari , sem fagnar sextugsafmæli sínu í dag .
Ekki ætti að væsa um hann í sveitinni , en þau hjónin eiga þrjú börn og fimm barnabörn .
Hann býst frekar við því að tilstandið verði meira á næsta ári , þegar Dóróthea Emilsdóttir konan hans á sitt stórafmæli .
Jón segir líka ástæðulaust að reyna að toppa fimmtugsafmælið , þegar haldin var heljarmikil veisla í Grindavík , þar sem hann bjó í rúm þrjátíu ár .
Jón byrjaði fyrst að kenna fyrir um fjörutíu árum .
Hann segir margt breytt í skólastarfinu frá þeim tíma .
" Þá voru skólar tvísetnir og ekki þótti tiltökumál að kenna 46 kennslustundir á viku .
Það voru mikil viðbrigði þegar farið var að einsetja skólana .
Núna er ég með nítján tíma kennsluskyldu á viku ! " Hann sinnir nú sérkennslu í Ölduselsskóla .
Jón sat í átta ár í bæjarstjórn Grindavíkur fyrir Alþýðuflokkinn og var um tíma með vinsælan útvarpsþátt á Rás 2 , Tónlistarkrossgátuna .
Þá er hann Lions-maður og fyrrverandi fjölumdæmisstjóri Lions á Íslandi .
" Það hefur farið ómældur tími í að sinna því verkefni , " segir Jón .
onundur@mbl.is 