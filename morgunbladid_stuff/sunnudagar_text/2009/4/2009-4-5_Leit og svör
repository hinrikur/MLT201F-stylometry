16. Sú mannleg ást , sem horfir þannig á annan og sér hann með þeim augum , að hann verður fallegri en hann " er " , hún er endurskin þeirrar elsku , sem gefur okkur lífið og sér mynd sína í hverjum manni , á bak við allt .
Þetta endurskin má einnig sjá í öðrum móðuraugum en hinum mannlegu .
Sælan og uggsemin , árveknin og umhyggjan , sem ég sé hjá vængjuðum og ferfættum mömmum , og friðurinn og hamingjan , sem lýsir frá þeim , þegar þær eru óhultar í þjónustu sinni við móðurástina , lífið , skaparann , þetta eru líka geislar frá þeim augum , sem sjá Paradís sína í gegnum allt , bæði fyrir handan upphaf sögunnar og endalok hennar .
Sú " blinda " ást , sem hér er um að ræða , minnir á hvernig Guð sér .
Sá Adam og sú Eva , sem byrja í Paradís og endurspegla mig og þig og alla menn , eiga að minna á þetta .
Myndin af þeim gefur til kynna , hvað eilíf ástaraugu Guðs sjá fyrir sér , þegar við komum í heiminn .
Það var innblásin vissa um þetta , sem stýrði hugsun þess manns , sem orti þann lofsöng um sköpunarverkið , sem var komið fyrir fremst í Biblíunni , þegar ritum hennar var skipað niður .
Sú mynd , sem þar er dregin upp , segir : Það var og er gleði eilífrar elsku , sem horfir við manninum og umvefur hann frá fæðingarstundu , já , frá upphafi heimsins og um eilíf ár .
Það eru eilífu móðuraugun og föðuraugun , sem horfa svona á okkur , margfalt bjartari og hlýrri af elsku en öll önnur ástaraugu .
Þau horfa þannig , að við erum falleg í þeim augum , ekkert annað en björt von , fagur draumur , heilagt fyrirheit .
Rétt eins og við vorum , þú og ég , röddin okkar og bröltið og allt , þegar mamma heyrði og horfði forðum , áður en sagan okkar hófst .
Guð og faðir lífsins ætlast til þess , að hvert barn fái að skynja sig fyrst í þeim mennskum augum , sem sjá að það er fallegt , hvernig sem það kynni að líta út á einhvern ástlausan mælikvarða .
Barn , sem fer á mis við þetta , fær áverka , sem erfitt verður að græða .
Við þurfum þetta baksvið , þurfum að fá að dveljast í þessari Paradís til þess að geta farið af stað með tiltrú til lífsins , nauðsynlegu trausti á tilverunni .
Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
