Eftir Ásgeir Ingvarsson asgeiri@mbl.is FÉLAGSSTOFNUN stúdenta starfrækir vefsíðuna Stúdentamiðlun.is .
Auk þess að vera vettvangur fyrir leigumarkað og skiptibókamarkað er Stúdentamiðlun atvinnumiðlun fyrir stúdenta .
" Þetta er framhald af því sem eitt sinn hét Atvinnumiðlun stúdenta og er gagnvirkt vefsvæði fyrir bæði námsmenn í atvinnuleit og fyrirtæki sem sækjast eftir hæfum námsmönnum til starfa í lengri eða skemmri tíma , " segir Rebekka Sigurðardóttir , upplýsingafulltrúi Félagsstofnunar stúdenta .
Skrá auglýsingar ókeypis Frá upphafi hafa námsmenn getað nýtt sér atvinnumiðlunina ókeypis og bæði leitað að lausum störfum og skráð inn upplýsingar um menntun og reynslu , en fyrirtæki hafa þurft að borga hóflega upphæð fyrir skráningu auglýsinga og aðgang að gagnagrunni um námsmenn í atvinnuleit .
" En nú höfum við farið af stað með átak og bjóðum vinnuveitendum að auglýsa á vefsíðunni okkar án endurgjalds .
Með því vonumst við til að leggja okkar lóð á vogarskálarnar og auðvelda fyrirtækjum að manna stöður með efnilegu námsfólki , " segir Rebekka .
Nýtum krafta námsmanna Að sögn Rebekku er fyrirsjáanlegt að staða námsmanna verði slæm í sumar .
" Allt útlit er fyrir að fjöldi námsmanna verði án atvinnu í sumar .
Vandinn er stór og erfiður viðfangs , en Stúdentamiðlun hefur þó reynt hvað hún getur til að hvetja þá vinnuveitendur sem áður hafa nýtt vefinn okkar til að huga sérstaklega að þessum hópi , " segir hún .
" Ekki aðeins skiptir það samfélagið máli að nýta starfskrafta námsmanna , heldur getur Stúdentamiðlun verið hagkvæmur og einfaldur kostur til að finna hæft starfsfólk til lengri eða skemmri tíma .
Í gagnagrunni okkar má þannig finna fjölda fólks með bakgrunn úr ólíkum fræðigreinum og þar er hægt að ganga að því vísu að finna þá sérfræðiþekkingu sem þarf í hvers kyns rekstur .
" Ekki má gefast upp Um leið segir Rebekka mikilvægt að námsmenn missi ekki móðinn , og leiti allra leiða til að hafa tekjur yfir sumarið .
" Framboð á störfum er lítið , en ekki má gefast upp og mikilvægt að skrá sig hjá sem flestum vinnumiðlunum og einnig að fylgjast mjög vel með þeim störfum sem auglýst eru hjá okkur og annars staðar , " segir hún .
Í hnotskurn » Hjá Stúdentamiðluninni geta námsmenn leitað að atvinnu og skráð inn upplýsingar um sig fyrir væntanlega vinnuveitendur .
» Til að hvetja til skráninga býður Félagsstofnun stúdenta fyrirtækjum nú að setja inn atvinnuauglýsingar án endurgjalds .
» Gegn vægu gjaldi má svo fá aðgang að gagnagrunni þar sem fletta má upp námsmönnum í atvinnuleit eftir sérhæfingu .
» Þó útlitið sé ekki bjart er mikilvægt að námsmenn leiti sem flestra leiða til að finna sér vinnu í sumar .
www.studentamidlun.is 