MÖRGUM hefur reynst erfitt að átta sig á Bob Dylan og varla nema von í ljósi þess hve hann hefur verið iðinn við að skipta um andlit , eða réttara sagt : Hann er með svo fjölbreytilega ásýnd sem listamaður að hver plata hans sýnir okkur nýja hlið sem er frábrugðin öðru því sem við höfum áður séð .
47 ár eru frá því sú fyrsta kom út .
Platan Together Through Life var hljóðrituð á síðasta ári og átti ekki að gefa hana út fyrr en í haust , en skyndiákvörðun var tekin um að skella henni út fyrir stuttu að því Dylan hefur greint frá í viðtölum .
Lag fyrir kvikmynd Kveikjan að breiðskífunni var að franski leikstjórinn Olivier Dahan leitaði til Dylans um að semja lag fyrir kvikmynd sem hann væri með í smíðum um söngvara sem bundinn væri í hjólastól og héldi af stað í ferðalag frá Memphis til New Orleans í leit að sjálfum sér .
( Myndin heitir My Own Love Song , er nú í eftirvinnslu og er meðal annars með Renée Zellweger , Forest Whitaker og Nick Nolte í aðalhlutverkum .
) Hann tók því vel , enda segist hann hafa haft dálæti á kvikmynd Dahans um Edith Piaf frá 2007 .
Dahan bað Dylan um lag sem tónlistarmaðurinn í hjólastólnum myndi syngja undir lok kvikmyndarinnar og úr varð lagið Life is Hard , sem kallaði síðan á annað lag og svo annað lag þar til komin var breiðskífa : Together Through Life .
Dylan fer eigin leiðir Allt frá því hann stakk í samband og tók sér rafgítar í hönd fyrir bráðum 44 árum , hefur Dylan sýnt og sannað að hann fer eigin leiðir , kærir sig kollóttan um það hvað öðrum finnst .
Hann hefur líka sífellt verið að breyta til , bregða sér í hvert gervið af öðru , en er þó alltaf samur við sig þegar grannt er skoðað .
Síðustu þrjár breiðskífur hans , Time Out of Mind frá 1997 , Love and Theft frá 2001 og Modern Times frá 2006 , hafa þannig verið lofaðar í hástert , en plöturnar þrjár þar á undan , Under the Red Sky frá 1990 , Good as I Been to You frá 1992 og World Gone Wrong frá 1993 , fengu almennt slæma dóm og því jafnvel haldið fram að nú væri sá gamli búinn að syngja sitt síðasta .
Ef marka má fyrstu umsagnir um Together Through Life eru menn á báðum áttum .
Þeir sem helst vildu framhald af Modern Times eru niðurdregnir , og að vonum , en þeir sem helst kunna að meta krákustíga Dylans eru sáttir og vel það .
Í skemmtilegu viðtali Bills Flanagans við Dylan sem birt er á vefsetrinu bobdylan.com segir Dylan að hann hafi vísvitandi reynt að hafa sem mest undir á Modern Times , koma sem víðast við til að kippa sjálfum sér í nútímann , en nú sé það að baki og því geti hann snúið sér að öðru .
Vísvitandi gamaldags Hljómur á Together Through Life er vísivitandi gamaldags , en ekki bara það heldur minnir andrúmsloft á plötunni , í textum , lögum og lagavali , á gamla tíma .
Í áðurnefndu viðtali segist Dylan einmitt hafa dálæti á stemmningunni í Chess-hljóðverinu á sjötta og sjöunda áratugnum , en einnig að hann hafi þó ekki fylgst svo með því á sínum tíma því þá var hann upptekinn af þjóðlagatónlist , hlustaði helst á Son House , Leadbelly , Carter-fjölskylduna og Memphis Minnie og langaði til að semja lög eins og Woody Guthrie og Robert Johnson .
Hann segir reyndar í spjallinu að sjötti og sjöundi áratugurinn hafi líklega verið fjörbrot " alvöru " tónlistar ; upp frá því hafi allir verið að spila á tölvur .
Bob Dylan í bíó BOB Dylan á að baki langan feril sem tónlistarmaður , en það er líka býsna langt liðið síðan hann lék í fyrstu kvikmyndinni : Pat Garrett and Billy the Kid sem frumsýnd var 1973 .
Því til viðbótar hefur hann líka lagt til tónlist í nokkrar myndir , gerðar hafa verið kvikmyndir um hann og eins eru til nokkrar myndir sem teknar eru upp á tónleikum .
Nokkrar helstu Dylan-myndirnar : Don ' t Look Back ( 1967 ) – Fræg heimildarmynd D.A .
Pennebakers um tónleikaferð Bob Dylan til Englands vorið 1965 .
Gefur ekki bara merkilega mynd af listamanni á leið í rafmagnið heldur varð líka fordæmi flestra rokkheimildarmynda sögunnar .
Pat Garrett & Billy the Kid ( 1973 – Bob Dylan leikur ónytjunginn Alias í þessari umdeildu mynd Sams Peckinpahs .
Sumar senur í henni eru hallærislegar í dag og aðrar voru það líka á sínum tíma .
Tónlist í myndinni er eftir Dylan og þar á meðal eitt hans besta lag , Knocking on Heaven ' s Door .
Víst er það yfirgengilega væmið þegar Slim Pickens gefur upp öndina undir Knocking on Heaven ' s Door , en hver fær ekki gæsahúð ? Renaldo and Clara ( 1978 ) – Óskiljanleg mynd og goðsagnakennd í senn .
Blanda þriggja bíómynda ; tónleikamynd frá tónleikaferðinni Rolling Thunder Revue ( 1975-1976 ) , heimildarmynd um baráttu Ruben " Hurricane " Carter við bandarísk yfirvöld og leikin mynd um Renaldo ( Bob Dylan ) og Clara ( Sara Dylan ) .
Til eru nokkrar útgáfur af myndinni .
Sú fyrsta var tæpir fjórir tímar ( 232 mínútur ) , önnur útgáfa , frumsýnd síðar sama ár , var um tveir tímar og aðallega tónlist , en sú hvarf snemma úr umferð og myndin hefur ekki verið sýnd upp frá því .
Tónleikaupptökur úr henni fylgdu með á DVD disknum í fimmta bindi af bootleg-útgáfuröðinni , Bob Dylan Live 1975 , The Rolling Thunder Revue , og einnig eru brot úr myndinni í myndbandinu við lagið Series of Dreams .
Masked and Anonymous ( 2003 ) – Umdeild mynd sem mörgum fannst óskiljanleg .
Bob Dylan leikur söngvarann Jack Fate sem Uncle Sweetheart ( John Goodman ) og Nina Veronica ( Jessica Lange ) fá til að syngja á styrktartónleikum .
Ýmsir flytja lög Dylans í myndinni , þar á meðal Sertab Erener , sigurvegari Evróvisjón 2003 .
No Direction Home : Bob Dylan ( 2005 ) – Fræg heimildarmynd Martins Scorseses um Bob Dylan á árunum 1961 til 1966 þegar hann breyttist úr mótmælasöngvara í alþjóðlega stjörnu .
I ' m Not There ( 2007 ) – Bíómynd um Bob Dylan án Bob Dylan ; ýmsir leikarar túlka Bob Dylan á ýmsum stigum ævi hans .
Uppskrúfaður hallærisgangur í bland við innblásna snilld .
Árni Matthíasson 