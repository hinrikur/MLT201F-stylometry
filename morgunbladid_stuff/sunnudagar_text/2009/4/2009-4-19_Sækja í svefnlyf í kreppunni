Bandaríkjamenn hafa þungar áhyggjur af efnahagsmálum .
Svo þungar , að þeir eiga margir bágt með svefn .
Þeir grípa oft til þess ráðs að taka svefnlyf , eins og ljóst er af gríðarlegri aukningu á sölu slíkra lyfja þar í landi .
Á síðasta ári var nýtt met slegið , þegar 56 milljón lyfseðlar fyrir svefnlyfjum voru gefnir út , 54% fleiri en árið 2004 .
Þar í landi reikna menn með að enn bætist við pillufjöldann á þessu ári , þegar kreppan herðir að .
Hér á landi hefur hins vegar ekki orðið vart slíkrar aukningar í notkun svefnlyfja , samkvæmt upplýsingum frá embætti landlæknis .
Því má svo bæta við , að ekki hefur heldur orðið aukning í notkun geðlyfja hér á landi frá bankahruninu .
En það er önnur saga og ekki rakin frekar hér .
Sjónvarp og lyf Bandaríska dagblaðið Los Angeles Times skýrði frá því fyrir skömmu að margt benti til að Bandaríkjamenn ættu erfiðara með svefn nú en áður .
Áhorf á sjónvarpsþætti , sem sýndir eru undir miðnættið , hefur aukist verulega .
Og í nýlegri könnun sögðu 27% aðspurðra að áhyggjur vegna eigin fjármála , efnahagsmála almennt og óttinn við að missa vinnuna hefðu rænt þá nætursvefni .
Vissulega er ekki við kreppuna eina að sakast .
Tíundi hver Bandaríkjamaður á að jafnaði erfitt með svefn , óháð efnahagsástandi og þrír af hverjum tíu eru einstaka sinnum andvaka .
En kreppan bætir svo sannarlega ekki úr skák .
Tölurnar um útgefna lyfseðla eru áhugaverðar , en jafnframt er rétt að hafa í huga að í Bandaríkjunum er mjög víða hægt að kaupa mildari svefnlyf í apótekum og sú sala er ekki tekin með í frétt Los Angeles Times .
Vandinn gæti því verið útbreiddari en tölur um útgáfu lyfseðla benda til .
Sterku svefnlyfin hafa hins vegar mörg hver þau leiðu aukaáhrif að svefnhöfgi sækir á fólk daginn eftir notkun þeirra , sem getur skapað hættu , til dæmis í umferðinni .
Þá eru ófá dæmi þess að fólk verði háð lyfjunum og ýmsar alvarlegar hliðarverkanir aðrar eru taldar upp í grein Los Angeles Times , til dæmis minnistap .
Það sem veldur þó sérfróðum viðmælendum dagblaðsins mestum áhyggjum er að sífellt yngra fólk notar svefnlyf .
Fólk á menntaskólaaldri virðist þannig sækja í þau í æ ríkari mæli .
Frá árinu 1998 hefur fjöldi ungmenna sem notar svefnlyf að staðaldri þrefaldast .
rsv@mbl.is 