Sigurður Þorleifsson fæddist 18. nóvember 1930 að Fossgerði í Beruneshreppi og lést þann 5. apríl 2009 á heimili sínu Boðahlein 22 í Garðabæ .
Sigurður var sonur hjónanna Þorleifs Hildibjarts Sigurðssonar frá Fossgerði og Stefaníu Þorvaldsdóttur frá Karlsstöðum í sama hreppi og í miðið af þremur systkinum .
Systur hans tvær eru : Þorgerður 2 árum eldri og Ragnhildur 13 árum yngri .
Sigurður sem ólst upp í foreldrahúsum fór um leið og hann hafði aldur til að taka þátt í þeirri vinnu , sem til féll á hefðbundnu sveitaheimili þess tíma .
Hann hleypti síðan heimdraganum um 17 ára aldur , réði sig á síldarbát um tíma en fór svo á námskeið í vélstjórnarfræði .
Eftir það var hann til sjós um tíma , í Vestmannaeyjum og víðar , en endaði sína sjómennsku á bátnum Goðaborg frá Breiðdalsvík .
Meðan hann var á Breiðdalsvík kynntist hann konuefninu sínu , Kristbjörgu Sigurðardóttur frá Arnarhvoli á Breiðdalsvík , og saman fluttu þau á Berufjarðarströnd haustið 1950 .
Þau giftu sig í júní 1951 og bjuggu á Karlsstöðum í samtals 55 ár .
Dætur þeirra eru sex : Stefanía Mekkín , gift Sveini Elíssyni .
Þau eiga 2 börn , Sigurð Snorra og Elínu Gerði ; Sigríður Arnleif , gift Kára Húnfjörð Bessasyni .
Þau eiga 2 dætur , Sólrúnu Húnfjörð og Eyrúnu Húnfjörð .
Sólveig Þórhildur , fráskilin .
Hún á 2 börn , Kristbjörgu Hólmfríði og Kristin Snorra .
Sigrún Guðleif , gift Ólafi Ásgeirssyni .
Þau eiga 3 börn , Guðrúnu Lovísu , Ásgeir og Sigurð .
Siggerður Ólöf , fráskilin .
Hún á 2 börn , Guðmund Sigurð og Rósu .
Jóna Kristín , gift Þór Jónssyni .
Þau eiga 2 syni , Sigurjón og Kristján Snæ .
Fyrir átti Kristbjörg soninn Sigurð Arnþór ( látinn ) .
Hann var giftur Sigríði Jónu Garðarsdóttur .
Þeirra synir eru Garðar Guðmundur og Arnar .
Fjölskyldan hefur síðan stækkað nokkuð , en á sl. 11 árum hafa bæst við 11 barnabörn .
Samhliða hefðbundnum búskap með sauðfé og kýr annaðist Sigurður ýmis trúnaðarstörf fyrir sveitarfélagið , m.a. var hann oddviti Beruneshrepps í nokkur ár og vitavörður í rúmlega 50 ár .
Þá reri hann til fiskjar í nokkur vor í samvinnu við bændurna á Krossi og var um tíma í brúarvinnu á sumrin , bæði hjá mági sínum Eiríki Jónasi Gíslasyni og Hauki Karlssyni .
Þau hjónin brugðu búi haustið 2005 vegna vaxandi heilsuleysis og fluttu á Stór-Reykjavíkursvæðið , þar sem þau bjuggu fyrstu mánuðina í skjóli dóttur sinnar , Sólveigar Þórhildar .
Síðustu árin bjuggu þau saman að Boðahlein 22 í Garðabæ .
Jarðarförin hefur farið fram í kyrrþey .
mbl.is / minningar Sigurður á Karlsstöðum , frændi eins og við systkinin kölluðum móðurbróður okkar alltaf , eini frændinn sem þurfti ekkert annað kenninafn .
Bóndi á Karlsstöðum alla ævi ásamt Kristbjörgu konu sinni , á næsta bæ við æskuheimilið Fossgerði .
Þar bjó amma okkar í skjóli hans og við systkinin fengum að vera hjá henni hvert um sig frá 6 ára til fermingar en á milli bæja var daglegur samgangur .
Frændi var bóndi í afskekktri íslenskri sveit á 20. öld með því sem það fól í sér , menn þurftu að vera sjálfbjarga .
Hann var einnig þannig skapi farinn að hann vildi gera sem mest sjálfur með sínu fólki , þó að samvinna væri auðvitað höfð við aðra , þegar það var æskilegt .
Oft þurfti að sækja vinnu út frá heimilinu .
Frændi kynntist ungur sjómennsku á trillum og litlum mótorbátum , fór á námskeið til að verða vélstjóri og vann við það í nokkur ár , smíðar og byggingarvinnu lærði hann í uppeldinu , var í brúarvinnu , á síldarplani og fleira .
Að búa í lítilli sveit þýðir líka að vera einhver ár í hreppsnefnd , það gerði hann af krafti og var oddviti um hríð .
Hann gerði miklar kröfur til sjálfs sín , en einnig annarra og gat þá verið gagnrýninn .
Það birtist fullt af myndum af honum , takandi á móti okkur í litlum bát við skipshlið og koma okkur frá skipi til ömmu , að marka lömbin sem við bárum til hans , stjórnandi smalamennsku og rúningi , að slá túnin og koma heyinu inn , við byggingar á Karlsstöðum , við kaffiborðið í eldhúsinu þar sem hann sagði okkur frá ýmsu og fræddi , kannski náði hann í bók til að líta í , að starfi við ýmsa viðhaldsvinnu á húsum og tækjum og við að vesenast í krin um hann , komandi inn úr haustrigningunni hálfhrakinn eftir að hafa hugað að rafstöðinni .
Einn af eftirminnilegustu dögum sumarsins var þegar féð var rúið , dagur með sína sérstöku stemningu .
Smalað fyrri hluta dags , allir fengu hlutverk við hæfi , börnin látin standa fyrir .
Sjálfur fór hann það sem var lengst og erfiðast .
Koma fénu í réttina , eltast við lömbin .
Þegar farið var að rýja fengu allir klippur nýbrýndar , smergillinn á réttarveggnum .
Þrátt fyrir miklar annir átti hann yfirleitt stund fyrir okkur .
Bætti hjólaslönguna , lóðaði saman gleraugun , eða hvað annað .
Hann gaf sér tíma til að skýra út fyrir okkur það sem hann var að eiga við eða skoða skepnur , girðingar , vélarhluta , þó að hluti færi fyrir ofan garð og neðan .
Það var líka talað um skýjafar himinsins og hvað það segði um veðrið á morgun , verður þurrkur ? Þegar tími gafst til , jafnvel á dráttarvélinni , sagði hann okkur frá ýmsu gömlu og nýju .
Talaði við okkur eins og fullorðið fólk .
Þegar árin liðu var í heimsóknum rætt um landsins gagn og nauðsynjar .
Stundum tókst að fá hann til að segja frá liðinni tíð , til dæmis frá smábátasjómennskunni , hvernig var að rekja sig á milli skerja í þoku sem ekki er óalgeng á þeim slóðum , inn á milli slæddust sögur af samferðamönnum sem ætlað var að ganga fram af okkur og stríða , og svo hló hann .
Og þannig munum við frænda okkar .
Karlsstaðasystrum og fjölskyldum þeirra vottum við okkar dýpstu samúð .
Gísli , Björg , Þorleifur , Ívar , Flosi og Elín .
