Á árunum milli stríða miðaði stjórnmálabarátta verkalýðsflokkanna tveggja , Alþýðuflokks og Kommúnistaflokks , að því að berjast fyrir viðurkenningu á því að verkafólk væri fullgildir íslenskir borgarar .
Í því fólst meðal annars tilraun til að endurmóta íslenska þjóðernisstefnu .
Báðir flokkarnir réðust gegn þeim þáttum hennar sem samrýmdust illa sósíalískri stjórnmálaorðræðu , endursögðu þjóðarsöguna og skilgreindu upp á nýtt og á sínum forsendum grunnþætti íslenskrar þjóðernissjálfsmyndar .
Engu að síður snerti þjóðernisstefna stjórnmálastarf flokkanna tveggja með mjög ólíkum hætti .
Færa má rök fyrir því að þjóðernisstefna hafi átt sinn þátt í að tryggja kommúnista- og síðar sósíalistahreyfinguna í sessi .
Áhrifin á Alþýðuflokkinn hafi hins vegar verið þveröfug .
Íslensk þjóðernisstefna hafi hindrað vöxt hans .
Þetta eru helstu niðurstöður Ragnheiðar Kristjánsdóttur , sem varði doktorsritgerð sína við sagnfræði- og heimspekideild Háskóla Íslands 6. febrúar sl. Ritgerðin er komin út í bókinni Nýtt fólk , þjóðerni og íslensk verkalýðsstjórnmál 1901-1944 .
Hér birtist kafli úr niðurstöðum Ragnheiðar .
Millifyrirsagnir eru Morgunblaðsins .
Heildstæður hópur " [ S ] taða íslenskrar verkalýðshreyfingar [ er ] að því leyti til sérstök að hún tók ekki nema að takmörkuðu leyti þátt í baráttu fyrir útvíkkun kosningaréttar og formlegum lýðréttindum .
Við stofnun Alþýðuflokks og Alþýðusambands árið 1916 höfðu þegar verið gerðar flestar þær breytingar á stjórnkerfi landsins sem miðuðu að jöfnum lýðréttindum fullorðinna Íslendinga .
Stjórnmálaorðræða íslenskrar verkalýðshreyfingar í aðdraganda flokksstofnunar og á fyrstu starfsárum Alþýðuflokksins ber engu að síður vott um að meginviðfangsefni hreyfingarinnar hafi verið óformleg barátta fyrir viðurkenningu á því að verkafólk væri heildstæður hópur sem hefði mikilvægu hlutverki að gegna og ætti rétt til þess að ríkið skapaði því forsendur viðunandi lífskjara .
En það flækti málið að samfara baráttunni fyrir viðurkenningu á réttarstöðu verkafólks í íslensku samfélagi tókst verkalýðshreyfingin á við verkefni sem var í senn andstætt og hliðstætt hinu fyrra .
Þetta var barátta fyrir endurskilgreiningu á viðfangi stjórnmálanna .
Til þess að geta tekið þátt í umræðum um stjórnmál þurfti verkafólk að sýna fram á að það tilheyrði þjóðinni , en til að skapa grundvöll fyrir stofnun flokks þurfti að draga úr þeirri ofuráherslu sem lögð hafði verið á sjálfstæðisbaráttu þjóðarinnar .
Stjórnmálaorðræða heimastjórnaráranna setti verkalýðshreyfingunni skorður og vegna þeirra setti hún sér tvenns konar markmið sem ekki voru að öllu leyti samrýmanleg .
Verkalýðshreyfingin reyndi í senn að berjast fyrir því að verkafólk yrði Íslendingar og fyrir því að dregið yrði úr vægi þjóðfrelsisbaráttunnar í íslensku stjórnmálalífi .
Höggstaður á flokknum Það má segja að sú stefna Alþýðuflokksins að ryðja sjálfstæðispólitíkinni úr vegi hafi verið í anda alþjóðlegrar sósíalistahreyfingar sem hafði mælt með því , sérstaklega fyrir fyrra stríð , að verkafólk léti sér fátt um milliríkjadeilur finnast .
Engu að síður er of mikil einföldun fólgin í þeirri hefðbundnu skoðun að flokkurinn hafi frá upphafi tileinkað sér alþjóðahyggju sem hafi komið fram í afstöðu flokksins allar götur síðan , þar á meðal í tengslum við setningu sambandslaganna 1918 og lýðveldisstofnun 1944 .
Minningin um afstöðu Alþýðuflokksins árið 1918 varð lífseig í pólitískri og fræðilegri umræðu á Íslandi , bæði vegna þess hvernig Alþýðuflokkurinn tók á þjóðernisstefnu upp frá því , en ekki síst vegna þess að flokksforystan vildi fara varlega við stofnun lýðveldis á Íslandi .
Afstaða flokksins í aðdraganda lýðveldisstofnunar varð til þess að gulltryggja að minningin um 1918 festist í sessi .
Af þessum sökum hefur gætt tilhneigingar til að horfa framhjá ofangreindum áhrifum íslenskrar þjóðerniskenndar á pólitíska sjálfsmynd verkalýðshreyfingarinnar og stefnu Alþýðuflokksins .
Eitt af megineinkennum hvors tveggja , á árunum fyrir 1918 , er það kapp sem lagt var á að sýna að barátta fyrir hagsmunum " alþýðunnar " væri barátta fyrir varðveislu og viðgangi íslensku þjóðarinnar .
Til að skilja afstöðu Alþýðuflokksins árið 1918 verður að hafa það í huga að flokksmenn höfðu ekki , frekar en aðrir Íslendingar á þessum tíma , mótaðar hugmyndir um hvers konar ríki ætti að verða til samfara auknu sjálfstæði þjóðarinnar .
Þorri alþýðuflokksmanna , þar á meðal flestir forystumenn flokksins , hafði ekki myndað sér skoðun á stjórnskipulegri framtíð Íslands .
Einn flokksmanna , Ólafur Friðriksson , var hlynntur hugmyndum um sambandsríki Norðurlanda og honum tókst að fá þær samþykktar í fulltrúaráði flokksins án þess að það vekti mikla eftirtekt eða umræður .
Vandinn fólst hins vegar í þeirri ákvörðun flokksins að taka undir tilteknar kröfur dönsku samninganefndarinnar .
Þar með hafði flokkurinn gefið á sér höggstað sem andstæðingar hans notuðu óspart upp frá því .
Þegar fjallað er um viðræður Íslendinga við Dani um framtíðarsamband landanna tveggja er mikilvægt að gera greinarmun á því að vilja standa fast á kröfunum gagnvart Dönum annars vegar og því að hafa mótaðar skoðanir á framtíð Íslands hins vegar .
Þeir sem fyrir árið 1918 voru taldir róttækastir í sjálfstæðisbaráttunni , voru róttækir í þeim skilningi að þeir vildu ekki gefa eftir í samningum við Dani , halda fast í meintan rétt íslenskrar þjóðar til að ráða sínum málum .
En þeir höfðu ekki endilega lýst sig hlynnta algerum skilnaði við Dani , hvað þá að þeir hafi stefnt að stofnun sjálfstæðs íslensks lýðveldis .
Deilur um afstöðu fulltrúaráðs Alþýðuflokksins til samninganna við Dani sumarið 1918 , innan flokks og utan , snerust um hvort flokknum væri stætt á því að mæla með því að komið yrði til móts við kröfur dönsku samninganefndarinnar .
Það var þetta atriði í ályktun flokksins sem olli vandræðum innan flokksins en ekki hugmyndin um að Íslendingar mynduðu sambandsríki með hinum Norðurlandaþjóðunum og jafnvel Evrópu allri .
Það sama gildir um andstæðinga flokksins ; þeir hnutu ekki um hugmyndina um Bandaríki Evrópu , sem aftur bendir til að umræðan um framtíð Íslands hafi verið ómótuð og opin á þessum árum .
Óskýr afstaða Það sem helst einkenndi umræður alþýðuflokksmanna um íslenskt þjóðerni á þriðja áratugnum og fram að lýðveldisstofnun var óskýr afstaða til þess hvernig þjóðernið gæti tengst eða ætti að tengjast stjórnmálastarfi flokksins .
Aðkoma flokksins að sambandslagasamningnum hafði sín áhrif , en útskýrir ekki ein og sér hvers vegna flokksmenn viku frá þeirri stefnu , sem mörkuð hafði verið í fyrstu verkalýðsblöðunum , þar með töldum fyrstu málgögnum flokksins , Dagsbrún og Alþýðublaðinu , að reyna að sýna fram á að stjórnmálabarátta þeirra væri samrýmanleg og jafnvel liður í frelsisbaráttu þjóðarinnar .
Aukið vægi íhaldssamrar þjóðernisstefnu í þjóðmálaumræðunni á þriðja áratugnum skiptir jafnframt máli .
Þó höfnuðu flokksmenn ekki íslenskri þjóðernisstefnu .
Í stjórnmálastarfi flokksins koma fram margvíslegar tilvísanir til íslensks þjóðernis .
En þær voru ómarkvissar og bera þess frekar merki að flokkurinn hafi verið í vörn en sókn .
Ólíkt kommúnistum leituðust alþýðuflokksmenn ekki við að móta nýja útgáfu af íslenskri þjóðernisorðræðu .
Alþýðuflokksmenn tóku því ekki afdráttarlausa afstöðu gegn íhaldssömum hugmyndum um framtíð íslenskrar þjóðar og það hafði áhrif á aðra mikilvæga þætti í stjórnmálastarfi flokksins .
Þannig einkenndist umfjöllun flokksmanna um bændur , samvinnuhreyfinguna og Framsóknarflokkinn af þeirri hugmynd ( sem rekja má aftur til fyrstu verkalýðsblaðanna ) að alþýðustéttirnar tvær , bændur og verkamenn , ættu að standa saman .
Jafnframt því voru lífseigar áhyggjur af því að iðnvæðing og þéttbýlismyndun ógnuðu stöðu sveitanna og sveitamenningarinnar .
Flokkurinn tók því þátt í að viðhalda hugmyndum um að þéttbýlisbúar væru annars flokks þegnar , sem og hugmyndum um að sú þjóðfélagsþróun sem var forsendan fyrir stjórnmálastarfi flokksins væri óheppileg .
Flokkurinn hikaði þannig við að slíta naflastrenginn við bændasamfélagið og Framsóknarflokkinn og þótt vissulega hafi samstarf flokkanna gagnast flokknum og skjólstæðingum hans að vissu marki , hindraði það um leið að alþýðuflokksmenn gætu beitt sér af afli fyrir breytingum á kosninga- og kjördæmakerfinu sem hefðu bætt til muna vaxtarskilyrði flokksins .
Allt það sem hér hefur verið nefnt gerði Alþýðuflokknum erfiðara fyrir að tryggja sig í sessi og dró úr getu hans til að sannfæra verkafólk um að það ætti samleið með flokknum .
Ekki svo að skilja að sá þáttur í stjórnmálaorðræðu flokksins sem varðaði skilgreiningu hans á hlutverki sínu sem verkalýðsflokkur hafi , einn og sér , verið óskýr .
Samfara þeim hugmyndum sem að ofan voru raktar hélt hann því fram að á Íslandi væri sérstök verkalýðsstétt sem ætti erfitt uppdráttar , stétt sem þyrfti að heyja hagsmunabaráttu gegn öðrum stéttum , stétt sem ætti að stefna að því að koma á sósíalísku þjóðskipulagi .
En það sem skorti var skýr sjálfsmynd sem flokksmenn gátu komið til skila með einföldum hætti .
Hún þurfti ekki endilega að vera laus við þverstæður ( sjálfsmynd kommúnista og síðar sósíalista var það ekki ) , en hún þurfti að falla að sjálfsmyndum þeirra sem flokkurinn vildi höfða til og vera nógu heilsteypt til að flokksmenn gætu virkjað hana í stjórnmálabaráttunni .
Í stuttu máli virðist flokkinn hafa vantað fastmótaða hugmynd um fyrir hverja hann barðist ( og hverja ekki ) og hverjir væru höfuðandstæðingarnir ( og mögulegir samherjar ) í þeirri baráttu .
Þjóðfrelsi og Sovét Það vantaði því töluvert upp á að alþýðuflokksmenn hefðu jafn góða stjórn á sjálfsmynd sinni og stjórnmálaorðræðu og keppinautar þeirra á vinstrivængnum .
Að sama skapi sýnir það sem hér hefur verið reitt fram að íslenskt þjóðerni snerti flokkana með mjög ólíkum hætti .
Báðir höfðu þeir lagt sig eftir að kalla íslenskt verkafólk til liðs við sig á grundvelli íslensks þjóðernis .
Kommúnistar settu stjórnmálastefnu sína – loforðið um byltinguna , alþjóðahreyfinguna og fyrirheit um bætta stöðu íslensks verkafólks – bæði í alþjóðlegan og þjóðlegan búning .
Þeir boðuðu í senn þjóðfrelsi og fyrirmyndarríki að sovéskri fyrirmynd og með orðfæri sem var þá þegar orðið rótgróið í íslenskum verkalýðsstjórnmálum .
Og raunar má segja að þeir hafi sótt hugmyndina um að verkalýðsbaráttan tryggði best viðgang íslensks þjóðernis í smiðju frumherja íslenskra verkalýðsstjórnmála .
Árið 1944 var aftur á móti langt síðan að Alþýðuflokkurinn hafði haldið þessari gömlu hugmynd sinni fram svo eftir væri tekið .
Eftir að Ólafur Friðriksson hætti að vera áhrifamesta rödd flokksins snemma á þriðja áratugnum hafði lítið borið á henni .
Þjóðríkið sem grundvallareining Öll stjórnmálabarátta verkalýðsflokkanna á árunum milli stríða – þar með talin verkalýðsátökin , menningarbaráttan og samkeppnin milli flokkanna tveggja – átti sinn þátt í að kalla íslenskt verkafólk inn á stjórnmálasviðið .
Þátttaka þeirra í átökum um innviði íslenska þjóðríkisins , kröfur þeirra um að þjóðríkið sinnti þörfum verkafólks , eins og áherslan á að verkafólk ætti hlutverki að gegna í þjóðríkinu , átti sinn þátt í að hnykkja á mikilvægi þjóðríkisins sem grundvallareiningar og meginviðfangs stjórnmálanna .
Engu að síður höfðu róttækir vinstrimenn á Íslandi meiri áhrif á þróun íslenskrar þjóðernisstefnu en alþýðuflokksmenn .
Þetta kom fram með skýrum hætti við lýðveldisstofnun þar sem Einari Olgeirssyni var falið að undirbúa sögusýningu nýstofnaðs lýðveldis .
Sú staðreynd sýnir jafnframt hversu vel kommúnistum hafði tekist að sannfæra meðborgara sína ( þar á meðal forystu Sjálfstæðisflokksins ) um að þeir væru þrátt fyrir allt sannir Íslendingar .
Framlag róttækra vinstrimanna til íslenskrar þjóðernisstefnu fólst í því að þeir endurskilgreindu íslenska þjóðernisorðræðu þannig að í henni fælist uppfylling þeirra óska sem fram komu í íslensku verkalýðsblöðunum .
Þeir gerðu " úrhrökin " , verkalýðinn , alþýðuna , að arftökum Jóns Sigurðssonar .
Þannig má segja að kommúnistar hafi haft veruleg áhrif á það hvað það var að vera íslensk þjóð ; átt ríkan þátt í að búa til nýja íslenska þjóð , eða , með orðalagi sem er Íslendingum líklega tamara , sannfæra íslenska þegna um gildi þess að líta á sig sem þjóð .
Þótt þessi viðleitni kunni fljótt á litið að virðast ósamrýmanleg kommúnískum hugmyndagrundvelli þeirra , þá var það engu að síður svo að stefna alþjóðlegrar kommúnistahreyfingar bauð upp á möguleika sem íslenskir kommúnistar ákváðu að nýta sér .
Sú hugmynd að hægt væri að búa til nýtt fólk var miklu fremur kommúnísk en sósíaldemókratísk .
