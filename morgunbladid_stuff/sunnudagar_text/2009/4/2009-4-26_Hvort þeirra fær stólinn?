Jóhanna Sigurðardóttir forsætisráðherra og formaður Samfylkingarinnar er ekki lýðskrumari , en hún hefur oft verið einkar " popúlísk " í málflutningi ; verið einfari í pólitík , sem staðið hefur á sínu , hvað sem tautaði , og oft haft sitt fram .
Jóhanna nýtur trausts þjóðarinnar , langt umfram aðra stjórnmálamenn þessa lands og langt út fyrir raðir Samfylkingarinnar .
Nú er hún búin að draga Samfylkingarvagninn , alein , alveg frá því að ríkisstjórn Sjálfstæðisflokks og Samfylkingar hrökklaðist frá völdum í janúarlok og ný minnihlutastjórn Samfylkingar og Vinstrihreyfingarinnar – græns framboðs var mynduð hinn 1. febrúar sl. Jóhanna og Samfylkingin eru væntanlega að fagna þolanlegri útkomu Samfylkingarinnar einmitt nú , þegar þessi pistill kemur þér fyrir augu , lesandi góður .
Líkast til eru Steingrímur J. og Katrín Jakobsdóttir , sem í sameiningu hafa dregið VG-vagninn undanfarna 84 daga , að gera slíkt hið sama með félögum sínum í VG og líkast til er hamingjan í þeirra herbúðum miklu meiri en hjá Samfylkingu , því það var ekkert sem benti til annars í liðinni viku en að Vinstri græn ynnu stórsigur í þessum kosningum .
Og þá kemur nú að hinni skemmtilegu hlið kosninganiðurstöðunnar .
Ef við gefum okkur að hástökkvari kosninganna hafi verið VG og flokkurinn hafi unnið stórsigur , jafnvel tvöfaldað kjörfylgi sitt frá því 2007 og Samfylkingin hafi bara náð að halda í horfinu , eða rúmlega það , eins og skoðanakannanir hafa gefið til kynna undanfarna daga að yrði niðurstaðan , þá væri nú gaman að vera fluga á vegg hjá oddvitum 84 daga ríkisstjórnarinnar , þeim Jóhönnu og Steingrími J. , þegar þau setjast niður og semja um áframhaldandi stjórnarsamstarf .
Hvers vegna segi ég þetta ? Jú , ef vinstri græn hafa nánast tvöfaldað fylgi sitt á landsvísu , frá því sem var 2007 , og Samfylkingin hefur nánast sama fylgi og fyrir tveimur árum , þrátt fyrir óumdeilda ofurstjörnu , Jóhönnu Sigurðardóttur , sem vagnstjóra , er þá ekki eðlileg krafa , af hálfu VG , að skipt verði um vagnstjóra ? Er ekki eðlilegt að VG líti svo á , að ótvíræður sigurvegari kosninganna , formaður VG , Steingrímur J. Sigfússon , eigi að vera í forsæti þeirrar ríkisstjórnar , sem hið trúlofaða par , Steingrímur J. og Jóhanna , lýsti yfir að flokkarnir hygðust mynda að afloknum kosningum ? Hafi niðurstöður kosninganna verið í samræmi við kannanir undanfarinna daga fyndist mér mjög skiljanlegt að þessi krafa kæmi fram af hálfu VG , en hvernig undirtektirnar yrðu við slíkri kröfu hjá Samfylkingu og Jóhönnu er ekki gott að segja til um .
Jóhanna hefur sótt í sig veðrið í kosningabaráttunni .
Hún hefur sjóast verulega og komið fram af ákveðni og eindrægni , talað tæpitungulaust , án þess þó að segja mikið og ekki lofað miklu upp í ermina á sér .
Steingrímur J. hefur ekki sagt neitt meira en Jóhanna og verið óskýr og loðinn í svörum , þegar við frétta- og blaðamenn höfum þjarmað að honum hvar á skera niður , hversu mikið , hvernig og hvaða skatta á að leggja á og hversu háa og á hverja .
Allur þessi glaðningur til handa þjóðinni bíður læstur ofan í skúffum í fjármála- og forsætisráðuneytinu , því hvorugur oddviti flokkanna hefur talið það vera vænlegt til atkvæða að matreiða sannleikann ofan í vonlitla og dapra þjóð sína .
Er það ekki langlíklegasta skýringin á því að okkur hefur ekkert gengið að fá fram raunverulegar upplýsingar um hvað þessi verðandi stjórnvöld okkar hyggjast gera í kjölfar kosninga ? Svo verður fróðlegt að fylgjast með því hver verður niðurstaða flokksformannanna í Evrópusambandsmálum .
Hvort mun Jóhanna eða Steingrímur J. gefa eftir ? Útspil Björgvins G. Sigurðssonar í borgaraþættinum í liðinni viku var eitthvert það allra vitlausasta sem heyrst hefur í langan tíma .
Hann setti VG afarkosti í beinni útsendingu , sem greinilega hefur kostað Samfylkinguna einhver prósentustig í stuðningi .
Í þokkabót lýsti hann því yfir að hann myndi sækjast eftir ráðherraembætti ! Vitanlega verður fyrrverandi bankamálaráðherra ekki gerður að ráðherra á ný .
Um það hljóta þau Jóhanna og Steingrímur J. að vera sammála og skiptir þá litlu þótt Össur Skarphéðinsson vilji veg Björgvins sem mestan .
agnes@mbl.is 