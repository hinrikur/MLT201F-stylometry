Í LJÓSI nýliðinna atburða við Vatnsstíg í Reykjavík er freistandi að umorða eina frægustu setningu íslenskra bókmennta og spyrja : Hvenær á maður hús og hvenær á maður ekki hús ? Í fréttaumfjöllun er talað um eigendur þeirra húsa sem standa auð í miðbæ höfuðborgarinnar og bíða örlaga sinna .
Engum dylst vilji þeirra til að rífa og byggja nýtt , en vald þeirra til athafna er ekki óskorað .
Ef einhver myndi nú banka upp á hér heima hjá okkur hjónum og falast eftir að kaupa húsið okkar gætum við þegið boðið og tekið við borgun fyrir .
Hluti þeirrar borgunar myndi fara í að greiða upp áhvílandi lán og kaupin tækju ekki gildi fyrr en þeir sjóðir sem hjálpuðu okkur að fjármagna húskaupin á sínum tíma hefðu veitt samþykki sitt .
Við erum þannig ekki einu eigendur hússins okkar og höfum ekki óskertan ráðstöfunarrétt yfir því .
Þannig er þessu farið um flesta húseigendur .
Þeir aðilar sem titlaðir eru eigendur tómu húsanna í miðbænum hafa væntanlega tekið lán fyrir þeim – jafnvel lán á lán ofan , ef marka má fréttir um stöðu fyrirtækja sem þeim tengjast .
Myndu einhverjar krónur verða eftir ef þeir seldu þessi hús og greiddu upp lánin sem á þeim hvíla ? Ef ekki , hverjir eru þá raunverulegir eigendur húsanna ? Eru það bankar í ríkiseign ? Ef til vill er réttara að tala um afnotarétt en eign í sambandi við fasteignir sem skuldir hvíla á .
En sá afnotaréttur er líka háður takmörkunum .
Ytra byrði húsa er hluti af almennu , opinberu rými .
Ef mér dettur í hug að mála stofuna mína fjólubláa með grænum röndum getur enginn hreyft mótmælum , nema auðvitað annað heimafólk .
En ef ég kýs að mála útveggi hússins í sömu litum er ekki víst að mér leyfist það óátalið .
Ég get líka safnað rusli innan dyra , en ef garðurinn fyllist af ruslapokum er hætt við að bankað verði uppá og mér gert að hreinsa til .
Ég má heldur ekki rífa húsið og byggja nýtt án tilskilinna leyfa , eða einu sinni skipta um glugga í leyfisleysi ef það breytir ásýnd hússins .
Hið langa ferli umsókna og leyfisveitinga sem fylgir því að byggja við eða breyta fer í taugarnar á mörgum , en fæstir myndu samt vilja stjórnleysi í þeim efnum .
Okkur er ekki sama hvernig hús líta út , þau koma okkur öllum við .
Af einhverjum ástæðum hefur það samt liðist á undanförnum árum að fjölmörg gömul hús í miðborg Reykjavíkur stæðu auð og grotnuðu niður af vanrækslu .
Fjársterkir ( eða fyrrum fjársterkir ) aðilar hafa náð að sölsa undir sig sífellt stærri reiti af gömlu byggðinni og notað til þess aðferðir sem þekkjast frá öðrum löndum .
Þegar hús standa lengi auð eða eru leigð út til vafasamra aðila gefast nágrannar smám saman upp , selja og flytja burt .
Slumlords eru þeir kallaðir á ensku sem slíkt stunda , bolighajer á dönsku – við gætum kannski líkt þeim við hrægamma sem voma yfir bráðinni þar til hún gefur gefið upp öndina og kallað þá húsgamma .
Þegar gömlu húsin eiga sér ekki lengur lífsvon slá þeir til og kynna áform um glæsihús sem öllum hljóti að hugnast betur en það laskaða lík sem á reitnum hvílir .
Þannig átti að fara með þessi gömlu hús sem nú bíða örlaga sinna með brotnar rúður og byrgðar dyr .
Teikningarnar af svokölluðum glæsihúsum eru líka til á pappírnum .
En peningarnir til að byggja þau eru ekki til .
Það er einföld og bláköld staðreynd .
Á þá samt að rífa húsin og skilja eftir sár í borgarmyndinni ? Eða á að leyfa þeim að standa enn lengur ónotuð og verða smátt og smátt enn ömurlegri ásýndum ? Niðurrif hefur ekki verið leyft af þar til bærum aðilum , þannig að aðstoð lögreglu við að rífa húsið við Vatnsstíg hlýtur að vera lögbrot .
Framganga þeirra þar , væntanlega að ósk hinna svonefndu eigenda , vekur upp áleitnar spurningar .
Þegar fíklar og útigangsfólk býr um sig í auðum húsum er ekki rokið til með tugi lögreglumanna , sjúkrabíla og slökkvilið .
En þegar tekið hefur verið til og málað , sett upp heimili og pottaplöntur komnar í glugga , þá er um að ræða brot á helgum eignarrétti sem bregðast þarf við af fullum þunga .
Var ef til vill skaðlegt fyrir húseigendur að sýnt væri fram á notagildi hússins ? Eitt af því sem menn horfa nú til með vonarglampa í augum er aukin ferðamennska .
Hvað skyldi nú ferðamönnum sem labba Laugaveginn hugnast best ? Þar átti að reisa steyptar og glerjaðar hallir og turna sem eru næsta líkir því sem þeir þekkja heiman að , semsagt hlutlausan og sviplausan nútíma miðbæ .
Það verður ekki gert á næstunni , svo einfalt er það nú .
Í staðinn mun ferðamönnunum bjóðast að horfa á hálfrifin og hrörleg hús eða eyður í götumyndinni – nú , eða þá að þriðja leiðin verði valin .
Ef skapandi og óhefðbundnar hugmyndir verða virkjaðar til góðra hluta getum við eignast skrýtinn og skemmtilegan miðbæ , ólíkan öllum öðrum .
Gömlu húsin má lána eða leigja meðan ekki eru komnar fram ákveðnar og raunhæfar tillögur um annað og betra .
Með vinnuframlagi sínu og hugmyndauðgi gæti ungt fólk og listamenn glætt bæinn lífi og fjöri .
Borgin verður að stöðva framgöngu húsgammanna .
Þeir eru laskaðir eftir flugið og sleikja nú sár sín , ef til vill helsærðir .
Þeir eiga ekki að ráða ferðinni lengur .
Höfundur er rithöfundur og myndlistarmaður .
