Pocahontas í samnefndri Walt Disney-teiknimynd frá 1995 byggist að hluta á lífi indjánastúlku og raunverulegum atburðum um aldamótin 1600 í Norður-Ameríku .
Pocahontas gat sér gott orð fyrir að stuðla að friði milli innfæddra og enskra landnema í Jamestown í Virginiu – og giftast loks einum þeirra , John Rolfe , 5. apríl árið 1614 .
Hún var dóttir Powhatan , höfðingja samnefnds veldis , sem samanstóð af 28 ættbálkum í Tidewater-héraði .
Pocahontas var aðeins tólf ára 1607 þegar hún sýndi mikla hetjudáð og bjargaði lífi Johns Smiths , fyrirliða landnemanna .
Hann hafði verið tekinn til fanga og leiddur fyrir Powhatan þegar litla stúlkan fleygði sér yfir hann þar sem hann lá á steini og beið þess að höfuð sitt fyki .
Powhatan sá aumur á Smith og sleppti honum lausum .
Í kjölfarið tókst góð vinátta með þeim Smith og mönnum hans og Pocahontas .
Hún kom oft í heimsókn í landnemabyggðina og varð hvers manns hugljúfi , enda lífsglöð stúlka og áhugasöm um að læra ensku , sem kom nýbúunum að góðum notum .
Heimsóknir hennar lögðust þó af eftir að Smith hélt til Englands 1609 .
Fjórum árum síðar tók landi hans , Sir Samuel Argall , Pocahontas í gíslingu í von um að geta bjargað nokkrum enskum föngum og náð aftur vopnum og tólum ýmiskonar , sem indjánarnir höfðu stolið .
Þótt Potwhatan gæfi sjö Englendingum frelsi , hljóp snurða á þráðin þegar hann neitaði að skila vopnum og tólum og um leið fóru frekari samningaviðræður út um þúfur .
Rebecca Rolfe Þar með höfðu Englendingarnir örlög Pocahontas í hendi sér .
Þeir fluttu hana frá Jamestown til Henricus , annarrar enskrar landnemabyggðar , og munu hafa komið fram við hana af fyllstu kurteisi og virðingu .
Hún snerist til kristni , var skírð Rebecca og játaðist John Rolfe , virtum og guðhræddum enskum landnema og tóbaksræktanda í Virginiu .
Faðir hennar sem og sir Thomas Dale , ríkisstjóri Virginiu samþykktu ráðahaginn , sem talinn er hafa átt stóran þátt í að tryggja frið milli Englendinganna og indjánanna á meðan Powhatan lifði .
Vorið 1616 sigldi Pocahontas ásamt eiginmanni og eins árs syni þeirra , Thomasi , og hópi innfæddra með sir Dale til Englands .
Þar tók aðallinn henni með kostum og kynjum og Virginia-félagið , sem hafði átt erfitt með að fá evrópska fjárfesta til að nema land í Jamestown notfærði sér vinsældir hennar til þess að sannfæra þá um að öllu væri óhætt í nýja heiminum .
Þótt ekki væsti um Pocahontas þoldi hún illa kalt loftslagið og veiktist af lungnasjúkdómi að því er talið er .
Hún afréð að halda heim , en versnaði rétt eftir að skipið lét úr höfn og lést í Gravesend við suðurbakka árinnar Thames þar sem hún var jarðsett 21. mars 1617 , aðeins tuttugu og tveggja ára .
Eftir lát hennar hélt Rolfe aftur til Virginiu , en sonur þeirra varð eftir í Englandi til ársins 1635 .
Þá fór hann til föður síns í Virginiu og gerðist farsæll tóbaksræktandi .
