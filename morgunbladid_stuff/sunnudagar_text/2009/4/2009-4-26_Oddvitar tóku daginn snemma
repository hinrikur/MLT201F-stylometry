Eftir Magnús Halldórsson magnush@mbl.is KJÖRSÓKN byrjaði vel í flestum kjördæmum og höfðu meðal annars milli 13 og 14 prósent kosið í Reykjavík og í Kraganum klukkan 12 , skömmu áður en Morgunblaðið fór í prentun , sem er nokkru meira en árið 2007 .
Fólki á kjörskrá fjölgaði um 6.566 frá kosningunum 2007 .
Víðast hvar hófst kjörfundur klukkan 9 í gærmorgun í kjördæmunum sex .
Flestir kjósendur voru í Suðvesturkjördæmi , eða Kraganum .
Þar voru 58.203 á kjörskrá .
Fámennasta kjördæmið var , eins og í síðustu kosningum , Norðvesturkjördæmi með 21.294 kjósendur á kjörskrá .
Aldrei fyrr hefur alþjóðasamfélagið fylgst jafnnáið með gangi mála hér á landi og nú , en fjölmargir blaða- og fréttamenn frá erlendum fjölmiðlum eru staddir hér á landi til að fylgjast með kosningunum og myndun nýrrar ríkisstjórnar .
