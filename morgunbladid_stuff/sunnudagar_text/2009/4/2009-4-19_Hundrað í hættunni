Eftir Orra Pál Ormarsson orri@mbl.is Rignt hefur kýrhausum og klakatorfum í Katalóníu í vetur .
Það hefur raunar gerst víðar , eða hvarvetna sem sparksveit þeirra Börsunga hefur drepið niður fæti .
Það eru nefnilega ekki hefðbundnir regndropar sem falla af himnum , heldur mörk – í öllum regnbogans litum .
133 stykki hefur Barcelona skorað í 50 leikjum á öllum mótum .
87 í spænsku deildinni , 13 í bikarnum og 33 í Meistaradeild Evrópu að meðtöldum fjórum í undanrásum þess móts síðastliðið haust .
Það gerir 2,66 mörk að meðaltali í leik .
Ýmsir kappar hafa lagt hönd á plóginn en ábyrgðin á þessu makalausa afreki hvílir að mestu á herðum framvarðanna þriggja .
Þeir heita Thierry Henry , Samuel Eto ' o og Lionel Messi .
Samtals hefur þetta þríeyki gert hvorki fleiri né færri en 85 mörk eða 64% allra marka liðsins í vetur .
Á sundurliðunarblaðinu stendur : Messi 32 mörk í 43 leikjum , Eto ' o 31 mark í 40 leikjum og Henry 22 mörk í 32 leikjum .
Fáum sögum fer af slíku þunnlífi upp við markið .
Barcelona á a.m.k. eftir að leika ellefu leiki á leiktíðinni , tólf komist liðið í úrslitaleik Meistaradeildarinnar í Róm .
Það þýðir að möguleikar þremenninganna á því að gera samtals eitt hundrað mörk eru raunhæfir .
Það verður satt best að segja að teljast líklegra en hitt .
Enda þótt gæði þessara leikmanna verði seint dregin í efa getur enginn haldið því fram að hann hafi átt von á þessum ósköpum síðastliðið haust .
Flestir bjuggust raunar við því að séníið Lionel Messi bætti sig í vetur enda hefur þessi 21 árs gamli Argentínumaður verið á hraðri uppleið undanfarin misseri .
Er nú af mörgum talinn fremstur meðal jafningja í sparkheimum .
Enginn fór þó fram á að hann tvöfaldaði sinn besta árangur sem var sautján mörk veturinn 2006-07 .
Þar að auki hefur Messi átt fjórtán sendingar sem gefið hafa mark .
Framganga hans á leiktíðinni minnir um margt á það sem Cristiano Ronaldo gerði fyrir Manchester United í fyrra – þegar hann sleit upp tré og færði fjöll án þess að blása úr nös .
Messi þarf að gera tíu mörk til viðbótar ætli hann að jafna árangur Ronaldos .
Meiri markaskorari en Maradona Ýmislegt bendir til þess að Messi ætli að verða meiri markaskorari en sjálfur Diego Maradona en samanburður á þessum snillingum á eftir að færast í vöxt á komandi misserum .
Mest skoraði Maradona 43 mörk í Argentínu , í 45 leikjum fyrir Argentinos Juniors 1980 , en eftir að hann færði sig um set til Evrópu skoraði hann aldrei meira en 21 mark á leiktíð , fyrir Napoli á Ítalíu 1987-88 , í 39 leikjum .
Hafi Lionel Messi farið fram úr björtustu vonum sparkelskra Börsunga , hvað má þá segja um Samuel Eto ' o og Thierry Henry ? Kamerúninn , sem varð 28 ára í síðasta mánuði , hefur skorað grimmt fyrir félagið , 124 mörk í 187 leikjum , en meiðsli voru honum fjötur um fót tvö undangengin tímabil .
Fyrir vikið höfðu menn miklar efasemdir um að hann ætti framtíð fyrir sér á Nývangi síðastliðið sumar og nýi knattspyrnustjórinn , Josep Guardiola , lét meira að segja í það skína að honum væri ofaukið .
Sjálfur hafði Eto ' o önnur áform og hefur skorað eins og berserkur í vetur .
Hann vantar aðeins þrjú mörk til að jafna sinn besta árangur til þessa , 34 mörk tímabilið 2005-06 .
Nú vill ekki nokkur maður í Katalóníu að hann rói á önnur mið. Enn fleiri höfðu afskrifað Henry .
Frakkinn var orðinn 31 árs þegar flautað var til leiks sl. haust og eftir erfitt fyrsta ár í Katalóníu – þar sem hann gerði að vísu 19 mörk – benti margt til þess að honum væri farin að förlast geta .
Krafturinn virtist á undanhaldi og Henry gaf ítrekað í skyn að honum líkaði ekki lífið úti á vinstri vængnum .
Guardiola birtist þá eins og frelsandi engill á Nývangi og Henry er eins og nýr maður .
Hann deilir kannski ekki og drottnar með sama hætti og hann gerði árum saman í Englandi en því fer fjarri að tankurinn sé tómur .
Henry þarf að taka gríðarlegan endasprett ætli hann að bæta sinn besta árangur , 39 mörk með Arsenal 2003-04 , en það breytir ekki því að Börsungar hafa nú loksins fengið leikmanninn sem þeir töldu sig hafa keypt .
Auk eigin framlags hefur Henry lagt upp ellefu mörk fyrir félaga sína .
Ekki er ofsögum sagt að Messi , Eto ' o og Henry séu ein svakalegasta þrenning sem sögur fara af í sparkheimum .
Alltént vekur engin sóknarsveit meiri ótta nú um stundir .
Ólíklegt er að afrekið sem þeir eru að vinna verði leikið eftir í bráð .
Ekki nema þeir geri það sjálfir að ári .
Stefnir á þrennuna Mörk eru dásamleg .
Því fleiri , þeim mun betra .
Yfirstandandi leiktíð gæti samt orðið eftirminnileg fyrir fleiri hluta sakir í Barcelona .
Liðið hefur ekki aðeins leikið knattspyrnu með listrænu ívafi í allan vetur heldur er það ennþá með í slagnum um alla helstu titla .
Stefnir ótrautt að því að vinna þrefalt .
Börsungar hafa sex stiga forystu á Real Madrid á toppi Lígunnar , efstu deildar á Spáni , þegar átta umferðum er ólokið .
Um tíma leit út fyrir að liðið ætlaði að stinga af í mark en eftir smávægilegt hikstakast fyrir fáeinum vikum dró saman með erkifjendunum .
Börsungar hafa nú fundið skotskóna á ný .
Þeir eiga raunar eftir að mæta Madrídingum á Santiago Bernabéu 3. maí næstkomandi í leik sem í daglegu tali gengur undir nafninu El Clásico .
Þessi tvö félög eru sem kunnugt er í algjörum sérflokki í spænsku knattspyrnunni , Real hefur 31 sinni orðið meistari , þar af tvö undanfarin ár , en Börsungar 18 sinnum , síðast vorið 2006 .
Sama vor varð félagið einnig Evrópumeistari í annað sinn í sögunni .
Börsungar stefna nú leynt og ljóst að því að endurtaka þann leik .
Liðið mætir Chelsea í undanúrslitum að þessu sinni en þau ágætu félög hafa marga hildina háð í Meistaradeildinni á umliðnum árum .
Miðað við leiki liðanna í átta liða úrslitunum er óhætt að lofa markaregni .
Átján mörk voru gerð í þeim leikjum fjórum .
Þriðji bikarinn sem er innan seilingar er bikar spænska knattspyrnusambandsins en á þeim vettvangi er Barcelona komið alla leið í úrlitaleikinn .
Mætir Athletic Club frá Bilbao á Mestalla-leikvanginum 13. maí næstkomandi .
Álagið er sumsé mikið – innan vallar sem utan .
Það er betra fyrir lyfsala í Katalóníu að birgja sig upp af haldgóðum stílum .
Önnur spræk þríeyki Markaskorun þremenninganna hjá Barcelona er með miklum ólíkindum .
Til samanburðar hafa sókndjörfustu leikmenn erkifjendanna í Real Madrid , Gonzalo Higuaín , Raúl og Ruud van Nistelrooy , aðeins gert 47 mörk á sparktíðinni .
Þess ber þó að geta að sá síðastnefndi gekk snemma úr skaftinu vegna meiðsla .
Sé arftaki hans , Klaas Jan Huntelaar , tekinn með í dæmið sem fjórði maður hækkar talan upp í 55 .
Þá vantar enn 30 mörk upp á .
Þremenningarnir sem höggva næst skyttum Börsunga í Evrópu eru Cristiano Ronaldo , Wayne Rooney og Dimitar Berbatov sem hafa þegar allt er lagt saman skorað 51 mark fyrir Manchester United á þessum vetri .
Þrír markahæstu menn Englandsmeistaranna þóttu fara á kostum í fyrra en þá gerðu Ronaldo , Rooney og Carlos Tévez alls 79 mörk .
Börsungar hafa þegar gert betur .
Annar þriggja manna hópur sem hefur verið funheitur undanfarin misseri er Franck Ribéry , Luca Toni og Miroslav Klose hjá Bayern München , sem Börsungar voru að enda við að skola með baðvatninu út úr Meistaradeild Evrópu .
Þeir gerðu samtals 73 mörk fyrir Bæjara á liðnu ári en eru einungis komnir með 47 nú .
