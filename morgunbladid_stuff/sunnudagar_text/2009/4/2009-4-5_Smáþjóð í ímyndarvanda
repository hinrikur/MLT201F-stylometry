Eftir Jóhönnu Maríu Vilhelmsdóttur jmv@mbl.is Þegar stigið er út úr flugvélinni á alþjóðaflugvellinum í Skopje blasir við upplýst skilti á flugstöðinni : " Flugvöllur Alexanders mikla .
" Það er lítil flugstöð með stórt nafn , en Makedóníumenn hampa Alexander sem sínum .
Glæsihótelið í Skopje heitir " Höll Alexanders " og nafn hans prýðir marga bygginguna í landinu .
Þessi árátta ungs smáríkis , sem fékk fyrst fullveldi árið 1991 , er nokkuð sem ergir nágrannana Grikki verulega .
Að mati Grikkja eru Makedóníumenn að reyna að ræna þá hellenska arfinum en Makedóníumenn fullyrða að auk Alexanders mikla sé heimspekingurinn Aristóteles einnig þeirra maður .
Þá hefur 18 ára löng deila um nafn landsins Makedóníu einnig valdið milliríkjadeilum .
Vegna nafnadeilunnar beittu Grikkir neitunarvaldi innan Nató í fyrra , gegn inngöngu Makedóníu í bandalagið .
Þá hafa Grikkir jafnframt hótað að beita neitunarvaldi vegna hugsanlegrar inngöngu landsins í Evrópusambandið .
Alþjóðasamfélagið hefur fylgst grannt með forseta- og sveitarstjórnarkosningum sem staðið hafa yfir í Makedóníu .
Það er ekki síst vegna átaka sem einkenndu þingkosningar í Makedóníu í fyrra en þá lét einn maður lífið í átökum á kosningaskrifstofu í höfuðborginni Skopje .
Góðar kosningar gefa tækifæri Fyrri umferð kosninganna lauk þann 22. mars síðastliðinn en önnur umferð reyndist nauðsynleg og fer hún fram í dag .
Í kosningunum mætast forsetaframbjóðendurnir sem flest atkvæði fengu í síðustu umferð , George Ivanov fyrir Íhaldsflokkinn og sósíaldemókratinn Ljubomir Frckoski .
Það var niðurstaða alþjóðlegra eftirlitssveita Öryggis- og samvinnustofnunar Evrópu ( ÖSE ) að fyrri hluti kosninganna í Makedóníu hefði farið vel fram .
" Fyrri umferð kosninganna er auðvitað bara undanúrslit í kosningaferlinu , " sagði Olli Rehn , stækkunarstjóri ESB , að fyrri umferð lokinni .
Með því gaf hann í skyn mikilvægi þess að seinni umferð kosninganna fari álíka vel fram og sú fyrri , það gæti orðið til þess að greiða fyrir aðgengi Makedóníu að ESB .
Evrópusambandsaðild var þungamiðjan í kosningabaráttunni í ár en margir landsmanna líta á aðild að ESB sem aðallausnina á miklu atvinnuleysi og fátækt .
Kosningabaráttan var mjög umfangsmikil og settu auglýsingaspjöld af frambjóðendum svip sinn á höfuðborgina og bæi landsins .
Allt mögulegt pláss var notað til að koma veggspjöldum frambjóðenda fyrir , m.a. á vegaskilti og þvottasnúrur .
Óvissa Balkanlandanna í ljósi kreppu Vegna óvissu í efnahagsmálum hafa nokkur aðildarlönd Evrópusambandsins , með Þýskaland í broddi fylkingar , viljað hægja á stækkun sambandsins .
Það hefur leitt til þess að fremur fátækar Balkanþjóðirnar , sem allar hafa rennt hýru auga til ESB , eru í óvissu um framvindu mála .
Angela Merkel , kanslari Þýskalands , kallaði eftir því nýlega að hlé yrði gert á stækkun sambandsins þegar innganga Króatíu yrði gengin í gegn eftir nokkur ár .
Á fundi utanríkisráðherra ESB um síðustu helgi reyndu ráðherrarnir að létta á áhyggjum yfirvalda Albaníu , Bosníu , Króatíu , Makedóníu , Svartfjallalands og Serbíu .
Áhersla var lögð á mikilvægi þess að löndin héldu markmiðum sínum um inngöngu í ESB til streitu .
Það væri grundvallaratriði fyrir stöðugleika , sættir og framtíð Balkansvæðisins .
´ Kosningaeftirlit í hnédjúpum snjó Blaðamaður Morgunblaðsins fékk í liðnum mánuði tækifæri til að sinna kosningaeftirlitsstörfum á vegum Öryggis- og samvinnustofnunar Evrópu ( ÖSE ) í forseta- og sveitarstjórnarkosningum í Makedóníu .
Förinni var heitið til eftirlits í bænum Krusevo og nærliggjandi sveitum í suðurhluta landsins .
Krusevo er frægur bær að mörgu leyti , hann er talinn liggja hæst allra bæja á Balkansvæðinu , eða í 1.350 metra hæð .
Þar átti Ilinden-uppreisnin gegn Tyrkjum sér einnig stað árið 1903 en hún er Makedóníumönnum hjartfólgin sem tákn um baráttu þjóðarinnar fyrir frelsi og lýðræði .
Svæðið þykir nokkuð rólegt og þar búa Albanar og Makedóníumenn að mestu leyti í sátt og samlyndi .
Helsta ógnin við viðunandi framkvæmd kosninganna í Krusevo reyndist því ekki vera af mannavöldum heldur náttúrunnar .
Á sjálfan kosningadaginn og daginn áður gerði mestu snjóa sem um getur í Krusevo á þessum árstíma í 20 ár .
Snjónum kyngdi niður og ferja þurfti kosningagögn með herbílum upp í þorp sem hafði fennt inni og aflýsa varð kosningum í nokkrum þeirra .
Bílakostur Makedóníumanna er ekki upp á marga fiska og því stöðvaðist fljótlega öll umferð í sveit og bæ .
Snjórinn gerði því einnig kosningaeftirlitsfólki erfitt fyrir sem varð að taka fram gönguskóna og ganga á milli kjörstaða í bröttum brekkum og hnédjúpum snjó .
Staðreyndir Spurningin um Alexander mikla og hellenska arfinn er ekki eina málefnið sem angrar Grikki .
Að mati grískra yfirvalda býður Makedóníu-nafnið þeirri hættu heim að Makedóníumenn falist smám saman eftir yfirráðum í héraðinu Makedóníu , sem er í norðurhluta Grikklands .
Vegna þrýstings frá Grikkjum hafa Makedóníumenn neyðst til að nefna land sitt " Fyrrum júgóslavneska lýðveldið Makedónía " á alþjóðavettvangi .
Deilur þjóðanna náðu vissu hámarki á milli 1992 og 1995 þegar grískir stjórnmálamenn lýstu yfir vilja til að hefja stríð við Makedóníu til að þvinga yfirvöld til nafnbreytingar .
Reynt var að knésetja Makedóníu með efnahagsþvingunum en það varð einungis til að einangra stöðu Grikklands í Evrópu .
Átök á milli vopnaðra hópa Albana voru byrjunin á átökum sem breiddust út árið 2001 .
Átökin hófust við landamæri Kosovo en breiddust fljótt út um fjallahéraðið Tetovo og fleiri norðurhéruð landsins .
Átökin leiddu til þess að um 100.000 manns hröktust frá heimilum sínum eða flúðu úr landi .
Markmið frelsishers Albana voru að ná fram stjórnarskrárbreytingum til að tryggja aukin réttindi Albana , sem eru minnihlutahópur í Makedóníu .
Vegna þrýstings frá alþjóðasamfélaginu var mynduð ríkisstjórn fjögurra helstu flokka þingsins árið 2001 .
Formlegt friðarsamkomulag , sem nefnist Ohrid-samkomulagið , var undirritað í kjölfarið .
Samkomulagið veitti Albönum aukin réttindi , m.a. rétt til opinberrar notkunar albanskrar tungu og aukinnar þátttöku í stjórnsýslu landsins .
Samkomulagið kom því mjög til móts við kröfur albanska frelsishersins .
