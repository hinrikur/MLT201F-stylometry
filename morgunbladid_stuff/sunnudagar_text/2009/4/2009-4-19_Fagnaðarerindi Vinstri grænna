Nokkuð hefur þótt skorta á að stjórnmálaflokkarnir hafi sagt kjósendum á skýru og skiljanlegu máli hvað þeir ætlist fyrir komist þeir í ríkisstjórn eftir kosningar .
Þessi gagnrýni á þó engan veginn við Vinstrihreyfinguna – grænt framboð .
Þar á bæ vita menn nákvæmlega hvað þeir ætla sér og hafa sent greinargóð og auðskiljanleg kosningaloforð til landsmanna um lækkun launa og hækkun skatta .
Kjósendur Vinstri grænna geta ekki rekið upp harmakvein þegar kosningaloforð flokksins skella á þeim af fullum þunga í endurnýjaðri ríkisstjórn Samfylkingar og Vinstri grænna .
Þessir kjósendur voru ekki tældir inn í kjörklefann á fölskum forsendum .
Þeim var sagt fyrirfram hvað þeir væru að kjósa yfir sig og féllust fúslega á þau kjör .
Þannig að þeir hljóta að mæta launalækkunum sínum og skattahækkunum með fögnuði hins þolgóða píslarvotts sem glaður gengur svipugöngin í þágu málstaðarins .
Og málstaður VG er vitanlega sá að peningar séu af hinu illa og best sé fyrir ríkisvaldið að taka til sín allan þann viðbjóðslega gróða sem þegnarnir hafi hugsanlega af vinnu sinni .
Það eru erfiðir tímar og VG ætlar sannarlega að leggja sitt af mörkum til að þeir reynist landsmönnum enn erfiðari .
Hreyfingin sér enga ástæðu til að efla atvinnulífið eða opna fyrir umræðu um aðild Íslands að Evrópusambandinu .
Nei , nú skal horfið aftur til gamalla tíma þegar lífið var streð og þegnarnir mættu hverjum degi með þungu andvarpi hins stritandi manns .
Vinstri grænir eru alveg sér á parti í íslenskri pólitík .
Sjálfstæðisflokkur , Framsóknarflokkur og Samfylking hafa ekki boðað launalækkanir og umtalsverðar skattahækkanir heldur vilja leita annarra leiða .
Þessir flokkar gera sér grein fyrir að ekki er hægt að leggja meiri álögur á einstaklinga og fyrirtæki en þegar hefur verið gert .
Sjálfstæðisflokkurinn sýnist flokka staðfastastur í því að hafna skattahækkunum og góðir menn hljóta að vona að flokkurinn meini það sem hann segir .
En það er reyndar meinið , að þessa dagana er svo erfitt að trúa nokkru því sem frá þeim flokki kemur .
Og Samfylkingin er svo áhrifagjörn að jafnvel jafnlyndustu menn hljóta að vera á glóðum hvern þann dag sem hún er í stjórnarsamstarfi við Vinstri græna .
Þar er hætt við vinstri víxlsporum á hverjum degi með hörmulegum afleiðingum fyrir þjóð sem má ekki við fleiri áföllum .
Yfirvofandi er áframhaldandi ríkisstjórnarsamstarf Samfylkingar og Vinstri grænna .
Skoðanakannanir sýna að þetta samsull hugnast þjóðinni nú um stundir .
En það þarf ekki glöggt fólk til sjá að svo mun ekki verða lengi .
Þegar Vinstri grænir taka að breiða úr sér og launalækkanir og skattahækkanir verða að raunveruleika þá mun þjóðinni verða verulega brugðið .
Þá verður ekki svo auðveldlega aftur snúið .
kolbrun@ mbl.is Kolbrún Bergþórsdóttir 