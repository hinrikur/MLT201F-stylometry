Kosningabaráttan er að koðna niður í leiðindi og karp um smáatriði .
Æ fleiri hafa á tilfinningunni að hinum stóru spurningum varðandi framtíð lands og þjóðar sé ósvarað af hálfu flokkanna , sem keppa um atkvæði okkar .
Flokkarnir horfast ýmist ekki í augu við þann grafalvarlega vanda , sem þjóðin stendur frammi fyrir , eða þeir þori í raun ekki að segja þjóðinni hversu alvarleg staðan er og hversu róttækar aðgerðir geti þurft til að komast út úr henni .
Hvernig á að loka gatinu ? Stefna flokkanna í ríkisfjármálunum er líklega skýrasta dæmið um þetta .
Tekjur ríkissjóðs hafa hrunið .
Fyrirtæki , sem skiluðu miklum hagnaði , eru farin í gjaldþrot .
Laun hafa lækkað og þúsundir manna misst vinnuna .
Viðskipti og velta hafa minnkað .
Á móti koma ný útgjöld ; það þarf að endurfjármagna bankana , greiða atvinnuleysisbætur , borga af erlendum lánum sem tekin hafa verið .
Hvernig á að ná endum saman ? Samkvæmt samkomulagi ríkisstjórnarinnar og Alþjóðagjaldeyrissjóðsins þarf líklega að lækka ríkisútgjöld um a.m.k. 35-55 milljarða króna .
Stjórnmálaflokkarnir virðast tiltölulega ónæmir fyrir alvarleika málsins .
Það kemur til dæmis fram í litlu máli eins og því , að Alþingi samþykkti fyrir stuttu , með atkvæðum þingmanna stjórnarflokkanna gegn fáeinum mótatkvæðum sjálfstæðisþingmanna , lög um að fjölga þeim , sem þiggja listamannalaun .
Um skynsemi þeirrar ráðstöfunar nægir að vitna til umsagnar fjármálaráðuneytisins um frumvarpið : " Ekki er gert ráð fyrir þessum auknu útgjöldum í fjárlögum ársins 2009 né í áætluðum útgjöldum næstu fjögur árin .
Vegna mikils halla á ríkissjóði mun því þurfa að fjármagna útgjöldin með lántökum .
" Í Morgunblaðinu í dag , laugardag , er gerð enn ein atrennan að því að fá fram hvar og hvernig flokkarnir ætla að brúa bilið í ríkisfjármálunum .
Önundur Ragnarsson blaðamaður ræddi við formenn allra flokkanna .
Og eins og hann segir sjálfur , er " ekki hægt að segja að neitt framboð hafi mjög mótaðar hugmyndir um hvar skurðarhnífurinn eigi að koma niður á endanum .
" Sum svörin einkennast af óraunsæi .
Herbert Sveinbjörnsson , formaður Borgarahreyfingarinnar , segir að semja verði upp á nýtt við Alþjóðagjaldeyrissjóðinn .
Svona mikill niðurskurður komi ekki til greina .
" Við erum ekki reiðubúin að afsala okkur heilbrigðis- og menntakerfinu til að uppfylla skilyrði sem við ráðum ekki við , " segir Herbert .
Guðjón Arnar Kristjánsson , formaður Frjálslynda flokksins , tekur í sama streng og vill endursemja við gjaldeyrissjóðinn ; telur hægt að skera niður um 5-6 milljarða í mennta- , velferðar- og heilbrigðisþjónustu .
Borgarahreyfingin og Frjálslyndi flokkurinn munu svo væntanlega svara því fyrir kosningar hvernig eigi að fara að því að reka frábært mennta- og velferðarkerfi , sem tekjur ríkisins standa ekki undir og þjóðin hefur ekki efni á .
Aðeins meira vit er í svörum formanna stjórnarflokkanna , sem sitja nú með alla ábyrgðina í fanginu .
Jóhanna Sigurðardóttir forsætisráðherra segir að ekki sé hægt að láta útgjöld velferðarráðuneytanna ósnert .
En hún vill brúa bilið að hluta með skattahækkunum .
Sami tónn er í Steingrími J. Sigfússyni fjármálaráðherra ; hann vill hækka skattana , þótt hann vilji fara varlega í það .
Enn hefur Steingrímur – eða nokkur annar úr stjórnarliðinu – ekki fengizt til að útskýra hvernig eigi að ná inn verulegum skatttekjum án þess að það bitni á milli- og lágtekjufólki .
Allt talið um að skattleggja hátekjufólk og stóreignamenn hljómar vel í eyrum sumra , en staðreyndin er sú að hópurinn hefur skroppið saman og nýir skattar á hann skila aðeins fáeinum milljörðum króna .
Ef stjórnmálamenn vilja ná í verulegar tekjur með sköttum , verða þeir að leggja aukna skatta á alla þjóðina .
Og þá eiga þeir líka að þora að segja það .
Steingrímur J. segist vilja hagræða , sameina stofnanir og fleira af því tagi , en stefna flokks hans bendir ekki til að hann hafi leyfi til að hrófla við stóru útgjaldaliðunum í rekstri ríkisins .
Þannig segir í landsfundarályktunum vinstri grænna að nauðsynlegt sé að ræða við Alþjóðagjaldeyrissjóðinn um að " milda þær aðgerðir sem fara þarf í til að draga úr ríkishalla á næstu árum .
" Flokkurinn vill fara varlega í að fækka störfum hjá hinu opinbera , verja félagslega kerfið eins og kostur er og tekur beinlínis fram að ekki eigi að draga úr fjárveitingum til menntunar .
Í ályktunum VG úir síðan og grúir af alls konar tillögum um bráðnauðsynleg aukin ríkisútgjöld , t.d. hærri námslán , hærri vaxtabætur , húsaleigubætur og þannig mætti áfram telja .
Þetta er algjörlega galin stefna við núverandi aðstæður og má undrun sæta að 28% þjóðarinnar telji sig skrifa upp á hana , samkvæmt skoðanakönnunum .
Mesta raunsæisglætan í ríkisfjármálunum er í svörum Bjarna Benediktssonar , formanns Sjálfstæðisflokksins , sem nefnir beinlínis stóru útgjaldaráðuneytin tvö , menntamálaráðuneytið og heilbrigðisráðuneytið , þegar hann er spurður hvar skera eigi niður .
Árangur næst ekki í ríkisfjármálunum nema taka á þessum málaflokkum , hversu sársaukafullt sem það kann að verða .
Sigmundur Davíð Gunnlaugsson , formaður Framsóknarflokksins , byrjar hins vegar á öfugum enda þegar hann segist treysta sér til að skilgreina hvar eigi ekki að skera niður , áður en hann tilgreini hvar sé hægt að spara .
Sérstaklega af hálfu stjórnarflokkanna , sem hafa heitið því að starfa áfram saman eftir kosningar og gætu haft til þess þingstyrk samkvæmt skoðanakönnunum , er ábyrgðarlaust og óheiðarlegt gagnvart kjósendum að gefa ekki skýr svör um ríkisfjármálin .
Það er rétt af leiðtogum flokkanna , sem allir svara því til að forgangsraða þurfi í þágu velferðarmálanna , að vilja þannig verja þá sem minnst mega sín .
En það er ekki ærlegt að gefa fólki í skyn , að við munum búa hér við óbreytt velferðarkerfi .
Staðreyndin er sú , að velferðarútgjöldin hafa þanizt út í góðærinu – um u.þ.b. 32% á mann undanfarin 10 ár – og við höfum ekki lengur efni á þeim .
Ein aðferðin til að spara í ríkisrekstrinum er að skoða ný ríkisútgjöld , nýjar ríkisstofnanir og ný verkefni , sem komið hafa til undanfarin 10 ár , og meta án hvers af þessu við getum verið .
Hefðu stjórnmálamennirnir samþykkt öll þessi útgjöld ef þeir hefðu vitað að skatttekjurnar myndu hrynja á árinu 2008 ? Hefði slíkt ekki verið álitið fullkomið ábyrgðarleysi , sem stefndi þjóðinni í voða ? Peningastefna í lausu lofti Annað stórmál , sem hangir í lausu lofti fyrir kosningarnar , er framtíð gjaldmiðilsins og peningastefnunnar .
Það blasir við öllum , sem vilja sjá það , að krónan er ónýtur gjaldmiðill .
Án nothæfrar myntar mun íslenzkt efnahagslíf aldrei rétta úr kútnum .
Samt hefur meirihluti stjórnmálaflokkanna í raun enga stefnu út úr þessum ógöngum .
Þetta sýnir sig glögglega í skýrslu Evrópunefndar ríkisstjórnarinnar , sem kynnt var í gær , föstudag .
Þar eru kostirnir við upptöku evru hér á landi dregnir skýrt fram .
Og jafnframt leitt skýrt í ljós að hvorki einhliða upptaka evru né tvíhliða samkomulag við Evrópusambandið um gjaldmiðilssamstarf eru færar leiðir .
Hvaða ályktanir draga flokkarnir af því ? Samfylkingin , ásamt Alþýðusambandinu , þrennum af aðildarsamtökum Samtaka atvinnulífsins og Viðskiptaráði , vill stefna að aðild að Evrópusambandinu og upptöku evru .
Einhvern tímann hefði þótt saga til næsta bæjar að Viðskiptaráð og Samfylkingin væru sammála í jafnstóru máli .
En kannski hefði verið vænlegra til árangurs að Samfylkingin næði sameiginlegri niðurstöðu með hinum stjórnarflokknum um það hvert bæri að stefna í gjaldmiðilsmálunum .
Framsóknarflokkurinn og Vinstri græn tyggja upp landsfundarályktanir í sérálitum sínum ; Framsókn vill aðildarviðræður við ESB , en með svo ströngum skilyrðum að vandséð er að þær leiði til nokkurrar niðurstöðu .
VG heldur fast við sitt ; telur Íslandi bezt borgið utan ESB og býður enga lausn í gjaldmiðilsmálunum .
Sjálfstæðisflokkurinn kemur hins vegar með nýtt útspil .
Hann vill samstarf við Alþjóðagjaldeyrissjóðinn um að Ísland fái að taka upp evru .
Rökstuðningurinn fyrir því er eftirfarandi : " Helsti kostur þess að taka upp nánara samstarf við Evrópusambandið er að mati flestra sá efnahagslegi stöðugleiki er fælist í að geta tekið upp hinn sameiginlega gjaldmiðil Evrópusambandsins , evruna .
Evrópusambandið hefur hins vegar ekki verið til viðræðu til þessa um að önnur ríki taki upp evru án fullrar aðildar að sambandinu .
Sú staða virðist hins vegar vera að breytast .
Í nýlegri skýrslu á vegum Alþjóðagjaldeyrissjóðsins er hvatt til að Evrópusambandið slaki verulega á þeim skilyrðum sem sett eru fyrir evruaðild þannig að ríki í Mið- og Austur-Evrópu geti tekið upp evru í stað núverandi gjaldmiðla .
" Hvaða heimildir ætli fulltrúar Sjálfstæðisflokksins í Evrópunefndinni hafi fyrir því að afstaða ESB til evruupptöku ríkja utan sambandsins sé að breytast ? Hinn 6. apríl birti Financial Times eina frétt um skýrslu IMF ( sem talsmenn sjóðsins neita reyndar að tjá sig um ) .
Samkvæmt fréttinni leggur sjóðurinn til að slakað verði á skilyrðum fyrir upptöku evrunnar gagnvart ríkjum , sem þegar eru gengin í Evrópusambandið .
Þar kemur ekkert fram um breytta afstöðu ESB gagnvart evruupptöku ríkja utan sambandsins .
Og raunar kemur skýrt fram í fréttinni að evruríkin og Seðlabanki Evrópu séu á móti því að slaka þannig á kröfum gagnvart aðildarríkjum ESB í Austur-Evrópu .
Sérálit sjálfstæðismanna virðist því reist á hæpnum forsendum .
Það athyglisverðasta við það er að með því viðurkennir Sjálfstæðisflokkurinn að krónan dugi ekki og Ísland þurfi evru .
Hvað gerist þá eftir að látið verður á það reyna hvort Alþjóðagjaldeyrissjóðurinn geti hjálpað okkur að fá evruna án þess að ganga í ESB ? Ef það gengur ekki , hvaða ályktun ætla sjálfstæðismenn að draga af því ? Að krónan verði að duga ? Eða að eina leiðin til að fá nothæfan gjaldmiðil sé að ganga í Evrópusambandið ? Af hverju geta menn ekki horfzt í augu við staðreyndir í stað þess að reyna að kaupa sér tíma með því að skálda einhvern gerviraunveruleika í utanríkismálum ? Hvernig á að semja ? Fleiri stórmál eru lítið til umræðu fyrir kosningarnar .
Það ber til dæmis furðulítið á umræðum um það hvernig eigi að ljúka samningum við annars vegar Bretland og Holland um Icesave-skuldirnar og hins vegar við erlenda kröfuhafa í þrotabú gömlu bankanna .
Lyktir þessara viðræðna eru algjört lykilatriði , eigi að takast að endurreisa lánstraust Íslands erlendis og lagfæra þann skaða , sem bankahrunið hefur valdið á orðspori landsins .
Getur verið að allir stjórnmálaflokkarnir séu hræddir við lýðskrumara , sem hvetja til þess að Ísland setji sig á háan hest , neiti að standa við alþjóðlegar skuldbindingar og reyni að koma sem allra mestu af skaðanum af bankahruninu yfir á erlendar fjármálastofnanir og fjárfesta ? Slíkur belgingur er aðeins fallinn til eins : Að Ísland fái hvorki erlend lán né erlent áhættufé næstu áratugina .
Og þá er úti um endurreisn hagkerfisins .
Hreinskilin svör Ísland þarf ekki á stjórnmálamönnum að halda , sem neita að horfast í staðreyndir og viðurkenna vandann .
Og því síður að þeir segi ekki almenningi frá því hversu illa er komið fyrir landinu og hversu miklar fórnir getur þurft að færa til að koma því aftur á fæturna .
Í síðustu vikunni fyrir kosningar er kominn tími til að menn gefi hreinskilin svör .
Stjórnmálamennirnir þurfa að sýna bæði raunsæi og pólitískt hugrekki til að segja fólki eins og er .
