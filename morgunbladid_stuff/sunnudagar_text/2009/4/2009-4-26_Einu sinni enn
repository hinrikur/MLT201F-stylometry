BÆJARFULLTRÚAR Samfylkingarinnar í Kópavogi eru eins og rispuð plata .
Nú síðast birtist grein eftir þau Guðríði Arnardóttur og Hafstein Karlsson í Morgunblaðinu með sömu tuggunni og var í síðustu grein á undan og raunar greininni þar á undan líka .
Það skiptir engu þótt þeim sé svarað .
Sannleikurinn skiptir þau engu máli .
Til dæmis hefur Ólafur Þór Gunnarsson , bæjarfulltrúi Vinstri grænna í Kópavogi , rifjað upp fyrir þeim á bæjarstjórnarfundi 14. apríl sl. að samstaða var um að leggja fjármuni í erlenda menningardaga eins og áður .
Ekki er hann talsmaður meirihlutans í bæjarstjórn .
Ólafur Þór minnti þau líka á umræður um írska menningardaga en bæjarfulltrúar Samfylkingarinnar halda því fram að ég hafi aldrei gert grein fyrir þeim og þykjast koma af fjöllum .
Minnisleysið er sem betur fer ekki algilt í minnihlutanum .
Bæjarstjóra ber að framkvæma í samræmi við fjárhagsáætlun og því eru írskir menningardagar komnir á koppinn .
Samfylkingin leggst hinsvegar gegn framkvæmdum fyrr en fjárhagsáætlun , sem var þverpólitísk samstaða um , hefur verið endurskoðuð .
Skyldi vera fleira en menningarstarfsemi í fjárhagsáætlun bæjarins sem Samfylkingin vill ýta á undan sér og hafa í orði en ekki á borði ? Höfundur er bæjarstjóri í Kópavogi .
