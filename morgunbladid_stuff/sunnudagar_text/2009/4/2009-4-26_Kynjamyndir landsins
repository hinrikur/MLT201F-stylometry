Þegar landið vaknar af vetrarblundi , lýkst almáttugt auga þess upp og náttúran losnar úr læðingi , leikur við hvern sinn fingur og framkallar alls kyns furðumyndir í landið .
Það er fátt skemmtilegra en að rýna í þessar myndir , gefa ímyndunaraflinu lausan tauminn og eignast hlutdeild í þeirri kynjaveröld sem landið okkar er .
Á stærstu ljósmyndinni , þeirri fyrir ofan auga landsins , flæmist drekinn mikli fram Suðurland í allri sinni makt , sem okkur mönnunum fer bezt á að virða , þegar við virðum drekann fyrir okkur .
Efst til hægri teiknar Tungnaá ekki bara tvær kynjamyndir í landið , heldur eru þær fleiri og ekki allar eins .
Þar fyrir neðan hlykkjast Miðgarðsormur hjá Borg á Mýrum .
Næst teiknar á sig í vatn fram og neðst til hægri gefur að líta kjarvalskt andlit í landinu .
Í ljóðinu Krókárgerði lýsir Ólína Jónasdóttir frá Silfrastöðum í Skagafirði þeim hugmyndum sem hún sér í landinu .
Hún byrjar á því að minna okkur á að lesa landið með virðingu : Auðna og þróttur , oft má sjá , eru fljótt á þrotum .
Gakktu hljótt um garða hjá gömlum tóttarbrotum .
Svo segir hún m.a. : Inni í þröngu klettakró Króká söng í næði , leiddist öngum , er hér bjó , öll þau löngu kvæði .
Myndir hreinar hjúpast frið , hugans leynum orna .
Hér var einatt hinkrað við hestasteininn forna .
Þau myndljóð sem Raxi yrkir í þessari opnu og orna okkar hugans leynum , sýna auðvitað aðeins brotabrot af þeim fjársjóði sem felst í kynjamyndum landsins okkar .
Hvernig væri að nema staðar um stund og beina augum okkar að þeim ? Þær eru alls staðar ef að er gáð .
Við eigum heilt land af margbrotnum myndum og í senn svo miklu meira ef við gerumst ekki græðgismenn á gæði þess .
freysteinn@mbl.is 