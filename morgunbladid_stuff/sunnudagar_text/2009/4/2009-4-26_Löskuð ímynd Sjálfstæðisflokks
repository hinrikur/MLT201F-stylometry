Sjálfstæðisflokkurinn hefur áratugum saman haft sterka ímynd .
Sú ímynd varð skyndilega að engu í heimskulegri kosningabaráttu flokks sem missti allt sjálfstraust sama dag og hann komst í stjórnarandstöðu .
Sjálfstæðisflokkurinn hefur í augum fjölmargra minnt sumpart á vel þjálfaðan her þar sem allir marsera í takt vegna þess að flokksmenn vita að ef þeir fara alvarlega út af sporinu þá verða þeir ekki lengur hluti af heild .
Þeir sem standa utan Sjálfstæðisflokksins fylgjast af forvitni og furðu með þessum ríka flokksaga og gera sjálfkrafa ráð fyrir að þegar alvarleg vandamál steðji að flokknum sé herráðið kallað saman og semji snjalla aðgerðaráætlun sem gangi fullkomlega upp .
En í kosningabaráttu Sjálfstæðisflokksins gekk ekkert upp .
Þegar styrkjamálið margfræga kom upp steingleymdist að kalla herráðið saman til að samræma framburð manna .
Hinir grunuðu voru því á harðahlaupum og margsaga í vondu máli sem engin leið var fyrir flokkinn að þvo sig af , þótt mikið væri reynt að klína skítnum á einn mann , Guðlaug Þór Þórðarson , af því sú niðurstaða hefði verið þægilegust fyrir flokkinn .
Landsfundur Sjálfstæðisflokksins var eitt af stóru feilsporum flokksins .
Þar var svo mikið lagt upp úr að halda ánægðri litlu harðlínuklíkunni sem óttast Evrópusambandið , að Evrópusinnar flokksins þögguðu niður í sjálfum sér .
Afleiðingin var sú að þeir sátu uppi með nagandi samviskubit , eins og hendir þá sem svíkja sjálfan sig , Til að svæfa samviskubitið og ná aftur Evrópusambandssinnum , sem flokkurinn hafði hrakið frá sér , kokkuðu þessir sömu menn upp nýja stefnu um upptöku evru í samráði við Alþjóða gjaldeyrissjóðinn .
Þar gleymdist að gera ráð fyrir því að einhver mjög svo þreytandi fjölmiðlamaður fengi þá hugdettu að spyrja menn innan Evrópusambandsins hvort Sjálfstæðisflokkurinn hefði ákvörðunarrétt innan sambandsins .
Svo gerðu fjölmiðlamenn vitanlega einmitt þetta og fengu svarið : Nei , ekki hægt .
Forystumenn Sjálfstæðisflokksins fóru í gríðarlega fýlu og fóru mörgum orðum um þann dæmigerða hroka embættismanna í Evrópusambandinu að taka ekki mark á Sjálfstæðisflokknum .
Þingmenn Sjálfstæðisflokksins skildu heldur ekkert í því af hverju þjóðin fylltist ekki miklum fögnuði þegar þeir stóðu fyrir nær endalausu málþófi á Alþingi rétt fyrir kosningar .
Þar töluðu þeir tímunum saman en enginn aðrir en þeir botnuðu í því hverju þeir voru að mótmæla .
Það er leitt að hafa svo mikinn tíma til að tala en gera það af slíkum vanmætti að engin skilaboð komast áleiðis .
Nú þarf Sjálfstæðisflokkurinn að taka rækilega til heima hjá sér og hugsa upp á nýtt .
Og láta af fýluköstunum .
Auðmýkt myndi heldur ekki skaða – svo ekki sé nú talað um einlæga iðrun .
kolbrun@mbl.is Kolbrún Bergþórsdóttir 