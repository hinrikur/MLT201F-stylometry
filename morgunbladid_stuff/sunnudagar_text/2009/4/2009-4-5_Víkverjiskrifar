Víkverji kemst alltaf í óvenjugott skap þegar hann sér vörur á útsölu .
Samstundis gerir hann sér glögga grein fyrir því að ýmislegt vantar á hans heimili .
Hann borgar því glaður fyrir útsöluvöruna og reiknar út hversu mikið hann hefur grætt á því að kaupa hana .
Og stundum hefur hann grætt býsna mikið .
Um daginn kom Víkverji inn í verslun og sá þar barstól á útsölu .
Stólinn hafði kostað 35.000 en kostaði nú 9.000 .
Þetta fannst Víkverja sérlega freistandi tilboð .
Stólinn var gylltur með svartri leðursessu .
Eiginlega fjarska eigulegur gripur .
Eina vandamálið er að Víkverji hafði enga þörf fyrir barstól – og það þótti honum slæmt .
Víkverji fór heim og mátaði barstólinn hvað eftir annað í huganum við litlu íbúðina .
Niðurstaðan var ætíð hin sama : það var engin þörf á barstól .
Víkverja leið eins og hann hefði misst af einhverju sem hann hefði átt að fá .
Víkverji er reyndar mjög gjarn á að kaupa hluti sem hann hefur enga þörf fyrir .
Það sér hann þó ekki fyrr en hann er búinn að kaupa hlutinn .
Honum finnst svo gaman að kaupa og ræður ekki við þessa þörf sína .
Víkverji er sennilega draumaneytandi stórverslana .
Um daginn komst Víkverji heldur betur í feitt þegar hann rakst inn í verslun sem var að hætta rekstri og seldi vörur á 70 prósent afslætti .
Víkverji keypti fullt af jólaskrauti .
Þegar heim var komið mundi Víkverji reyndar eftir því að jólaskrautið sem hann á fyrir er svo mikið að hann kemur því ekki öllu fyrir .
" Ég verð að kaupa mér stærri íbúð , " hugsaði Víkverji en mundi þá skyndilega eftir því að það er kreppa sem gerir honum ókleift að standa í stórframkvæmdum .
En það breytir ekki því að útsölurnar halda áfram að heilla .
