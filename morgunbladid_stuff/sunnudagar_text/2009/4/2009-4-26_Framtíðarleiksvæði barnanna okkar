NÚ ÞEGAR kreppir að fjárhag landsmanna gengur bygging margra nýrra húsa ekki eins hratt og ætlað var .
Þar af leiðandi standa margir grunnar og hús auð og hálfbyggð um allan bæ .
Fyrir börn eru þessir staðir oft spennandi og líta út fyrir að vera tilvaldir staðir til að fara í ærslafulla eltingarleiki .
En við sem erum eldri vitum betur .
Í grunnum og nýbyggingum leynast margar hættur .
Þar safnast oft fyrir vatn sem getur verið dýpra en það lítur út fyrir að vera og oft þarf ekki mikið til því ung börn geta drukknað í grunnum drullupolli .
Hálfbyggð hús eru full af hættum fyrir börnin okkar .
Þar eru veggir sem hægt er að príla uppá og auðvelt að detta niður .
Járn standa útúr veggjum og auðvelt er að skera sig illa á þeim eða detta á þau .
Hættulegust eru þó steypustyrktarjárnin sem standa uppúr gólfum því börn að leik geta fallið og járnin stungist í gegnum þau .
Aðrar slysahættur geta skapast af timbri , steypustyrktarmótum og nöglum eða skrúfum sem oft vilja liggja útum allt .
Einnig eru oft stórhættuleg verkfæri skilin eftir í nýbyggingum , sem lítil börn geta óvart sett í gang og slasað sig á .
Auðvitað á að vera vel girt í kringum byggingasvæðin þannig að börnin komist ekki inn en því miður er sú ekki raunin .
Því miður er ekki að sjá að ástandið breytist á næstunni .
Foreldrar sem búa í nágrenni við nýbyggingar ættu að ganga um svæðið og skoða það .
Er einhver möguleiki á að loka húsinu / grunninum og gera svæðið hættuminna fyrir börnin ? Nauðsynlegt er að foreldrar / forráðamenn brýni fyrir börnum sínum að leika sér alls ekki á þessum svæðum .
Sérstaklega nú þegar sólin hækkar á lofti og bjart er fram eftir kvöldi .
Þá vilja börnin gjarnan fá að vera úti að leika eftir kvöldmat , en á þeim tíma eru þau oft orðin þreytt eftir eril dagsins og því meiri hætta á að þau slasi sig .
Þau verða valtari á fótunum og ef umhverfið er hættulegt getur byltan því miður orðið mun alvarlegri .
Foreldrar , endilega ræðið þessar hættur við börnin ykkar .
DAGBJÖRT H. KRISTINSDÓTTIR , hjúkrunarfræðingur / verkefnastjóri á slysavarnasviði Slysavarnafélagsins Landsbjargar .
Frá Dagbjörtu H. Kristinsdóttur 