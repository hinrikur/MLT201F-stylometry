Eftir Ingveldi Geirsdóttur ingveldur@mbl.is Hún var auglýst sem tónlistarhátíð aldarinnar og líkt við ferð á topp veraldar .
Alþjóðlega rokk- og raftónlistarhátíðin Uxi fór fram á Kleifum við Kirkjubæjarklaustur um verslunarmannahelgina 4.-6. ágúst 1995 .
Í gömlum fréttum má lesa að um fimm þúsund manns sóttu hátíðina í heildina , flestir voru á sunnudeginum en tæplega fjögur þúsund dvöldu alla helgina .
Veðurblíðan var með eindæmum og þurftu nokkrir að leita til heilsugæslunnar á staðnum vegna sólbruna .
Uxi var alvöru tónlistarhátíð með ýmsum uppákomum .
Fyrir utan frábær tónlistaratriði var boðið upp á teygjuskot ( svipað og teygjustökk ) í fyrsta skipti á Íslandi og götuleikhópur var með gjörninga á svæðinu .
Í tilefni hátíðarinnar var gefinn út safndiskur með lögum nokkurra tónleikagesta sem fylgdi með fyrstu 3.000 seldu miðunum og sérstakt Uxa-blað var prentað .
Í frétt í Morgunblaðinu frá 22. júlí 1995 sagði að hljómsveitin KLF hefði í hyggju að flytja 13 tonna bryndreka frá 1951 , með fimm þúsund vatta söngkerfi , með sér til landsins á Uxa .
Bryndrekinn kom þó aldrei .
Mesta klikkunin í kringum hátíðina þótti þó eflaust sú ráðagerð hátíðarhaldara að ná í Björk á einkaþotu til Bandaríkjanna og skutla henni aftur til baka með tilheyrandi 1,7 milljóna króna kostnaði .
Eftirminnilegt er mörgum tónleikagestum þegar söngvari Prodigy valt um sviðið í plastkúlu eins og hamstur .
Sem dæmi um hvað stórkostlegt framtak hátíðin þótti gerði Kelvin-kvikmyndafyrirtækið heimildarmynd um Uxa sem var sýnd í tveimur hlutum í ríkissjónvarpinu í október 1995 .
Almenn ölvun Þótt aðstandendur hátíðarinnar og gæslumenn hafi látið vel af hegðun ungmennanna sem hana sóttu einkenndist umræðan í fjölmiðlum að henni lokinni nokkuð af þeirri áfengis- og eiturlyfjaneyslu sem átti sér þar stað .
Ölvun var almenn og landadrykkja þó nokkur samkvæmt gömlum fréttum og á þriðja hundrað lítra af landa hellt niður yfir helgina .
Þrjátíu fíkniefnamál komu upp og snerust öll um litla skammta ætlaða til einkaneyslu .
Talsmenn lögreglu sögðu samt að hátíðin hefði farið ákaflega vel fram .
Aðstandendur sögðu hátíðina ungu fólki til sóma og ungir tónleikagestir hefðu sannað að þeim væri treystandi .
Þeir sögðu einnig reynsluna af hátíðinni sýna að hægt væri að halda tónleika á Kleifum fyrir 10-15 þúsund manns og yrði það gert árið eftir .
Ekki varð úr því .
Fram komu Björk Aphex Twin The Prodigy KLF Drum Club Technova Chapterhouse 3toOne Poppland Kusur Atari Teenage Riot Blue GCD Unun Páll Óskar J-Pac Funkstrasse T-World Niður Bandulu Innersphere Bubbleflies SSSól Olympia Lhooq Exem Plötusnúðar Charlie Hall , Tony Sapiano , J.Saul Kane , James Lavelle , Craig Walsh , Sherman , David Hedger , Chris Needs , Andrew Currley , Jón Atli og Þossi .
Bobbie Gillespie , söngvari Primal Scream , kom einnig fram sem plötusnúður ásamt Andrew Innes , gítarleikara sveitarinnar .
Upphaflega stóð til að Underworld kæmi fram en í hennar stað kom breska sveitin Chapterhouse .
Þú og ég UXI var barnið hans Kristins Sæmundssonar , betur þekktur sem Kiddi kanína , kenndur við Hljómalind .
" Okkur langaði að halda eina útihátíð að erlendri fyrirmynd , t.d eins og Hróarskeldu og Reading .
Hugmyndin var að gera hina pottþéttu útihátíð , " segir Kristinn .
Liður í því var mikil fyrirhyggjusemi tónleikahaldara .
" Við vorum með mikið af klósettum , óskuðum eftir að Stígamót yrðu á staðnum , vorum með mikla gæslu og töluðum við fíkniefnalögregluna um eftirlit .
Við vildum vera viðbúnir og ekki þurfa að bregðast við eftir á .
Þessi fyrirhyggjusemi kom í hausinn á okkur því samtök sem hétu Stöðvum unglingadrykkju stútuðu okkur áður en hátíðin átti sér stað .
Það var að mínu mati ein svívirðislegasta fjölmiðlaaftaka sem hefur átt sér stað .
Við áttum að vera kynning á extasí , þeir kölluðu okkur dóphátíð því við höfðum haft samband við fíkniefnalögregluna í okkar fyrirhyggjusemi og fjölmiðlar átu það upp eftir þeim .
Um leið og þessi umræða fór í gang datt öll miðasala niður og ég frétti af foreldrum sem stöðvuðu unglingana sína með lögregluvaldi á BSÍ .
Hátíðin varð síðan glæsileg í alla staði en hefði getað orðið miklu flottari ef hún hefði ekki farið svona .
Uxi endaði mjög illa fjárhagslega , það borguðu sig ekki nærri því allir inn og þetta varð erfitt í allri framkvæmd .
Þetta var allt eitt helvíti en tónlistarmönnunum fannst þetta samt æðislegt enda algjör töffarahátíð .
Ég frétti t.d. af því eftir á að Sonic Youth hefði verið þarna að djamma ásamt eiganda Mean Fiddler sem heldur Reading og fleiri tónlistarhátíðir .
Það sem er mér eftirminnilegast er þegar við leigðum einkaþotu til að fljúga með Björk og Aphex Twin frá Ameríku .
Svo buðum við einhverjum fimmtíu erlendum fjölmiðlamönnum , ég ætlaði mér að gera Ísland heimsfrægt og Uxi var liður í því .
Hátíðin var barn síns tíma og gerði margt sem henni var ætlað .
Hún var góð landkynning og það var miklu auðveldara að fá erlendar hljómsveitir til landsins á eftir .
Stefnan í upphafi var að hafa þetta árvissan viðburð en svo gátum við það ekki , " segir Kristinn .
Spurður hvers vegna nafnið Uxi hafi orðið fyrir valinu á hátíðina segir hann það lítið hafa með nautgripi að gera .
" Hugmyndin var þú og ég , UXI – you x I .
" 