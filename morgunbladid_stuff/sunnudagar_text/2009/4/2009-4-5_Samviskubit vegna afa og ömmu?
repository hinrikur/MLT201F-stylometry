ENGIN ástæða er fyrir fólk með að hafa samviskubit þótt eldri foreldrar búi ekki inni á gafli .
Gamlingjarnir kæra sig hreint ekkert um slíka sambúð , hvað sem rómantískum hugmyndum um annað líður .
Bandaríska dagblaðið New York Times huggaði lesendur sína með þessari niðurstöðu í pistli í vikunni .
Pistlahöfundurinn , Paula Span , rifjar upp sjónvarpsþætti , þar sem afi og amma , pabbi og mamma og börnin bjuggu öll saman í sátt og samlyndi .
Afi kenndi krökkunum að veiða , amma bakaði og saumaði og allir lifðu í kærleika og ást .
Núna er öldin önnur .
Afi og amma búa kannski enn í litla bænum úti á landi , en börnin þeirra með sín börn annars staðar .
Paula Span segir vissulega rétt að margt hafi breyst .
Í byrjun 20. aldar bjuggu nær 70% aldraðra ekkna í Bandaríkjunum hjá uppkomnu barni sínu , en árið 1990 var það hlutfall komið niður í 20% .
Lífeyrir ekkjunnar Ástæða þessa hefur að sjálfsögðu verið rannsökuð niður í kjölinn .
Hagfræðingarnir Robert F. Schoeni við Michigan-háskóla og Kathleen McGarry við Dartmouth College krufðu bandarískar mannfjöldaskýrslur til mergjar og sérstaklega hvar ekkjur hefðu búið síðustu öldina .
Ekkjur urðu fyrir valinu þar sem þær eru fleiri en ekklarnir og búa oftar við krappari kjör en þeir .
Hagfræðingarnir sáu að allt fór að breytast árið 1940 .
Frá því ári fækkaði ekkjum á heimilum uppkominna barna jafnt og þétt , allt þar til meira en 60% þeirra bjuggu ein , árið 1990 .
En hvað gerðist árið 1940 , löngu áður en konur fóru í miklum mæli út á vinnumarkaðinn , fýsti Paulu Span að vita ? Hættum við að elska mæður okkar og finna til ábyrgðar gagnvart þeim ? Var gömlum fjölskyldugildum varpað fyrir róða ? Hagfræðingarnir fundu mun einfaldari skýringu : Árið 1935 samþykkti Franklin D. Roosevelt Bandaríkjaforseti lög um almannatryggingar og árið 1940 var farið að borga mánaðarlegan lífeyri til eldri borgara .
Hann gerði ekkjum kleift að búa áfram á heimilum sínum .
Eftir því sem lífeyririnn náði til hærra hlutfalls eldri borgara , þeim mun fleiri kusu að búa áfram heima .
Skýringin á breytingunum var því fyrst og fremst efnahagsleg .
Paula Span hefur eftir öðrum hagfræðingnum , Kathleen McGarry , að eldri borgarar kaupi sjálfstæði sitt með þessum hætti .
Paula Span tekur þessum tíðindum fagnandi og segir tíma til kominn að uppkomin börnin hætti að burðast með samviskubit vegna mömmu og pabba .
Áhrif almannatrygginga á búsetu aldraðra komu einnig glöggt í ljós í annarri könnun , sem unnin var á vegum MIT- og Syracuse-háskólanna .
Niðurstaða hennar var , að ef lífeyrir lækkar um 10% leggjast 600 þúsund heimili eldri borgara af og þeir neyðast til að flytja inn á aðra .
Börnin koma aftur Vissulega er enn að finna heimili , þar sem þrjár kynslóðir búa saman .
Í fæstum tilvikum hafa uppkomin börn boðið foreldra sína og tengdaforeldra velkomna á heimilið , heldur hafa sjálf flutt inn til þeirra .
Stóra aukaherbergið verður ekki bústaður ömmu eða afa , á meðan þau fá nokkru ráðið .
Hins vegar er alltaf hætta á að börnin , sem flutt eru að heiman , komi aftur til baka .
rsv@mbl.is 