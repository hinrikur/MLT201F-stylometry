SAMFYLKINGIN hefur lagt drög að nýrri atvinnustefnu , sem markar nokkur tímamót því þar er lagt til að mótuð verði heilsteypt sóknarstefna er byggir á jafnræði atvinnugreina , sjálfbærri þróun og heilbrigðu samkeppnisumhverfi .
Áhersla er lögð á að græna atvinnusköpun en margir telja að þar liggi sérstaða okkar og samkeppnisforskot á alþjóðavettvangi .
Skortur á opinberri stefnu Mikið hefur skort á skýra stefnu stjórnvalda í atvinnumálum á Íslandi .
Megnið af síðustu öld miðuðust aðgerðir stjórnvalda í efnahags- og atvinnumálum við hagsmuni sjávarútvegsins , samanber tíðar gengisfellingar á 8. og 9. áratug aldarinnar , í því skyni að bæta samkeppnisstöðu greinarinnar gagnvart útlöndum .
Þá mátti einu gilda þó aðrar greinar svo sem verslun og iðnaður bæru skarðan hlut frá borði .
Á áratug stóriðjunnar frá 1995 lögðu stjórnvöld sig í framkróka um að laða til landsins erlenda stóriðju með loforðum um ódýra græna orku .
Virkjanir og álver spruttu upp og hjól efnahagslífsins keyrðu á yfirsnúningi þegar komið var fram yfir aldamótin .
Þessi þróun náði hámarki með Kárahnjúkavirkjun og álverinu á Reyðarfirði , sem ýtti undir ofþenslu efnahagslífsins auk þess að kljúfa þjóðina í andstæðar fylkingar stóriðjusinna og umhverfisverndarfólks .
Fjölbreytt atvinnulíf Ekki dreg ég fjöður yfir það að Samfylkingin hefur í sinni tíð stutt einstakar framkvæmdir í stóriðjumálum einkum á forsendum atvinnuuppbyggingar .
Hinu er ekki að leyna að um stóriðjumálin hafa verið afar skiptar skoðanir í flokknum og þeim fer fjölgandi sem telja nóg að gert í uppbyggingu álvera og að nú sé mikilvægt að efla aðrar atvinnugreinar til mótvægis , leggja grunn að atvinnulífi sem byggir á fjölbreytni , jafnræði og heilbrigðu samkeppnisumhverfi með aukna áherslu á græna hagkerfið .
Jafnræði atvinnugreina Samfylkingin vill auka jafnræði atvinnugreina gagnvart stjórnkerfi ríkisins .
Mikilvæg forsenda þess er að málefni atvinnulífsins verði sameinuð í einu atvinnuvegaráðuneyti , sem leysi af hólmi iðnaðarráðuneyti og ráðuneyti sjávarútvegs- og landbúnaðarmála .
Slíkt myndi liðka fyrir því að hægt verði að móta atvinnustefnu , sem þjónar heildarhagsmunum þjóðarinnar í stað sérhagsmuna tiltekinna atvinnugreina .
Sóknarstefna – samkeppnishæfi Samfylkingin vill að mótuð verði heildstæð sóknarstefna í atvinnumálum í nánu samráði við aðila vinnumarkaðarins , sveitarfélög , frjáls félagasamtök og vísindasamfélagið .
Stefnan byggi á því að nýta auðlindir landsins og virkja mannauðinn með hagkvæmum og sjálfbærum hætti .
Takmarkið er að koma Íslandi í hóp tíu samkeppnishæfustu þjóða heims fyrir 2020 , en samkvæmt nýjustu greiningu World Economic Forum er Ísland nú í 20. sæti .
Græn atvinnusköpun Margt bendir til að sóknarfæri Íslands til næstu framtíðar liggi ekki síst í vistvænni atvinnusköpun , þ.e.a.s. atvinnustarfsemi sem ekki felur í sér umtalsverða losun gróðurhúsalofttegunda eða fórn fágætra náttúrugæða .
Ísland hefur gott orðspor á alþjóðavettvangi vegna sérþekkingar á sviði nýtingar endurnýjanlegrar orku .
Árlega útskrifast fjöldi sérfræðinga frá Jarðhitaskóla Sameinuðu þjóðanna á Íslandi sem bera hróður Íslands á þessu sviði til fjarlægra heimshorna .
Nýkjörinn forseti Bandaríkjanna , Barack Obama , hefur lýst áhuga á því að koma til Íslands til að ræða orkumál og mögulegt samstarf ríkjanna á því sviði .
Samfylkingin vill ráðast í að kortleggja sóknarfæri Íslands á sviði grænnar atvinnustarfsemi .
Fjölmörg verkefni á sviði orkufreks en vistvæns iðnaðar eru til skoðunar .
Eitt af mörgum færum liggur í þróun og framleiðslu innlends eldsneytis .
Árlega er flutt inn erlend jarðefnaeldsneyti á bíla- , fiskiskipa- og flugvélaflotann fyrir tugi milljarða króna með tilheyrandi losun gróðurhúsalofttegunda .
Hér eru möguleikar Íslendinga miklir , með framleiðslu á rafmagni , metani , etanóli og öðru lífrænu eldsneyti .
Samfylkingin vill stefna að því að fjórðungur bílaflotans verði knúinn innlendri grænni orku árið 2015 og helmingur hans fimm árum síðar .
Gagnsæi orkusölusamninga Lengi hefur staðið styr um orkusölu til stóriðju og þá leynd sem hvílt hefur yfir slíkum samningum .
Það er því sérstakt fagnaðarefni að á landsfundi Samfylkingarinnar var mótuð sú stefna að aflétta bæri leynd af upplýsingum um orkuverð til erlendra stóriðjufyrirtækja .
Ljóst er að það stuðlar í senn að gagnsæi og auknu jafnræði milli atvinnugreina en skapar einnig tækifæri til að laða að frekari erlenda fjárfestingu í græn orkufrek verkefni .
Mikilvægt er að móta skýra stefnu um orkunýtingu þar sem áhersla verði lögð á fjölbreyttari nýtingu orkunnar , en nú fara um 80% af raforku landsmanna til stóriðju .
Í því felst mikil áhætta fyrir íslenskt efnahagslíf ekki síst þegar álverð er lágt eins og nú .
Lærum af reynslunni Einhæft atvinnulíf var ein orsök þeirrar ofþenslu sem leiddi af sér óhóf og græðgi í samfélagi okkar með afleiðingum sem allir landsmenn þekkja og súpa nú seyðið af .
Nú höfum við tækifæri til að læra af reynslunni , móta heilsteypta atvinnustefnu þar sem virðing er borin fyrir náttúru landsins og hagsmunum komandi kynslóða , en skilyrði sköpuð fyrir sjálfbærum vexti fjölda atvinnugreina í heilbrigðu samkeppnisumhverfi .
Almennar aðgerðir , svo sem lækkun vaxta og verðbólgu , eðlileg lánafyrirgreiðsla í bönkum og þó umfram allt stöðugri gjaldmiðill með inngöngu í Evrópusambandið munu svo ráða úrslitum fyrir íslenskt atvinnulíf .
Höfundur skipar 3. sæti Samfylkingarinnar í Reykjavíkurkjördæmi suður .
