5. apríl 1940 Hægri umferð var samþykkt á Alþingi .
Skipta átti úr vinstri umferð 1. janúar 1941 en áður en til þess kom ákvað Alþingi að hætta við breytinguna vegna hernáms Breta sem voru vanir vinstri umferð .
Hægri umferð var tekin upp árið 1968 .
5. apríl 1944 Verslunin Síld og fiskur var opnuð á Bergstaðastræti 37 í Reykjavík .
Eigendur voru Þorvaldur Guðmundsson og Steingrímur Magnússon .
Í upphafi var þetta " sérverslun í síldar- og fiskafurðum , " eins og sagði í blaðafrétt , en nú er fyrirtækið þekkt fyrir kjötvinnslu .
5. apríl 1958 Ásgrímur Jónsson listmálari lést , 82 ára .
Hann var brautryðjandi nútímamyndlistar á Íslandi og hélt fyrstu málverkasýningu sína árið 1903 .
Ásgrímur arfleiddi þjóðina að miklum fjölda listaverka , ásamt húsi sínu .
5. apríl 1971 Söngleikurinn Hárið var frumsýndur í Glaumbæ og vakti bæði hrifningu og deilur .
Hárið var aftur sett upp sumarið 1994 .
5. apríl 1986 Flugslys varð í Ljósufjöllum á Snæfellsnesi .
Fimm fórust en tveir komust af .
Þeir biðu hjálpar í ellefu klukkustundir .
Flugvélin var á leið frá Ísafirði til Reykjavíkur .
Dagar Íslands | Jónas Ragnarsson .
