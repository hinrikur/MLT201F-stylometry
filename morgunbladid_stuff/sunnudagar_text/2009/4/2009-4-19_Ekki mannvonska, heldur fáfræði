Gegnum aldirnar hefur afstaða til fatlaðs fólks einkennst af fáfræði og hræðslu .
Það jafnvel brennt á báli .
Margt bendir til þess að þetta viðmót sé á undanhaldi í hinu upplýsta samfélagi samtímans en nýleg uppákoma í tengslum við þátt í breska ríkissjónvarpinu , BBC , hefur vakið nýjar spurningar .
Innan Háskóla Íslands er starfrækt heil námsbraut sem helgar sig vangaveltum af þessu tagi , fötlunarfræði .
Eftir Orra Pál Ormarsson orri@mbl.is Uppi varð fótur og fit og kvörtunum rigndi yfir breska ríkissjónvarpið , BBC , eftir að kona að nafni Carrie Burnell hóf að stjórna barnatíma þar á bæ eftir áramótin .
Var henni gefið að sök að hræða líftóruna úr blessuðum börnunum .
Hvernig skyldi Burnell hafa farið að því ? Með yfirgangi , ólátum og klúryrðum ? Nei , ekki aldeilis .
Það vantar á hana annan framhandlegginn .
" Ég bannaði börnunum mínum að horfa á barnatímann fyrir svefninn í gærkvöldi vegna þess að ég veit að það hefði haft slæm áhrif á elstu dóttur mína og valdið henni svefntruflunum , " bloggaði faðir nokkur og tók fram að hann væri ekki að grínast .
Aðrir voru á því að BBC væri bara að " skora stig " með ráðningu Burnells og stöðin hefði gert sig seka um " jákvæða mismunun " .
Bloggheimar loguðu í neikvæðum ummælum í garð Burnells og fólk kvartaði m.a. undan því að vera sett í þá " erfiðu aðstöðu " að þurfa að útskýra fötlun hennar fyrir börnum sínum .
Alls bárust BBC 25 opinberar kvartanir vegna málsins .
Talsmaður samtaka fatlaðra í Bretlandi furðaði sig á umræðunni og sagði fáránlegt að foreldrar væru að tjá sig fyrir hönd barna sinna .
" Börn veita frávikum af þessu tagi enga athygli .
Foreldrar ættu frekar að velta því fyrir sér hvernig það er að eiga einhent barn .
Það er frábært fyrir fötluð börn að sjá fólk eins og þau í sjónvarpinu , " sagði talsmaðurinn , Sue Stokes .
Fjölmargir almennir sjónvarpsáhorfendur tóku líka upp hanskann fyrir Burnell og bentu m.a. á , að það væri löngu tímabært að fatlað fólk birtist reglulega á skjánum .
" Sjónvarpið er öflugur miðill og fyrir vikið vel til þess fallið að uppfræða almenning um fötlun almennt og taka á " óttanum " og fyrirfram ákveðnum hugmyndum sem fólk hefur um hana , " skrifaði bloggari .
Sjálf er Burnell staðráðin í að láta ekki illar tungur slá sig út af laginu .
" Það getur ekki verið nema jákvætt að foreldrar noti mig sem tækfæri til að ræða um fatlaða við börnin sín .
Það sýnir bara hversu mikilvægt það er að hafa fatlaða sem fyrirmyndir í barnatímum og í sjónvarpi almennt , " sagði hún .
Enginn sá , er lýti hefir á sér , skal ganga fram Það er gömul saga og ný að fatlaðir eigi við ramman reip að draga .
Færa má fyrir því rök að hin heilaga ritning hafi gefið tóninn .
Í Þriðju Mósebók Gamla testamentisins talar Drottinn við Móse og segir : " Mæl þú til Arons og seg : Hafi einhver niðja þinna , nú eða í komandi kynslóðum , lýti á sér , þá skal hann eigi ganga fram til þess að bera mat Guðs síns .
Því að enginn sá , er lýti hefir á sér , skal ganga fram , sé hann blindur eða haltur eða örkumlaður í andliti eða hafi ofskapaðan útlim , eða sé hann fótbrotinn eða handleggsbrotinn , eða hafi hann herðakistil eða sé tærður eða hafi vagl á auga eða kláða eða útbrot eða eistnamar .
[ ...
] Mat Guðs síns , bæði af því , sem háheilagt er og heilagt , má hann eta .
En þó skal hann hvorki ganga inn að fortjaldinu né koma nærri altarinu , því að lýti er á honum , að hann eigi vanhelgi helga dóma mína ; því að ég er Drottinn , sá er helgar þá .
" Fáfræði var mikil á hinum myrku miðöldum og ótti í garð fólks sem var á einhvern hátt frábrugðið öðrum útbreiddur .
Hjátrú og fjölkynngi voru oftar en ekki notuð til að skýra hluti sem áttu sér hvorki vísindalegar né rökrænar skýringar .
Þannig segir í hinu sögufræga riti Nornahamrinum , sem kom út í Þýskalandi 1487 og hafði áhrif næstu tvær aldir á eftir , að besta leiðin til að bera kennsl á nornir sé að athuga bæklun þeirra , nornir séu ýmist afmyndaðar í andliti eða á líkama .
Fjöldi fatlaðra var dæmdur fyrir galdra og brenndur á báli á miðöldum .
Lög um ljótt fólk Á ofanverðri nítjándu öld voru sett í Bandaríkjunum lög sem bönnuðu " sjúku , limlestu , afskræmdu og vansköpuðu " fólki að láta sjá sig opinberlega .
Markmiðið var að viðhalda lífsgæðum í samfélaginu , auk þess sem fólk af þessu tagi var talið líklegra til að fremja glæpi en annað fólk .
Viðurlög voru fjársektir eða fangelsisvist .
Lögin gengu undir nafninu Ljótra lög ( e. Ugly Law ) og voru ekki afnumin endanlega fyrr en árið 1974 .
Þar með var björninn þó ekki unninn .
Þannig komst héraðsdómur í Flensborg í Þýskalandi að þeirri niðurstöðu árið 1992 að ferðaskrifstofa nokkur væri skaðabótaskyld gagnvart viðskiptavinum sem urðu fyrir þeirri " skelfilegu " lífsreynslu að snæða innan um fatlað fólk á hóteli .
" Stefnendur og börn þeirra gátu ekki notið málsverða sinna án þess að verða fyrir ónæði .
Hinir fötluðu blöstu óhjákvæmilega við þeim í litlum salnum , vöktu viðbjóð og minntu stefnendur á að mannleg gæfa er ekki sjálfsagður hlutur .
Enginn á að þurfa að upplifa slíkt í venjulegu orlofi , " sagði í dómsorðinu .
Hlupu til að sleppa við smit Dr. Hanna Björg Sigurjónsdóttir , lektor í fötlunarfræði við Háskóla Íslands , segir fatlað fólk löngum hafa átt erfitt uppdráttar hér á Íslandi líkt og annars staðar .
Fordómarnir hafi verið miklir gegnum tíðina .
" Viðhorfið einkenndist lengi af einangrun og vernd og fötluðu fólki var markvisst haldið fyrir utan samfélagið með því að loka það inni á stofnunum .
Sú var tíðin að börn hlupu framhjá Kópavogshælinu til að smitast ekki .
Vanþekkingin var svo mikil , " segir Hanna .
Hún segir mikilvægt að fatlaðir einstaklingar fái aðstoð og þjónustu í samræmi við sínar þarfir sem gerir þeim kleift að taka virkan þátt í samfélaginu .
" Margt fólk sem áður var lokað inni á Kópavogshæli lifi eðlilegu lífi úti í þjóðfélaginu í dag .
Það er mikið framfaraspor .
" En betur má ef duga skal .
Hanna segir fötlun almennt skilgreinda sem frávik og fyrir bragðið verði fatlaðir oft og tíðum álitnir minna virði en annað fólk í samfélaginu .
Hún bendir á , að þetta byggi ekki á mannvonsku , heldur fáfræði .
Algengt sé að komið sé öðruvísi fram við fatlað fólk en aðra .
" Það er til dæmis alltaf jafn skrýtið að heyra fólk hækka róminn þegar það ávarpar mann í hjólastól .
Í flestum tilvikum eru þetta ósjálfráð viðbrögð .
" Umhverfið skiptir höfuðmáli Hanna segir fötlunina vera samspil skerðingar og umhverfis .
" Því meira tillit sem umhverfið tekur til fatlaðs fólks því minni er fötlunin .
Tökum aðgengi sem dæmi .
Komist einstaklingur í hjólastól allra sinna ferða hamlar fötlunin honum mun minna en ella .
Aðgengi fatlaðra , m.a. að opinberum byggingum , hefur skánað á umliðnum árum en enn er langt í land .
Þetta hús hér er t.a.m. ekki til eftirbreytni , " segir Hanna en við erum stödd í höfuðvígi félagsvísindanna í Háskóla Íslands , Odda .
Þess ber þó að geta að aðgengi virðist heldur betra í hinum nýrri byggingum skólans .
Að sögn Hönnu reka langflestir fatlaðir einstaklingar sig á veggi í samfélaginu sem flestir stafa af manngerðum hindrunum , sbr. lélegu aðgengi og neikvæðum viðhorfum .
Þetta getur takmarkað möguleika þeirra í daglegu lífi til dæmis til náms og starfa sem eru enn töluvert minni en hjá ófötluðum .
Fyrir vikið fer gríðarlegur mannauður til spillis .
" Staðalmyndirnar eru svo sterkar í samfélaginu .
Allt þarf að gerast á hraða verksmiðjunnar .
Í stað þess að viðurkenna mannlega reisn og óendanlegt virði hverrar manneskju metum við fólk út frá því sem það getur afkastað .
Fyrir vikið er algengt að litið sé á fatlaða sem byrði á þjóðfélaginu .
Samfélagið gefur sér ekki tíma til að taka tillit til þeirra eða bíða eftir þeim .
Það er svo auðvelt að líta á fólk sem " gallað " og hvernig á " gallað " fólk að geta gert það sama og aðrir ? " Í þessu ljósi kemur ekki á óvart að atvinnuleysi sé hlutfallslega meira meðal fatlaðra en ófatlaðra .
Raunar bendir Hanna á , að við Íslendingar stöndum hinum Norðurlöndunum að baki hvað þetta varðar .
Fyrirmyndir mikilvægar Sitthvað fleira bendir til þess að staða fatlaðra sé lakari hér en annars staðar .
Þannig sýnir tölfræðin að fötluðum börnum í móðurkviði sé óvíða eytt í ríkari mæli og " að til að einhentur einstaklingur fái gervihendi sem lítur út eins og venjuleg hendi þarf að framvísa vottorði frá geðlækni um að hendin hafi gríðarlega sálræna þýðingu fyrir hann .
" Hanna segir fyrirmyndir gríðarlega mikilvægar .
Fatlað fólk þarf að vera sjáanlegt á öllum stigum og í öllum störfum og hlutverkum samfélagsins .
Hún tilgreinir sérstaklega tvær ungar konur , Freyju Haraldsdóttur og Emblu Ágústsdóttur , sem glæsilegar fyrirmyndir sem lyft hafa Grettistaki .
Staurfættir sjóræningjar Talandi um sjónvarp og útgangspunkt okkar , Carrie Burnell , segir Hanna þann ágæta miðil ekki alltaf hafa verið fötluðu fólki sérlega hliðhollan .
Sama eigi við um kvikmyndir og bókmenntir , ef út í það er farið .
" Illmenni hafa oftar en ekki útlitslýti í kvikmyndum .
Eru ekki sjóræningjar iðulega ýmist með lepp , staurfót eða krók ? Hvað með illmennin í James Bond-myndunum ? Þau eru oft á einhvern hátt fötluð .
Það elur á fordómum .
" Þrátt fyrir allt eru , að áliti Hönnu , margar dyr að opnast fyrir fatlað fólk á Íslandi .
Ennþá sé þó langt í land og við verðum að gæta þess að sofna ekki á verðinum .
" Raddir fatlaðs fólks hafa ekki það vægi sem þær þurfa að hafa .
Ófatlaðir telja sig alltaf vita betur .
Samtök fatlaðra hafa þó unnið gríðarlega gott verk og lagt sitt af mörkum til að eyða fordómum .
Jafnvel með húmorinn að vopni en fatlaðir einstaklingar hafa ekki minni húmor fyrir sjálfum sér en ófatlaðir .
Fatlaða íþróttafólkið okkar hefur líka lagt gjörva hönd á plóginn og framtak á borð við List án landamæra er mikilvægt .
Allt miðar þetta að því marki að fatlað fólk verði sýnilegra og virkir þátttakendur í samfélaginu .
" Hvað er fötlunarfræði ? Fötlunarfræði er ung fræðigrein sem hafnar einhliða læknisfræðilegum skilgreiningum á fötlun en leggur þess í stað áherslu á félagslegan skilning og þátt menningar og umhverfis í að skapa og viðhalda fötlun .
Markmið námsins , sem kennt hefur verið við félags- og mannvísindadeild Háskóla Íslands frá árinu 2004 , er að veita nemendum viðamikla fræðilega og hagnýta þekkingu á fjölbreytilegum þáttum sem varða fatlað fólk og málefni þess .
Nemendur í fötlunarfræði hafa fjölbreyttan bakgrunn svo sem heimspeki , táknmálstúlkun , bókmenntafræði , sjúkraþjálfun , þroskaþjálfun , iðjuþjálfun , guðfræði , hjúkrunarfræði , félagsráðgjöf og uppeldis- og menntunarfræði .
Hanna Björg segir að bakgrunnur nemenda og persónuleg reynsla margra þeirra af fötlun ýmist úr starfi eða einkalífi sé mikilvægur styrkur og geri námið lifandi og skemmtilegt .
" Þetta nám hefur fest sig í sessi .
" Námsbraut í fötlunarfræði er rekin í öflugu alþjóðlegu samstarfi .
Hinn kaldi sjálfshúmor Eva Þórdís Ebenezersdóttir , þjóðfræðinemi við Háskóla Íslands , fæddist með annan fótinn talsvert styttri en hinn og þekkir því viðmót í garð fatlaðra af eigin raun .
Hún segir aðstæður fatlaðs fólks á Íslandi alltaf að batna og eftir að hafa kynnt sér stöðu mála á meginlandi Evrópu komst hún að þeirri niðurstöðu að hún væri heppin að búa á Íslandi .
" Tækifærin eru fleiri hér heima og frelsið meira .
Hér fá fatlaðir í flestum tilfellum næði til að vera ungir og njóta lífsins .
" Eva segir margt hafa breyst til batnaðar frá því hún komst til vits og ára , ekki síst í Háskóla Íslands .
Aðgengi hafi lagast til muna og fötluðum nemendum fjölgað í samræmi við það .
" Viðhorfið hefur líka breyst .
Námsráðgjöfin er t.d. orðin mjög sterkur bakhjarl fyrir fólk með fötlun , sama hvort það eru námserfiðleikar af einhverju tagi , líkamleg eða geðræn fötlun .
" Þjóðfélagslegur þroski Það breytir ekki því að ýmislegt má betur fara .
Þannig segir Eva fatlaða ennþá verða vara við fordóma .
" Fordómarnir eru ekki horfnir en mín tilfinning er sú að þetta komi allt með kalda vatninu .
Sjálf er ég heppin að því leyti að mín fötlun sést ekki mikið nema ég fari út í stuttu pilsi á sumrin .
Ég hef raunar voðalega gaman af því að gera það og sjokkera fólk pínulítið , " segir hún hlæjandi .
Það vekur spurningar um húmorinn sem Eva staðfestir að sé eitt beittasta vopn fatlaðra .
Sjálf kveðst hún nota hann óspart til að brjóta ísinn gagnvart ófötluðum .
" Þessi kaldi sjálfshúmor er landlægur á Norðurlöndunum .
Ætli það sé ekki veðurfarið sem veldur því , alla vega fellur hann ekki eins vel í kramið sunnar í álfunni , " segir Eva og bætir við að þetta staðfesti að hér um slóðir hafi fatlaðir félagslegt rými .
Ella gætu þeir ekki beitt húmornum með þessum hætti .
" Það er til marks um þjóðfélagslegan þroska .
" Eva lýkur BA-prófi í þjóðfræði á næsta ári og eftir það hyggst hún flétta saman nám í þjóð- og fötlunarfræði á mastersstiginu .
" Ég get ekki beðið eftir því að blanda þessum tveimur fræðigreinum saman enda hefur það lítið sem ekkert verið gert fram að þessu .
Þetta er stór óplægður akur .
" Breyta þarf mörgu í löggjöfinni Ísland gerðist fyrir tveimur árum aðili að sáttmála Sameinuðu þjóðanna um réttindi fatlaðra og nefnd á vegum félags- og tryggingamálaráðuneytisins vinnur nú að því að breyta lagaumhverfinu hér á landi til að unnt verði að fullgilda sáttmálann .
Einn nefndarmanna , Helga Baldvins- og Bjargardóttir , laga- og fötlunarfræðinemi , segir að breyta þurfi ýmsu í okkar löggjöf til að uppfylla skilyrði sáttmálans .
Núverandi löggjöf endurspegli í raun þá staðreynd að fatlað fólk hafi löngum verið ósýnilegt í samfélaginu .
" Sem dæmi má nefna að fötlun er ekki þáttur sem varinn er gegn misrétti í stjórnarskránni .
Jafnrétti er tryggt en við erum ekki með neina löggjöf sem bannar beinlínis mismunun gegn fólki á öðrum forsendum en vegna kynferðis .
" Helga segir sáttmálann einnig skilgreina það sem mismunun ef ekki er veitt viðeigandi hagræðing .
" Það þýðir að sé ekki reynt að koma til móts við sérstakar þarfir sem fatlað fólk hefur vegna fötlunar sinnar telst það vera mismunun .
" Helga segir brýnt að samræma þessi sjónarmið almennri stefnumótun .
" Það er til dæmis fráleitt þegar maður heyrir sögur úr skólakerfinu að sumir skólar telji sig ekki þurfa að mæta þörfum allra barna .
Það vísar bara á sérskólana .
Það er slæmt viðhorf enda er þetta spurning um að viðurkenna mannlegan fjölbreytileika og rétt fatlaðra og ófatlaðra barna til að alast upp saman og kynnast því að þótt við séum ólík eru allir jafn mikilvægir .
" Helga segir einnig vanta löggjöf varðandi valdbeitingu og þvingun en grípa getur þurft til þeirra úrræða í starfi með fötluðu fólki .
Engar verklagsreglur eru til um það hvenær megi grípa inn í , hvenær megi takmarka frelsi einstaklinga , á hversu grófan hátt og í hversu langan tíma .
" Kerfið sem styrkja á réttarstöðu fatlaðs fólks er vægast sagt veikt .
Þegar fötlunin er með þeim hætti að einstaklingurinn skilur ekki að hann á rétt og starfsfólkið í kringum hann veit ekki af því heldur eru réttindin í raun og veru ekki til .
" Hvergi nærri lokið Að sögn Helgu er starf nefndarinnar vel á veg komið og vonast hún til að þingsályktunartillaga um fullgildingu fari gegnum þingið sem nú er að störfum .
" Við vonumst til að fullgilda sáttmálann sem fyrst .
" Þar með er starfinu þó hvergi nærri lokið því laga þarf sjónarmiðin sem koma fram í sáttmálanum að allri stefnumótun og löggjafarvinnu í framtíðinni .
" Það er mikið verk óunnið en að mínu viti felst stærsta verkið í vitundarvakningunni .
Að við hættum þessu ölmusu viðhorfi í garð fatlaðs fólks og viðurkennum það sem einstaklinga sem eiga réttindi .
" Spurð um áhuga sinn á málaflokknum svarar Helga því til að hún hafi unnið mikið með fötluðu fólki á umliðnum árum en hún er menntaður þroskaþjálfi .
" Ég hætti á sínum tíma í lögfræði og fór að læra þroskaþjálfun .
Þegar ég áttaði mig á því hversu mikið vantar upp á mannréttindavernd hjá fötluðum ákvað ég að hella mér aftur út í lögfræðina undir því yfirskyni að ég ætlaði að verða betri þroskaþjálfi .
" Helga lýkur BA-prófi í lögfræði frá Háskóla Íslands í vor .
