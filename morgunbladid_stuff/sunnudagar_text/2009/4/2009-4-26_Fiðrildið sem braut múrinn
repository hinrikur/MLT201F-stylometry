Saga Póllands , saga Pólverja , er saga Evrópu , saga breytinga , saga átaka , saga sundrungar og einingar , saga mikilla drauma og brostinna vona , saga gæsku og grimmdar .
Saga þessarar þjóðar er saga þeirrar dramatísku þróunar sem Evrópa hefur gengið í gegnum síðastliðin 1.000 ár ; kannski ögn ýktari en flestra annarra .
Eftir Þorleif Friðriksson sagnfræðing Fæðing pólska ríkisins , líkt og svo margra Evrópuríkja , er samofin framrás kristninnar á 10. öld .
Tímasetning kristnitökunnar var um líkt leyti og Íslendinga .
Næstu tvær aldir tóku landamerki ríkisins hægum breytingum en 1226 varð afdrifarík ákvörðun til að breyta sögu Pólverja og Evrópu .
Austan við Pólverja voru heimkynni heiðinna baltneskra þjóða , Litháa og Prússa .
Þessi afdrifaríka ákvörðun var þegar Konráð af Masovíu kallaði á þýska krossriddara til að koma skikki á samskiptin við grannþjóðirnar tvær .
Þeim samskiptum lauk með því að Prússum og menningu þeirra var útrýmt en Litháar gengu Kristi á hönd .
Kannski má kalla það kaldhæðni sögunnar að nafn þeirrar þjóðar sem þýskir fyrirkomu festist á þeim sjálfum og niðjum þeirra .
Hins vegar lauk samskiptum Pólverja og þeirra þýsku ekki með því .
Riddarar voru hirðmenn Krists , hvorki bændur né iðnaðarmenn .
Þegar kristniboðið hófst í austurveg kölluðu reglubræður á þýska bændur og búalið sem settust að , sáu reglubræðrum fyrir fæði og klæði og nutu verndar þeirra .
Þýskt samfélag var komið til að vera næstu aldir .
Kazimierz III og gyðingarnir Á 14. öld var Kazimierz III konungur af Póllandi .
Hann var af litháísku bergi brotinn og hefur verið nefndur hinn mikli sem skýrist af eljusemi hans við að efla innviði ríkisins og stækka í austurveg .
Sagt er að hann hafi tekið við landinu úr tré en skilið við það úr steini og þar er með vísað til áhuga hans á byggingu virkja og annarra mannvirkja .
Kazimierz lét líka til sín taka á ýmsum öðrum sviðum .
Hann þjóðnýtti saltnámurnar í Wieliczka sem gerðu Krakówborg að efnahagslegu stórveldi og lét reisa háskóla þar í borg .
Þegar gyðingar hröktust frá nágrannalöndunum vegna ofsókna eftir einhverja skelfilegustu og mannskæðustu plágu sem sagan kann frá að greina , svartadauða , 1347-1352 , bauð Kazimierz þá velkomna til Póllands .
Hann vonaði að þeir flyttu með sér fjármagn og þekkingu sem hið unga ríki bráðvantaði .
Á fáum áratugum mynduðust stór samfélög gyðinga víða um ríkið , sérstaklega austanvert .
Um aldamótin 1800 er talið að um 80% allra gyðinga hafi búið á því svæði sem tilheyrt hafði Póllandi þegar það var stærst .
Þótt margir gyðingar hafi verið vel efnum búnir var hávaði þessara nýbúa örsnauðir heittrúarmenn sem kusu að einangra sig frá gestgjöfum sínum .
Svo staðfastir voru þeir í þessari ákvörðun sinni að sex öldum síðar voru flestir þeir gyðingar sem bjuggu í Austur-Evrópu ótalandi á annað mál en jiddís .
Þessi staðreynd skýrir hvers vegna flestar og stórvirkustu dauðabúðir nasista á árum helfararinnar voru einmitt í Póllandi austanverðu .
Íhaldssemi gyðinga á klæðnað og hneigð þeirra til að einangra sig í ákveðnum hverfum eða þorpum skýrir einnig hversu auðvelt nasistum reyndist að ganga að þeim eins og smali að hjörð sinni og reka þá í dauðann .
Frá 3. maí til 11. nóvember En saga helfararinnar er ekki saga Pólverja , þótt Pólland hafi verið umgjörð skelfilegrar sögu .
Við skulum hverfa aftur að krossriddurum , gestunum sem Konráð af Masovíu fékk til liðs við sig .
Brátt hófust væringar með " gestunum " og gestgjafanum og brátt logaði húsið í átökum .
Pólverjar leituðu samvinnu við fyrrum fjandmenn sína , Litháa , og sú samvinna leiddi til samveldis og síðar samruna í eitt ríki .
Um skeið var Pólland stærst ríkja í Evrópu .
Það stóð hins vegar ekki eins styrkum fótum og stærð þess gæti bent til .
Þvert á móti .
Vandamál Póllands þegar kom fram á 17. öld var gríðarfjölmennur aðall , sem var pólitískt valdamikill en efnahagslega sundraður .
Hver og einn aðalsmaður hafði neitunarvald á þingi og gat komið í veg fyrir að frumvörp yrðu að lögum .
Ýmsir þeirra höfðu í reynd ekkert annað en titilinn og þar með þetta gríðarmikla pólitíska vald , en gengu að öðru leyti við betlistaf .
Þessi þversögn átti drjúgan þátt í því að ríkið varð auðveld bráð öflugra nágranna ; hinna þýsku Prússa , Austurríkis og Rússa .
Þessi ríki skiptu Póllandi á milli sína í þrem áföngum frá 1772-1795 .
Það er hálfgerð þversögn að þegar Pólland var á síðustu metrum tilveru sinnar gekk í gildi stjórnarskrá sem var í senn frjálsleg og framsækin , svo frjálsleg að hinum íhaldssömu nábúum fannst ráð að grípa í taumana svo ekki skapaðist hættulegt fordæmi .
Þriðja maí stjórnarskráin 1791 hraðaði því sennilega ferð Póllands út af landakortum álfunnar .
Hins vegar hafa Pólverjar jafnan verið stoltir af þessu brautryðjandaverki og enn í dag er þriðji maí annar tveggja þjóðhátíðardaga þjóðarinnar , hinn er 11. nóvember .
Þann dag minnast Pólverjar þess þegar land þeirra komst aftur á ríkjakort Evrópu eftir 123 ára fjarveru .
Pólverjar og Íslendingar eiga með öðrum orðum ekki aðeins það sameiginlegt að hafa gengið Kristi á hönd um líkt leyti heldur öðluðust bæði sjálfstæði árið 1918 , þótt reyndar sé þar stigsmunur á .
Pólska alþýðulýðveldið Á næstu árum urðu væringar með hinu unga ríki og nágrönnum þess , ekki síst Sovétríkjunum .
Áður en 3. áratugurinn var liðinn höfðu Pólverjar stækkað nokkuð í austur , en þeirra landvinninga nutu þeir ekki lengi .
23. ágúst 1939 gerðist það sem fáa hafði grunað , að Sovétríki Stalíns og Þýskaland Hitlers gerðu með sér griðasáttmála , hétu að fara ekki með vopnum á hendur hvort öðru .
Griðasáttmálanum fylgdi leyniplagg sem kvað á um að ríkin skiptu með sér Póllandi , auk þess sem Sovétríkin gætu lagt undir sig baltnesku löndin .
Viku síðar , 1. september , réðust herir Hitlers inn í Pólland ; seinni heimsstyrjöldin var hafin .
Það fór hins vegar ekki eins hátt að 17. september hóf Rauði herinn innrás úr austri og lagði Austur-Pólland undir Sovétríkin .
Fjórða skipting Póllands var staðreynd .
Að stríði loknu lenti Pólland á áhrifasvæði Sovétríkjanna og upp reis Pólland að nýju , en nú hét það Polska Rzeczpospolita Ludowa ( Pólska alþýðulýðveldið ) og hafði annað vaxtarlag en það hafði nokkurn tíma áður haft .
Hinar gríðarlegu formbreytingar landsins í tíu aldir hafa orðið til þess að sumir sagnfræðingar hafa nefnt það fiðrildi Evrópu .
Það þarf sannarlega auðugt ímyndunarafl og skáldagáfu til að líkja Póllandi eftirstríðsára við litskrúðugt fiðrildi í sólbjörtum garði .
Ef við höldum okkur við fiðrildislíkinguna mætti kannski sjá fyrir sér stormbarða mölflugu á íslenskum sumardegi .
Víst er að pólska alþýðulýðveldið hafði frá fyrstu tíð vindinn í fangið .
Hriktir í stoðum Árið 1956 urðu óskipulögð uppþot verkafólks sem mætt var af mikilli hörku og loks drekkt í blóði .
Um sinn tókst stalínistum að lægja rósturnar , með því m.a. að koma á verkalýðsráðum .
Áður en áratugurinn var liðinn höfðu flest loforð stjórnvalda verið svikin og verkalýðsráðin lögð niður .
Í mars 1968 risu háskólanemar upp , og í desember 1970 urðu enn róstur sem enduðu með því að verkamenn voru drepnir .
Edward Gierek tók við sem aðalritari Kommúnistaflokksins og þjóðinni var heitið nýrri tíð með blóm í haga .
Og miðað við nýliðna áratugi og aldir virtist hunang drjúpa af pólskum stráum .
Þetta pólska hunang 8. áratugarins var af svipaðri gerð og nýliðin útrás íslenskra ævintýramanna ; það var allt tekið að láni .
Og brátt kom að skuldadögum .
Eftir miklar verðhækkanir 1976 brutust út uppreisnir víða um land með svipuðum afleiðingum og áður , mannfalli og svikum .
Með kjöri Karols Wojtyla til páfa árið 1978 var sem þjóðin fylltist enn einu sinni trú á sjálfa sig og framtíðina .
Brátt varð Pólland vettvangur mikilla sögulegra tíðinda .
Vorið og sumarið 1980 fór verkfallsalda eins og eldur í sinu um landið .
Þegar aldan náði inn fyrir hlið Lenín-skipasmíðastöðvarinnar í Gdansk varð skipasmíðastöðin og borgin hverfipunktur atburða næstu vikna , hverfipunktur evrópskrar sögu .
Gdansk er kannski sú borg Evrópu sem á sér hvað dramatískasta fortíð allra borga á 20. öld .
Hér hófst seinni heimsstyrjöld og héðan bárust fyrstu brestirnir sem boðuðu fall múrsins .
Yfir hlið Lenín-skipasmíðastöðvarinnar í hjarta borgarinnar klifraði ungur rafvirki sumarið 1980 og hafði með þeim gjörningi meiri áhrif á heimssöguna en þegar Sesar reið yfir Rubicon-fljót tveim árþúsundum áður .
Hann hét Lech Wa & lstrok ; êsa .
Solidarnos ` c ` Verkfallsmenn kröfðust fyrst og fremst frelsis til að stofna sjálfstæð verkalýðssamtök , verkfallsréttar , tjáningarfrelsis og að pólitískum föngum yrði sleppt .
En þeir kröfðust einnig hærri launa og lífeyris , lækkun lífeyrisaldurs , lengingu mæðraorlofs í þrjú ár , styttri vinnudags og að matvæli yrðu skömmtuð ; að skortinum yrði réttilega jafnað út .
Hinn 31. ágúst gerðist það sem flestum hefði sennilega þótt fjarstæðukenndara en að Pólverji yrði kjörinn páfi .
Pólsk stjórnvöld neyddust til að ganga að flestum kröfum verkfallsmanna og undirrita samkomulag í 21 lið .
Um skeið virtust samtök verkamanna hafa sigrað , að forysta alþýðulýðveldisins hafi beðið lægri hlut fyrir alþýðunni .
Skipulagslega hvíldu samtökin Solidarnos ` c ` ( Samstaða ) á fyrirtækjadeildum sem mynduðu héraðsdeildir og loks var landsráð þar sem Lech Walesa gegndi formennsku .
Samstaða var aldrei fastmótuð eða einsleit verkalýðssamtök , þótt óneitanlega hafi samtökin verið sprottin upp úr jarðvegi stríðandi verkfallsmanna .
Samstaða varð á skömmum tíma eins konar regnhlífasamtök , fjöldahreyfing 10 milljóna sem vildu sjá breytingar .
Sennilega var það einmitt af ótta við þessa miklu fjöldahreyfingu að kommúnistaflokkurinn , undir forystu Jaruzelskis herforingja , greip til þess örþrifaráðs að setja herlög á landið .
Það gerðist 13. desember 1981 .
Þá var flest það sem samið hafði verið um svikið .
Frjáls verkalýðsfélög voru bönnuð , verkfallsfrelsi afnumið og tjáningarfrelsi takmarkað .
Eitt var það þó sem ekki var svikið ; skömmtunarseðlar voru áfram í gildi .
Pólskt svínakjöt var skammtað á sama tíma og hægt var að kaupa ódýrt niðursoðið svínakjöt " made in Poland " í dönskum verslunum .
Með herlögunum voru margir forystumenn Samstöðu fangelsaðir og allt starf samtakanna bannað .
En þetta var eitt af mörgum dæmum um seinheppni stjórnvalda .
Í stað skipulagðra samtaka sem störfuðu fyrir opnum tjöldum hófst neðanjarðarstarf sem erfitt var að hafa eftirlit með .
Forystumennirnir voru sveipaðir ljóma og áhrif kaþólsku kirkjunnar efldust .
Í verksmiðjum , háskólum og víðar spruttu upp " sellur " sem mynduðu net skipulagðrar andspyrnu .
Þessi uppbygging samtakanna einkenndist af valddreifingu og gerði lögreglu erfitt um vik að skera á einhverjar fáar sérdeilis þýðingarmiklar líftaugar – líftaugarnar voru jafn margar og félagarnir .
1983 var orðið ljóst að herlögin skiluðu ekki tilætluðum árangri .
Þvert á móti hafði Samstöðu vaxið fiskur um hrygg og foringi samtakanna sæmdur friðarverðlaunum Nóbels .
Á tímabili herlaganna má kannski segja að forysta andófsins hafi færst frá Samstöðu yfir til kaþólsku kirkjunnar með Jóhannes Pál páfa fylkingarbrjósti .
Víst er að kaþólsk kirkja gegndi gríðarlega þýðingarmiklu hlutverki .
Herlög voru afnumin 1983 en barátta stjórnvalda gegn áhrifum kaþólskrar kirkju á pólskt samfélag hélt áfram og leiddi m.a. til morðsins á prestinum Jerzy Popieluszko .
Múrinn fellur Þegar þessi saga er skoðuð er rétt að hafa í huga að Pólland hefur aldrei verið eyland .
Í austurblokkinni hrönnuðust upp vandamál , Sovétríkin í djúpri efnahagskreppu og forystan komin að fótum fram .
Vestan við járntjaldið ríktu herskáir vindar Margrétar Thatchers og Ronalds Reagans .
Pólland var eins og lús á milli tveggja nagla .
Þar kom þó , og ekki síst vegna breyttra stjórnarhátta í Kreml uppúr miðjum 9. áratuginum , með glastnost og perestrojku , að pólsk stjórnvöld , að undangengnum hringborðsumræðum , ákváðu að efna til frjálsra kosninga í júníbyrjun 1989 .
Samstaða fór fram sem pólitískur flokkur og eftir þær kosningar þurfti enginn að efast um vilja þjóðarinnar .
Svo stór var sigur Samstöðu að dagar pólska Kommúnistaflokksins voru taldir .
Tadeusz Mazowiecki varð forsætisráðherra og brátt var nafni landsins , Polska Rzeczpospolita Ludowa – Pólska alþýðulýðveldið – breytt í Rzeczpospolita Polska – Lýðveldið Pólland .
Ef hægt er að bera saman þýðingu sögulegra atburða fullyrði ég að " Múrinn " hafi ekki fallið í Berlín haustið 1989 heldur í Póllandi í júní það ár .
Og hrun hans hafi ekki hafist í júní 1989 heldur í Gdansk í ágúst 1980 .
Ein gerð einræðis má ekki breytast í aðra Tíu dögum eftir hinar sögulegu kosningar átti ég þess kost að ræða við hinn óumdeilda forystumann þessara miklu breytinga , Lech Wa & lstrok ; êsa .
Viðtalið fór fram á skrifstofu hans í aðalstöðvum Samstöðu í Gdansk .
Ég spurði hann þá .
m.a. hvort skilja mætti það svo að þátttaka Samstöðu í kosningunum merkti að samtökin hefðu tekið breytingu frá faglegum verkalýðssamtökum í það að verða pólitískur flokkur .
Svar hans var á þá leið að svo gæti virst , en Samstaða væri fyrst og fremst umbótahreyfing og innan samtakanna væru ýmsar pólitískar stefnur .
Samstaða væri því ekki pólitískur flokkur í strangasta skilningi orðsins , en pólitískar aðstæður væru þannig að samtökin ættu engra kosta völ ef ekki ætti illa að fara fyrir pólsku þjóðinni .
Hins vegar væri ekki ætlunin að taka við stjórnartaumum og umfram allt yrði að gæta þess að ein tegund einræðis breyttist ekki í aðra .
" Af þessum ástæðum kjósum við að aðstoða við að leysa vandamálin án þess að taka á okkur völd né taka að okkur mál sem verkalýðssamtökum kemur ekki beinlínis við .
Þegar okkur hefur tekist að leysa þessi brýnustu vandamál í samvinnu við ýmsa aðra ætlum við að snúa okkur að þeim málum sem ætluð eru góðum verkalýðssamtökum .
" Hann bætti svo við að hann vonaðist til þess að Samstaða sem pólitískt afl myndi leysast upp í frumeindir sínar .
Þá fyrst yrði hægt að tala um lýðræði þegar ekki yrði lengur þörf fyrir fjöldahreyfingu í vinnugalla stjórnmálaflokks .
Ári síðar varð hann forseti og afklæddist vinnugalla verkalýðsleiðtogans .
Á næstu misserum gerðust hlutirnir hratt .
Landið logaði í verkföllum og átökum .
Mörgum fannst stjórnvöld helst til upptekin af táknrænum breytingum eins og að velta fyrir sér hvort pólski örninn í skjaldarmerkinu ætti að vera með eða án kórónu og hvort breyta ætti nöfnum gatna og torga .
Þá urðu áhrif kaþólsku kirkjunnar á pólsk stjórnmál æ ákveðnari og jafnframt íhaldssamari .
Frjálslyndir Pólverjar sögðu gjarna að kirkjan hefði breyst frá framsæknu umbótaafli í áhrifaríkan klúbb svartstakka sem vildu færa klukkuna aftur um tvær aldir .
Kraftbirting lýðræðisins Þegar leið að þingkosningum 1993 hafði draumur Wa & lstrok ; êsa ræst að því leyti að Samstaða hafði leyst upp í fjölda flokka og samtaka .
Enn einu sinni urðu straumhvörf í pólskum stjórnmálum .
Kosið var um 460 þingsæti og aragrúi flokka ruddist fram á völlinn með vopnabraki og látum svo sem tíðkast í lýðræðislegri baráttu um atkvæði .
Úrslitin komu ekki á óvart , þótt fáir hefðu getað ímyndað sér slíkt fjórum árum fyrr .
Kommúnistaflokkurinn , sem nú hét " Lýðræðisfylking " , varð stærsti flokkur þingsins , með 171 þingsæti .
Að loknum kosningum myndaði hann meirihlutastjórn með sínum gamla samstarfsflokki , Bændaflokknum .
Það heyrði einnig til tíðinda að Samstaða náði engum fulltrúa sinna á þing og Umbótafylking Lech Wa & lstrok ; êsa , BBWR , fékk aðeins 5% atkvæða og 20 þingsæti .
Árið 1995 tapaði Wa & lstrok ; êsa í forsetakosningum fyrir Aleksander Kwasniewski sem hafði unnið sig upp í gamla kommúnistaflokknum .
Það má sennilega kalla það kaldhæðni sögunnar að maðurinn sem vildi forðast að ein tegund einræðis breyttist í aðra var felldur úr forsetastóli og honum gefið að sök að hafa sýnt óþolandi einræðistilburði .
Á þeim árum sem liðin eru síðan þessar pólitísku og félagslegu jarðhræringar gengu yfir hafa margir stórir og smáir skjálftar skekið Pólland .
Stjórnvöld , án tillits til hvaða flokkar fóru með völd , kusu að taka skýra afstöðu í efnahags- og utanríkismálum .
Lífið á götum og strætum borga tók breytingum .
Leigubílar , sem áður voru örfáir og þá helst Moskvítar , Skódar og pólskir Fíatar eða rússneskar Volgur , hurfu og í þeirra stað komu límósínur af vestrænum uppruna .
Í borgum risu skógar turna í " gljáfúnkís " , – heilu fjármálahverfin – í eigu erlendra stórfyrirtækja .
Vöruval í verslunum varð líkt og annars staðar í Vestur-Evrópu enda gekk þjóðin glöð vestrænni neyslumenningu á hönd .
Pólverjar vildu ganga alla leið , komast inn í Evrópusambandið .
En ferðin að því marki var ekki sársaukalaus .
Eitt af skilyrðum aðildar var einkavæðing og það ferli kostaði gríðarlegt atvinnuleysi og landflótta ungs fólks , sem við Íslendingar nutum m.a. góðs af .
Þótt ástandið sé þannig nú 20 árum eftir Solidarnos ` c ` -byltinguna að margir þeirra Pólverja sem " flúðu " hingað hafa " flúið " heim , er fjarri því að þar drjúpi hunang af hverju strái .
Enn er þar mikið atvinnuleysi og orðið kreppa er líka til í pólskum orðabókum .
Aðild Póllands að Evrópusambandinu hefur styrkt sjálfsmynd þjóðarinnar , enda Pólland eitt stærsta ríki sambandsins .
Það er jafnframt ljóst að margar ákvarðanir stjórnvalda bera þess merki að Pólverjar vilja draga lærdóm af sögu sinni og ganga því stundum ekki alveg í takt við önnur forysturíki sambandsins .
En það gildir um Pólverja líkt og um Íslendinga að þeir skapa sína eigin sögu .
Og maðurinn skapar sína eigin sögu – bara ekki eftir geðþótta , heldur við aðstæður sem eru skilyrtar af hinu liðna .
Útdrátt úr greininni á pólsku er að finna á mbl.is Streszczenie artyku & lstrok ; u w jezyku polskim mozna znales ´ c ´ na stronie mbl.is 