Hún er ung og fögur , kynþokkafull og stjarna í Þýskalandi – og situr í fangelsi .
Nadja Benaisse , 26 ára , söngkona No Angels , einnar vinsælustu stúlknahljómsveitar landsins , var handtekin 11. apríl síðastliðinn vegna gruns um að hafa valdið annarri manneskju hörmulegum líkamlegum miska , eins og það er orðað í ákærunni .
Henni er gefið að sök að hafa stundað ábyrgðarlaust kynlíf vorið 2004 .
Sem í sjálfu sér er hvorki saknæmt né í frásögur færandi nema vegna þess að Benaisse er sögð hafa vitað að hún var HIV smituð .
Lögmenn og læknar segja hins vegar erfitt að sanna að hún hafi vísvitandi smitað rekkjunaut sinn , ónafngreindan mann , sem kærði eftir að hafa , að eigin sögn , margsinnis reynt að hafa samband við Benaisse .
Þar sem svona þekkt manneskja á í hlut hefur málið vakið mikla athygli og umræður innanlands og utan .
Handtakan hefði vart getað verið meira áberandi , því söngkonan var tekin föst rétt áður en hún steig á svið í næturklúbbi þar sem hún átti að vera með sólótónleika .
Talsmaður saksóknara segir engum blöðum um það að fletta að " hver sá sem veit að hann er HIV smitaður og segir rekkjufélaga sínum ekki frá því og smitar hann sé sekur um að valda honum miklum líkamlegum miska .
Ef rekkjunauturinn smitast ekki sé aftur á móti um að ræða tilraun til að valda honum líkamlegum miska .
" Þýskir fjölmiðlar hafa rifjað upp nokkur mál þar sem HIV jákvæðir hafa verið sakfelldir fyrir að smita rekkjunauta sína og virðast yfirleitt gera því yfirleitt skóna að svo verði einnig í máli Benaisse .
Þótt lögmaður hennar , Christian Schertz , segi skjólstæðing sinn ekki vera viðriðinn glæpsamlegt athæfi , hefur hann ekki ennþá komið fram með sannfærandi rök um sakleysi hans .
Aftur á móti hefur hann átalið yfirvöld fyrir að gefa út yfirlýsingar um ákæruna .
Efalítið eru þau undir miklum þrýstingi frá aðdáendum , sem þyrstir í fréttir af átrúnaðargoði sínu .
