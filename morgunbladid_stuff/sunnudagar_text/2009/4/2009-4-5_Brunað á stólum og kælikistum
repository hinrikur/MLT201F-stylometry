VÉLKNÚNA barstóla er að finna víða í Bandaríkjunum .
Oftast hafa ökumenn þeirra vit á að halda sig á lokuðum brautum , enda barstólarnir ekki skráð ökutæki og eiga ekkert erindi út á götu .
Í vikunni var skýrt frá því að lögreglan í borginni Newark í Ohio hefði verið kölluð á slysstað , þar sem maður hafði velt vélknúna barstólnum sínum og hlotið af nokkur meiðsli , ekki alvarleg þó .
Barstólinn knúði maðurinn áfram með mótor úr garðsláttuvél .
Líklega hefur honum þótt hagræði að því að skjótast á barinn á stólnum .
Á barnum skellti hann í sig 15 bjórum og réð því ekkert við farartækið á heimleiðinni .
Maðurinn sagði lögreglunni stoltur að stóllinn kæmist á 60 km hraða á klukkustund .
Allmargir landar mannsins eiga vélknúna barstóla .
Ef fyrirbærið er " gúglað " koma upp síður um kappakstur slíkra stóla á lokuðum brautum og hægt er að kaupa þá ósamsetta og dunda sér við að setja þá saman í bílskúrnum heima .
Þeir sem ekki vilja vélknúna barstóla geta líka keypt sér vélknúnar kælikistur .
Eða keypt vélknúinn barstól og dregið á eftir sér kælikistu , því slíkur aftanívagn er að sjálfsögðu í boði .
Hvers vegna ætti einhver að kaupa sér vélknúinn barstól eða kælikistu ? spyrja menn kannski .
Við slíkri spurningu er ekkert svar .
En hins vegar gildir það bæði um vélknúna barstóla og vélknúnar kælikistur , að þeim má ekki aka undir áhrifum áfengis , fremur en öðrum farkostum .
rsv@mbl.is 