Guðmundur Magnússon fæddist 1. júlí 1929 .
Hann lést 17. janúar síðastliðinn .
Móðir hans var Hulda Long , f. 23. september 1909 , d. 18. júní 2007 .
Faðir Guðmundar var Magnús Jónsson frá Ísafirði f. 5. janúar 1908 , d. 1978 .
Tvíburasystir Guðmundar er Ingibjörg .
Hálfsystkini þeirra , börn Magnúsar , eru Sjöfn , Jón , Sigurlaug , Margrét , Bragi og Hafdís .
Sjöfn og Jón eru látin .
Guðmundur veikist þegar hann var á þriðja ári í gagnfræðaskóla , þá sautján ára .
Á Þorláksmessu 1947 var hann lagður inn á Klepp og fyrir um 30 árum fluttist hann í Fellsenda í Dalabyggð og bjó þar æ síðan .
Útför Guðmundar var gerð í kyrrþey .
Guðmundur , Gummi , eins og hann var kallaður , kom á hjúkrunarheimilið Fellsenda frá Kleppsspítala , fimmtugur að aldri .
Hann var því heimilismaður á Fellsenda í 30 ár .
Hann veiktist aðeins 17 ára gamall og var þá lagður inn á Kleppsspítala .
Þá voru læknis- og hjúkrunarúrræði öðruvísi en nú er og fordómar miklir .
Hann hefur því gengið í gegnum miklar breytingar varðandi meðferð og ný og manneskjulegri úrræði .
Hjúkrunarheimilið Fellsendi hefur átt því láni að fagna að hafa farsælt og traust starfsfólk með langan starfsferil .
Það er ómetanlegt fyrir sjúklinga með geðræna sjúkdóma að hafa fastan kjarna starfsfólks .
Ég held að ég geti fullyrt að Guðmundur hafi búið við skilning og hlýju og að honum hafi liðið vel í sveitasælu " undir dalanna sól " .
Ef við ætlum að hjálpa öðru fólki verðum við að setja okkur í spor þess og byrja þar .
Skilningur og samkennd eru því mikilvæg tæki til að þekkja þarfir annarra .
Þann skilning og samkennd tel ég að hann hafi fengið á Fellsenda .
Fellsendi er í fallegri sveit Dalasýslu .
Kostir sveitarinnar eru ótvíræðir .
Sjúklingar og starfsfólk eru í lifandi tenglsum við búfé sem er allt um kring , berjamó í túnfætinum , réttir og möguleika til útivistar og næðis í fögrum og friðsælum Dölunum .
Heimilið hefur lagt sig fram um að hafa hjúkrun og aðhlynningu sem besta og reynt hefur verið að mæta hverjum og einum með viðeigandi meðferðarúrræðum og dægradvöl .
Gummi tók virkan þátt í því starfi sem heimilið bauð .
Ferðir til Reykjavíkur og aðrar dagsferðir voru honum til mikillar ánægju og veittu lífi hans inntak og merkingu .
Gummi var tvíburi .
Ingibjörg systir hans syrgir nú bróður sinn , en góð og náin tengsl voru milli þeirra .
Stuttu fyrir andlátið var hann í sambandi við systur sína og leið honum vel og daginn sem hann andaðist fékk hún undarlegt hugboð þar sem hún sat við tölvuna sína , nákvæmlega á þem tíma sem hann dó .
Svona getur lífið komið okkur að óvörum og margt er erfitt að skýra í henni veröld .
Guðmundur var afburða námsmaður og hagleiksmaður á mörgum sviðum , hafði til dæmis áhuga á ljósmyndun svo eitthvað sé nefnt .
Í gerðinni var hann ljúfur og næmur maður og allra manna hugljúfi .
Hann talaði ekki nema á hann væri yrt en hann hugsaði sitt og gat stundum verið skemmtilega stríðinn .
Hann var mjög gefinn fyrir tónlist og söng mikið á árum áður .
Hann fylgdist einnig með málefnum líðandi stundar í útvarpi og sjónvarpi .
Hann var kurteis og alltaf stóð hann upp fyrir fólki og heilsaði með handabandi .
Hann var mjög samvinnuþýður .
Stuttu fyrir andlátið skipti hann um herbergi við sjúkling sem þurfti annan dvalarstað .
Þarna komu kostir hans svo skýrt í ljós , að vera lipur í samskiptum og sýna samstarfsvilja öðrum til hagsbótar .
Guðmundur var seigur og til merkis um það var þegar hann brotnaði illa og ekki var útlit fyrir að hann gæti gengið á ný .
Með góðri hjúkrun og aðhlynningu og seiglu og þolinmæði hans sjálfs tókst honum að ganga á ný .
Hann sleppti því göngugrindinni fyrr en við hefði mátt búast .
Sem ungur maður var hann fríður og beinvaxinn og systir hans minnist hans með hlýju og stolti .
Starfsfólk og heimilismenn senda samúðarkveðjur til Ingibjargar og annarra ættingja og þakka góða samfylgd um árin mörgu með Gumma .
Hann hvíli í friði .
F.h. starfsliðs og heimilisfólks að Fellsenda í Dölum , Anna Margrét Guðmundsdóttir .
