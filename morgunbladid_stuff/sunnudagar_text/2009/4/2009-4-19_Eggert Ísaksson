Eggert Ísaksson fæddist á Rafnkelsstöðum í Garði 4. júlí 1921 .
Hann lést á Landspítalanum 30. mars 2009 og var útför hans gerð frá Hafnarfjarðarkirkju 8. apríl .
Tengdafaðir minn , Eggert Ísaksson , andaðist á Landspítalanum við Hringbraut 30. mars sl. og verður jarðsunginn frá Hafnarfjarðarkirkju 8. apríl nk. Kynni mín af Eggerti hófust árið 1980 , en það ár hófum við Edda , yngri dóttir Eggerts , búskap .
Mér var strax mjög vel tekið af fjölskyldunni , og ég kynntist því fljótt , hversu raunsær , réttsýnn og íhugull Eggert var .
Hann var undrafljótur að átta sig á aðalatriðum , og byggði allar ákvarðanir á sterkum rökum , en var þó alltaf tilbúinn að ræða og skoða öll mótrök , ef einhver voru .
Þessir hæfileikar hans hafa eflaust nýst honum vel í öllum þeim félögum og nefndum , sem hann starfaði í , en í þeim flestum var hann í forystu , annaðhvort formaður eða stjórnarmaður .
Alls staðar naut hann virðingar og trausts , og margir leituðu ráða hjá honum , enda var maðurinn afburða ráðsnjall og réttsýnn .
Eggert starfaði um margra ára skeið í Frímúrarareglunni og þar lágu leiðir okkar saman til margra ára .
Þar kynntist ég forystuhæfileikum Eggerts af eigin raun , og má segja , að reglustarfið hafi styrkt vináttuböndin mjög mikið .
Eggert hélt fullu starfsþreki fram yfir sjötugt , þegar hann settist í helgan stein .
Hann sinnti þó áfram félagsstörfum í nokkur ár , m.a. sem aðalsafnaðarfulltrúi Hafnarfjarðarkirkju .
Eftir að Sesselja , eiginkona Eggerts , andaðist 1995 , var eins og drægi úr honum nokkurn mátt .
Hann dró sig meira og meira í hlé , en jafnframt tók að bera á heilsubresti , sem síðan ágerðist , og leiddi til endurtekinna innlagna á sjúkrahús .
Alltaf gerði Eggert lítið úr vanlíðan sinni , og því var oft erfitt að gera sér grein fyrir því , hvernig líðan hans var í raun og veru .
Seinustu 2 árin var Eggert í sérhæfðri dagþjálfun í Drafnarhúsi í Hafnarfirði , og þar leið honum mjög vel og kunni vel að meta það góða atlæti , sem þar var í boði .
Hinn 25. mars sl. var ljóst , að Eggert þyrfti enn einu sinni að leggjast inn á sjúkrahús , og þaðan átti hann ekki afturkvæmt .
Fjölskylda mín og ég munum ávallt minnast Eggerts með miklu þakklæti , hlýju og virðingu .
Blessuð sé minning hans .
Eyjólfur Þ. Haraldsson .
Það var lengi vel hefð í okkar fjölskyldu að eyða verslunarmannahelginni í Bragganum í Hvalfirði hjá afa Eggerti og ömmu Sessu .
Einhverja verslunarmannahelgina fengum við bræðurnir að sitja í með afa og ömmu á leið upp í Hvalfjörð .
Það er mjög minnisstætt hversu öruggur afi var undir stýrinu á brúna Galantinum – keyrði eins og vindurinn .
Sennilega hefði hann getað keyrt upp eftir með bundið fyrir augun , svo vel þekkti hann veginn .
Kannski ekki skrýtið , enda vann hann hjá Hval hf. uppi í Hvalfirði í fjöldamörg ár .
Afi var , eins og sennilega allir karlmenn , meistari í að grilla .
Fjölskyldan naut þess oft og mörgum sinnum , hvort sem var í Hvalfirði eða heima á Arnarhrauninu .
Sérstaklega er minnisstætt frægt lambalæri sem afi grillaði eitt sinn .
Það er þekkt sem góða lærið í okkar fjölskyldu , og lifir góðu lífi í minningunni og ekki bara hjá þeim sem sátu að snæðingi .
Afi Eggert var höfðingi heim að sækja og yfir honum ríkti ávallt mikil reisn .
Sú reisn sýndi sig m.a. í því að eftir að amma Sessa féll frá , vildi hann ekki minnka við sig húsnæði og því síður fara á elliheimili .
Hann vildi búa á sínu heimili og það gat hann , allt til dauðadags .
Með miklum stuðningi fjölskyldunnar og heimahjúkrunarfólks tókst að uppfylla þessa ósk hans .
Það var gaman að sjá þegar afi fór að vera í Drafnarhúsi , hversu fljótt hann lifnaði við á ný , hann hjarnaði við og bros færðist yfir andlitið .
Það er þannig sem við viljum minnasta afa , með bros á vör .
Hvíl í friði , elsku afi .
Eggert og Haraldur Sveinn .
Við systurnar vildum með nokkrum orðum minnast afa okkar , Eggerts Ísakssonar .
Frá okkar sjónarhóli virtist líf hans spennandi og framandi .
Amma og afi ferðuðust mikið , fóru víða og fengum við einhverju sinni að slást í för með þeim til Spánar .
Þau komu jafnan heim með flotta hluti frá fjarlægum slóðum og var alltaf mikil eftirvænting þegar tekið var upp úr töskunum .
Í Hvalstöðinni fengum við að fylgjast með honum kalla upp bátana og fara með honum að borða í messanum .
Þá var oft glatt á hjalla í bragganum og áttum við þar athvarf í meyjarskemmunni .
Dvöldum við þar oft lengi og var gaman að kynnast þessum sérstaka heimi .
Hestarnir voru stór hluti af lífi afa .
Okkur fannst hestaferðirnar ævintýralegar þar sem afi fór fremstur í flokki á Sokka , valdi handa okkur góða hesta og svo þeyttist hann áfram þar til tekin var hvíld með smurðu brauði og kaffi .
Heima var hann höfuð ættarinnar , las á pakkana á jólunum , hlustaði með athygli á hádegisfréttirnar og bauð okkur á jólaböll hjá frímúrurunum .
Okkur fannst hann mikill maður í flottu kjólfötunum og á leynilegu fundunum sínum .
Hann lifði sko sannarlega spennandi lífi .
Vertu yfir og allt um kring með eilífri blessun þinni , sitji Guðs englar saman í hring sænginni yfir minni .
( Sig .
Jónsson frá Presthólum .
) Anna Lísa og Helena .
Eggert Ísaksson starfaði allan sinn starfsaldur hjá tveim fyrirtækjum .
Fyrst hjá Fiskveiðahlutafélaginu Venusi , sem faðir minn , Loftur Bjarnason , og Vilhjálmur Árnason ráku .
Er starfsemi þess félags við rekstur tengdan fiskveiðum og fiskverkun var hætt réðst hann til Hvals hf. og starfaði þar óslitið þar til hann vildi draga sig í hlé vegna aldurs .
Þannig vildi til er Eggert , sem ungur maður var að vinna við löndun úr einum af togurunum , sem Venus gerði út , að hann varð fyrir slysi og augljóst var að hann myndi eiga erfitt með erfiðisvinnu upp úr því .
Er hann hafði náð sér eftir slysið kom hann til starfa á skrifstofu Venusar .
Eggert var lengst af eini starfsmaður skrifstofu Venusar og mæddu því öll störf skrifstofunnar á hans herðum .
Á þessum árum var allt bókhald handfært .
Togarar félagsins , Venus , og síðar Röðull , seldu oft afla sinn annaðhvort í Englandi eða Þýskalandi .
Einnig stundaði félagið saltfisk- og skreiðarverkun í Hafnarfirði .
Allt skrifstofuhaldið fór Eggerti frábærlega úr hendi , enda hamhleypa til verka .
Vinnudagurinn var oft langur .
Faðir minn Loftur Bjarnason og félagi hans Vilhjálmur Árnason mátu mikils þann trúnað og það traust sem Eggert sýndi þeim í hvívetna í öllum þeirra samskiptum .
Það var því mikið lán fyrir mig að fá Eggert til starfa , sem mína hægri hönd á skrifstofu Hvals hf. , 1974 en þá hafði ég verið , stuttu áður ráðinn framkvæmdastjóri Hvals hf. , eftir fráfall föður míns .
Eggert kunni til allra verka , hjá honum var ekki komið að tómum kofunum .
Eggert var snjall bókhaldsmaður og mjög talnaglöggur , það sannreyndi ég oft .
Hann var snyrtimenni í hvívetna og vandaði allt það sem hann lét frá sér fara .
Stöndum við hjá Hval hf. í ævarandi þakkarskuld við Eggert fyrir hans óeigingjörnu störf fyrir félagið alla tíð .
Það átti ekki við Eggert að sitja með hendur í skauti , enda sést það vel á öllum þeim störfum sem hann tók sér fyrir hendur í hinum ýmsu félögum og innan kirkjunnar , en störf henni tengd voru honum mjög ljúf alla tíð .
Eggert var afburðaræðumaður hvort heldur sem það voru yfirgripsmiklar ræður , sem hann hafði undirbúið af kostgæfni eða tækifærisræður , sem hann flutti við hin ýmsu tækifæri .
Eggert var beittur penni , enda finnast margar greinar eftir hann í hinum ýmsu blöðum og tímaritum .
Þar voru á ferðinni greinar um pólitík eða ýmis þjóðþrifamál , sem honum lágu á hjarta .
Eggert Ísaksson var ekki langskólagenginn maður .
Hann var eins og stundum er kallað sjálfmenntaður .
Hann var fljótur að tileinka sér það sem hann vildi læra .
Hann var góður enskumaður .
Hann hafði mjög fallega og læsilega rithönd .
Eggert var kvæntur Sesselju Erlendsdóttur og bjuggu þau allan sinn búskap í Hafnarfirði .
Sesselja lést 1995 .
Í hjónabandi þeirra sat gagnkvæm umhyggja og trúnaður í fyrirrúmi og því var ávallt ánægjulegt að vera í návist þeirra .
Þau eignuðust fjögur börn , en misstu yngsta soninn kornungan af slysförum .
Að leiðarlokum vil ég þakka Eggerti samfylgdina , allan trúnað og traust sem hann sýndi mér og fjölskyldu minni alla tíð .
Þar tala ég einnig fyrir hönd systur minnar og hennar fjölskyldu .
Við sendum afkomendum Eggerts og Sesselju okkar innilegustu samúðarkveðjur um leið og við kveðjum góðan vin og félaga .
Kristján Loftsson .
