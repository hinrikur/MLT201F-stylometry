Eftir Guðna Einarsson gudni@mbl.is Smyglskútan Sirtaki hefði ef til vill læðst óséð um íslensku landhelgina ef ekki hefði komið til árvekni sjómanna sem gerðu lögreglu viðvart .
Vaktstöð siglinga og Landhelgisgæslan fylgjast með sjóförum við landið en þetta dæmi sýnir að eftirlit með umferð á hafinu er ekki jafn virkt og með flugumferð .
Meginmunurinn liggur í öflugu ratsjárkerfi Varnarmálastofnunar sem stöðugt vaktar loftrýmið .
Skútur mikið notaðar til smygls Eftir Pólstjörnumálið haustið 2007 taldi Snorri Olsen tollstjóri að efla þyrfti eftirlit með skipum og flugvélum .
Hann segir að eftirlit hafi verið hert af hálfu tollgæslunnar en vill ekki tilgreina nánar hvernig .
Snorri bendir á að löng og víða strjálbýl strandlengja landsins bjóði ákveðinni hættu heim .
Menn leiti allra leiða til að smygla .
Sumt sé borið í töskum í gegnum flugstöð , falið í skósólum , bílum , gámum og skipum .
" Það verður til þess að lögreglan , tollur og Landhelgisgæslan verða að loka öllum þessum leiðum , " sagði Snorri .
Samvinna við erlend toll- og löggæsluyfirvöld er mjög mikilvæg í baráttunni .
" Við erum háð því að fá upplýsingar um grunsamlegar ferðir manna út frá höfnum erlendis .
Þar skiptir verulegu máli að vera í góðum samskiptum við lögreglu- og tollyfirvöld á viðkomandi svæðum , " sagði Snorri .
Skútur og smáflugvélar eru mikið notaðar til smygls víða um heim og sjóleiðin löngum verið ein algengasta smyglleiðin , að sögn Kára Gunnlaugssonar , yfirmanns tolleftirlitsdeildar Tollstjóra .
Hann sagði smyglara notfæra sér að skemmtiskútur séu ekki í reglubundnum siglingum .
Ævintýramenn sigli um heimsins höf án þess að það veki sérstakar grunsemdir , enda hafa langflestir ekkert að fela .
Kári sagði að tollgæslan skoði og afgreiði öll skip , þ.ám .
skútur , sem komi frá útlöndum í íslenskar hafnir .
Hins vegar sé erfitt að fylgjast með siglingum allra skipa um landhelgina , ekki síst þeirra sem ekki tilkynni sig og séu ekki með sjálfvirkan staðsetningarbúnað .
Landhelgisgæslan vill ratsjár Halldór B. Nellett , framkvæmdastjóri aðgerðasviðs Landhelgisgæslunnar og staðgengill forstjóra , telur mikilvægt að koma upp ratsjáreftirliti með ströndinni .
Fjareftirlitskerfi , öðru nafni sjálfvirk tilkynningarskylda , séu þeim annmarka háð að hægt sé að slökkva á senditækjunum vilji skip dyljast .
Ekki er hægt að forðast ratsjárgeisla nema á sérsmíðuðum skipum .
Landhelgisgæslan vinnur að því að setja upp ratsjá á fjallinu Þorbirni við Grindavík .
Hún á að vakta svæðið frá Vestmannaeyjum og inn á Faxaflóa .
Ratsjárgeislinn mun ná 40-50 sjómílur á haf út .
Með ratsjánni verður m.a. hægt að fylgjast með því að skip haldi sig á réttum siglingaleiðum fyrir Reykjanes .
Halldór sagði að ratsjár Varnarmálastofnunar á fjórum hornum landsins dugi ekki til að hafa eftirlit með hafinu því geisla þeirra sé beint til himins .
Þær sjái því aðeins loftför .
Þannig hafi t.d. skútan Sirtaki , sem kom hlaðin fíkniefnum upp að landinu , ekki sést í ratsjá Varnarmálastofnunar á Stokksnesi .
Landhelgisgæslan hefur athugað með að kaupa venjulegar skiparatsjár , líkar þeim sem eru á varðskipunum , til að hafa eftirlit með hafinu næst landi .
Þær kosta 10-15 milljónir hver .
Halldór sagði að sérstakar eftirlitsratsjár séu miklu dýrari og áætlaði að þær kostuðu 100-200 milljónir hver .
Eins kveðst hann telja að það verði dýrara að breyta ratsjám Varnarmálstofnunar þannig að þær nýtist einnig til eftirlits með hafinu en að kaupa skiparatsjár .
" Við getum byrjað á suðurströndinni og þeim heita stað sem Suðausturlandið er .
Að vera t.d. með radara á Ingólfshöfða , Stokksnesi og í kringum Papeyjarsvæðið myndi gjörbreyta eftirlitinu hjá okkur og hafa mikinn fælingarmátt .
" Hugmyndin er að tengja ratsjárupplýsingarnar við upplýsingar úr sjálfvirku tilkynningaskyldunni hjá stjórnstöð Landhelgisgæslunnar .
Ef ratsjárnar sjá sæfar sem ekki er inni í tilkynningaskyldunni eða hefur ekki tilkynnt komu sína er hægt að senda varðskip , þyrlu eða flugvél til að kanna málið .
Eins að láta hafnaryfirvöld vita ef það nálgast höfn .
Skútan Sirtaki lét Vaktstöð siglinga ekki vita af sér .
Halldór sagði að öll skip sem koma í lögsöguna eða til landsins eigi að tilkynna sig , þó misjafnlega snemma .
Skip sem t.d. sigla með hættulegan farm eiga að tilkynna sig við brottför úr höfn erlendis .
Fiskiskip eiga að tilkynna sig 6-12 klukkutímum áður en þau koma í efnahagslögsöguna og skútur sólarhring áður en þær koma inn fyrir 12 mílna landhelgina .
Þótt Sirtaki kæmi ekki hér til hafnar átti hún engu að síður að tilkynna um komu sína í landhelgina , að sögn Halldórs .
Gjörbreyting verður hjá Landhelgisgæslunni við að fá nýja eftirlitsflugvél sem von er á í gagnið í ágúst nk. Hún verður m.a. búin mjög góðum ratsjám og innrauðum myndavélum .
Þá er von á nýju og fullkomnu varðskipi í mars á næsta ári .
Halldór kveðst vona að rekstrarfé fáist til að nýta þessi góðu tæki sómasamlega .
Ratsjár gegn smyglurum á hafi úti HÆGT er að breyta ratsjárkerfi Varnarmálastofnunar svo það vakti hafið auk loftrýmisins , en það krefst dýrs viðbótarbúnaðar .
Dæmi eru um að búnaður eins og stofnunin ræður yfir sé notaður þannig í öðrum löndum .
Ekki lágu fyrir upplýsingar um kostnað við viðbótarbúnaðinn hjá Varnarmálastofnun .
Hefðbundnar ratsjár sjá um 40 sjómílur á haf út .
Til er sérstakur ratsjárbúnaður til að fylgjast með hafsvæðum .
Hann er hafður í landi og sér út fyrir sjóndeildarhringinn .
Ratsjárgeislarnir fara með yfirborði jarðar og því truflar hnattlögunin ekki sjónsviðið , sem er rúmlega 200 sjómílur .
Slík ratsjá myndi því sjá út fyrir mörk efnahagslögsögunnar .
Fyrirtækið Raytheon framleiðir ratsjárnar og segir að þær séu gerðar til að greina lítil sæför og lágfleygar flugvélar .
Í frétt um þessa ratsjá er nefnt að hún henti vel til að fylgjast með smyglurum , sjóræningjum , ólöglegum fiskveiðum og ólöglegum innflytjendum .
Einnig nýtist hún til að fylgjast með hafís og reki ísjaka , við leit og björgun o.fl. Hjá Varnarmálastofnun er talið að um fimm ratsjár af þessari gerð gætu líklega fylgst með allri íslensku efnahagslögsögunni .
Varnarmálastofnun hefur aðgang að upplýsingakerfum Atlantshafsbandalagsins um skipaumferð og flugumferð .
Þar eru upplýsingar um ferðir herskipa , kafbáta , herflugvéla bandamanna o.fl. Þetta samstarf gerði t.d. mögulegt að fá flugvél danska flughersins með skömmum fyrirvara til að leysa flugvél Landhelgisgæslunnar af við eftirfylgd skútunnar Sirtaki .
Séniver í tonnatali BELGÍSKA skútan Sirtaki flutti hingað 109 kg af ýmsum fíkniefnum og smyglið því með allra stærstu smyglmálum sem komist hefur upp um .
Annað dæmi um stórsmygl sem tengist Belgíu er gríðarlegt áfengissmygl með fiskibátnum Ásmundi GK 30 sem upp komst í október 1967 .
Skipverjar sigldu til Antwerpen og breyttu nafni bátsins .
Þar lestuðu þeir um 11.000 lítra af séniver .
Þeir sigldu síðan heim og hrepptu mannskaðaveður á leiðinni .
Vínið földu þeir m.a. í skipsflaki við Gelgjutanga .
Upp um smyglið komst þegar tollgæslunni bárust upplýsingar um áfengiskaupin frá Belgíu .
Skipverjarnir fimm voru hver um sig dæmdir í 950 þúsund kr. sekt , skipstjórinn í fjögurra mánaða fangelsi og hinir í þriggja mánaða fangelsi .
Áfengið var gert upptækt til ríkissjóðs og báturinn líka , þótt eigandi hans ætti enga sök á brotinu .
Dularfullar skútur STERKUR grunur leikur á að skútur hafi oftar komið við sögu við fíkniefnasmygl en í Pólstjörnumálinu sem komst upp í september 2007 og nýlegu Gleðivíkurmáli .
Þannig er talið að skútan Ely sem birtist í Höfn á Hornafirði og lá þar við bryggju 2007-8 hafi " ekki komið hingað upp á grín " eins og viðmælandi orðaði það .
Tenging Ely við mann sem handtekinn var í Gleðivíkurmálinu ýtir undir grunsemdir um að hún hafi verið notuð til smygls .
Eftir að Pólstjörnumálið komst upp rifjaðist upp fyrir Fáskrúðsfirðingum að dularfull skúta , Lucky Day , hafði komið þangað fyrirvaralaust í september 2005 .
Annar skipverja á henni var tekinn í Pólstjörnumálinu .
