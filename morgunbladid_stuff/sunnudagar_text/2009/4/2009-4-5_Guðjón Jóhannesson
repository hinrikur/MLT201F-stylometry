Guðjón Jóhannesson fæddist á Brekkum í Mýrdal 30. nóvember 1922 .
Hann lést á Hjúkrunarheimilinu Eir 27. mars 2009 og var jarðsunginn frá Háteigskirkju 3. apríl .
Í dag kveð ég tengdaföður minn og góðan vin , Guðjón Jóhannesson .
Við kynntumst fyrst fyrir meira en 33 árum þegar ég fór að venja komur mínar í Bogahlíð að draga mig saman við elztu dóttur hans .
Að sjálfsögðu var maður í fyrstu svolítið feiminn við föður kærustunnar sinnar en við kynntumst fljótt og urðum góðir vinir .
Guðjón var ákaflega hæglátur og kurteis maður og sérlega greiðvikinn .
Það var því ósjaldan sem maður leitaði til hans þegar eitthvað þurfti að gera við fjölskyldubílinn , sérstaklega á fyrstu búskaparárunum og bílarnir ekki þeir nýjustu og beztu .
Þá lét hann sig ekki vanta þegar flutningar , framkvæmdir eða þess háttar stóð fyrir dyrum .
Ævinlega boðinn og búinn að hjálpa þegar svo bar undir og átti jafnvel til að mæta óumbeðinn og tilbúinn að taka til hendinni .
Guðjón mundi tímana tvenna .
Hann fæddist og ólst upp á Brekkum í Mýrdal .
Hann var aðeins 11 ára þegar faðir hans féll frá og eftir stóð móðir hans , ekkja með 12 börn á framfæri .
Guðjón ólst því upp við frekar kröpp kjör og fór ungur til vandalausra í kaupavinnu .
Fyrir ekki löngu sagði hann mér að sárast hefði sér þótt að sú takmarkaða skólaganga sem bauðst í sveitinni á þeim tíma varð enn minni og stopulli hjá honum en til stóð vegna þessara aðstæðna .
En því fór fjarri að Guðjón bæri tilfinningar sínar á torg .
Eins og sagði áðan tókst ágæt vinátta með okkur Guðjóni .
Við ferðuðumst þó nokkuð saman og mér eru minnisstæð ýmis ferðalög , s.s. siglingar með Norrænu , ferðir í Mýrdalinn og síðasta ferðalag okkar saman til Kaupmannahafnar árið 2003 .
Guðjón vann lengst af sem bifvélavirki hjá Ræsi hf. og var af ýmsum þekktur sem Gaui í Ræsi .
Í starfi mínu sem leiðsögumaður hefur það oft komið fyrir að ég hef lent á tali við hópferðabílstjóra og þegar það hefur komið upp úr dúrnum að ég sé tengdasonur hans Gauja í Ræsi hef ég einatt uppskorið aukna vinsemd og virðingu fyrir .
Lengst af bjuggu Guðjón og Katrín í Bogahlíð 14 og eftir að Katrín lézt bjó Guðjón þar einn þar til að hann , fyrir nokkrum árum , keypti íbúð í Sóleyjarima , svo til í næsta húsi við okkur hjónin .
Það var gott að vita af Guðjóni í nágrenninu og það leið varla sá dagur , meðan hann bjó þar , að hann labbaði ekki yfir til okkar og eyddi með okkur kvöldstund .
Síðustu árin sem Guðjón lifði var hann sjúklingur og bjó á hjúkrunarheimilinu Eir .
Þar naut hann einstakrar umönnunar , sem ber að þakka fyrir .
Ég er þakklátur fyrir að hafa fengið að kynnast Guðjóni Jóhannessyni .
Ég tel mig ríkari mann fyrir vikið og ég óska tengdaföður mínum velfarnaðar á nýrri vegferð hans .
Emil Örn Kristjánsson .
Elsku afi , þá ertu farinn frá okkur og minningarnar hrannast upp .
Ég man þegar ég var stelpa og þú varst með kartöflugarð uppi við Korpúlfsstaði , ég man þegar við tókum upp kartöflurnar og aðalsportið var að komast heim í Bogahlíðina og borða smælkið með hýðinu og dýfa því í feiti .
Það var líka alltaf gaman að heimsækja þig í vinnuna í Ræsi og þú áttir alltaf kók í gleri í skápnum þínum fyrir þá sem komu þangað í heimsókn .
Ég man líka eftir fjöruferðunum og mér er mjög minnisstætt þegar við krakkarnir gerðum stórmál úr smáskeinum og þá sagðir þú alltaf " þetta grær áður en þú giftir þig " .
Nú er ég farin að segja þetta við strákana mína .
Ég man eftir vetrinum sem ég var í fermingarfræðslu , þá tók ég alltaf strætó til þín eftir tímana og við borðuðum kvöldmat saman , oftast bjúgu , svo keyrðir þú mig á fimleikaæfingu .
Ég man eftir Kaupamannahafnarferðinni vorið 2003 , þú varst svo sæll og glaður alla ferðina og gekkst með okkur um borgina þvera og endilanga .
Eftir að ég eignaðist strákana mína var svo gaman að sjá hvað þú varst alltaf passasamur með þá .
Þegar þú varst fluttur í Sóleyjarimann , þá var ég stundum að vinna lengi og þá daga labbaðir þú með mömmu að sækja Viktor Mána í leikskólann og hafðir gaman af því að keyra hann heim í kerrunni .
Þú varst orðinn sjúklingur þegar Alexander Logi kom í heiminn en honum fannst alltaf gaman að sitja í fanginu á þér í hjólastólnum svo keyrði ég ykkur um gangana og þú hélst svo fast og vel um litla stubbinn .
Ég man líka eftir ferðinni okkar heim að Brekkum haustið 2006 , þú sagðir ekki mikið en glampinn í augunum þínum sagði meira en mörg orð .
Ég held að þetta hafi verið síðasta ferðin þín heim að Brekkum og ég er þakklát fyrir að hafa farið með þér .
Elsku afi , takk fyrir allt .
Emilía Ósk Emilsdóttir og fjölskylda .
Við afi áttum margt sameiginlegt , við vorum nafnar og við áttum sama afmælisdag og við afi áttum margar góðar stundir saman .
Ég á margar góðar minningar um afa Guðjón , alveg frá því að ég fyrst man eftir mér í eldhúsinu í Bogahlíðinni þegar hann kom heim úr vinnunni í hádegismat , við nafnarnir sátum á eldhúsbekknum og amma hinum megin við borðið .
Amma smurði svo nesti og setti kaffi á brúsa fyrir seinna kaffið í vinnunni og hann lagði sig á bekknum á meðan .
Margir góðir bíltúrar þar sem afi spurði mann alltaf um sömu bæjarnöfnin á leiðinni og man ég enn hvar Kotströnd , Þjótandi , Þjórsártún , Kárastaðir og Brúsastaðir eru .
Göngutúrar í Háuhlíð og Öskjuhlíð og fjöruferðir .
Kofa- og kassabílasmíðar , afi gat það allt .
Svo öll skiptin sem ég leitaði til hans með bílavandamál mín eftir að ég komst á bílaaldur .
Afi kenndi mér líka að það er ógæfa að gefa hnífa .
Ég fór snemma að suða um að hann gæfi mér vasahníf og svo þegar ég fékk hníf lét afi krónu fylgja með svo ég gæti borgað honum hnífinn .
Ég held að ég geti sagt að afi hafi alltaf verið fyrstur til að heimsækja okkur Huldu eftir að við fórum að búa , á alla þrjá staðina sem við höfum búið á .
Og þegar við vorum að byggja kom hann oft og iðulega til að fylgjast með gangi mála og leggja hönd á plóg .
Elsku afi , ég á svo margar minnigar um þig og ég kveð þig með söknuði .
Þinn nafni Guðjón Örn Emilsson .
Hinsta kveðja Elsku afi .
Takk fyrir allt .
Tveir kossar á kinnina frá þér ...
ég mun aldrei gleyma þeim .
Þín Katrín María .
