18. Að skynja sjálfan sig er eitt , hjá því kemst enginn .
Að þekkja sjálfan sig er annað .
Því nær enginn .
Ekki til fulls .
" Þekktu sjálfan þig " er forn brýning , kjörorð eða hugsjón .
Það er vissulega heilnæm hvatning .
Og nauðsynleg .
Ef mönnum á að farnast sæmilega í lífinu verða þeir að þekkja eitthvað til hæfileika sinna og kannast við takmarkanir sínar .
Þeir þurfa að vita , hvað þeir geta og hvað ekki .
Þetta má vel takast að því marki , sem nauðsyn krefur .
En þar með er ekki því marki náð , að maður þekki sjálfan sig .
Hver maður geymir meira í sér en svo , að það verði kannað til hlítar .
Það er býsna djúpt á uppsprettunum innan rifja hjá okkur öllum .
Æði torvelt að rekja þá margslungnu þræði , sem liggja upp frá rótunum í okkur .
Það er enginn fær um að gera .
Þessa staðreynd má líka skoða frá annarri hlið .
Smásjár og djúpsjár vísindanna draga langt og djúpt .
En ekkert mannlegt sjóntæki eða kastljós er til , sem nær inn úr þér til grunna og afhjúpar þig í gegn .
Þótt þú sért frammi fyrir fullkomnustu áhöldum þeirra vísinda , sem geta greint og rýnt hvert líffæri þitt til hlítar , þá ertu sjálfur algerlega ófinnanlegur með þeim tækjum .
Læknirinn þinn getur víst fundið flest eða allt í líkama þínum .
Það er harla dýrmætt , ef eitthvað er að , einhver áverki kominn eða meinsemd .
En sjálfan þig finnur enginn með því að senda þig á rannsóknarstofur , þótt margar væru og hinar fullkomnustu .
Hver maður , sem þú mætir , finnur meira af sjálfum þér í augnaráði þínu , handtaki , svipbrigðum , raddblæ en í öllum þeim sýnum úr þér samanlögðum og öllum þeim myndum af þér , sem fást með hjálp fullkomnustu vísindatækja .
Hvað ertu ? Allt í þér , sem hægt er að klípa og kreista , hlera og mynda , ert þú að einhverju leyti .
Þú ert í því , eitthvað af þér , misjafnlega mikið .
En hvar ertu sjálfur ? Hvar ertu allur ? Hvergi – nema í sjálfum þér .
Þar ertu í fylgsni eða huldum heimi , sem enginn maður getur kannað eða rýnt í gegn .
Þú getur aldrei séð til botns í sjálfum þér .
Það megnar enginn annar maður heldur .
Og hver myndi kæra sig um að verða sviptur allri hulu og að allir sæju allt , sem býr í fylgsnum hugans og þar hefur sest að og búið um sig fyrr og síðar ? Ég varð svolítið hissa , þegar ég heyrði röddina mína fyrst .
Er ég svona ? Það var meinlaus spurning .
En það getur verið þungt og vont að mæta þessari spurningu : Er ég svona ? Hvernig gat ég verið svona ? Er þetta ég ? Ég varð hræddur og faldi mig , sagði Adam forðum , þegar þessi spurning blasti við honum .
Ég er hræddur og fer í felur , segir sá Adam og sú Eva , sem við erum öll innst inni , í því djúpa , dulda hugarfylgsni , þar sem við vitum þetta tvennt í senn : Við eigum heima í Paradís hjá Guði .
En við erum ekki þar og getum engum um það kennt nema okkur sjálfum .
En versta meinið er , að við skulum ekki muna eða vilja skilja og taka til greina , að Guð sneri sér ekki frá okkur , þó að við færum frá honum .
Hann snýr ekki baki við neinum eða týnir neinum .
Það kemur engin skemmd í augun hans þó að sjón okkar dofni og skekkist .
Þegar við missum af honum er það af því , að það dimmir í huga okkar og kólnar í hjartanu .
En það hindrar ekki , að allt það í okkur , sem er við sjálf , leitar hans stöðugt .
Og á bak við hjartaslögin okkar er röddin hans , sem segir í sífellu : Hér er ég .
Ég veit , hverju hjarta þitt týndi og hvað það þráir .
Veit af hverju það er órótt , ósátt , vansælt yfir því að skilja ekki sjálft sig og útlegð sí na frá sjálfu sér .
Ég stend við dyrnar og kný á , segir Jesús Kristur .
Ég þekki dyrnar inn til hjarta þíns og veit allt um þig .
Og ég geri alla hluti nýja .
Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
