Eftir Orra Pál Ormarsson orri@mbl.is Það var á dægilegu eftirmiðdegi sumarið 1983 að leiðir okkar Luton Town lágu saman í Smálöndunum í Svíþjóð – af öllum stöðum .
Ég var í sumarfríi en Lutonliðar í æfingaferð til að búa sig undir strembið tímabil í Englandi .
Félagið lék um þær mundir í efstu deild og hafði innan sinna vébanda kempur á borð við Paul Walsh , Ricky Hill og Brian Stein .
Það lá því fyrir um leið og ég sá leik Luton Town og Smálandaúrvalsins auglýstan í sjoppu í grenndinni að ég myndi ekki láta þennan viðburð framhjá mér fara .
Það brunnu þegar eldar milli mín og ensku knattspyrnunnar á þessum tíma .
Eldar sem aldrei munu slokkna .
Setinn var Svarfaðardalur í stúkunni þegar mig bar að garði og því ekki um annað að ræða en standa upp á rönd .
Vallarstarfsmaður vísaði mér til stæðis .
Flautað var til leiks og einbeitingin var svo mikil að ég gerði mér ekki grein fyrir því fyrr en allmargar mínútur voru liðnar af leiknum að ég stóð beint fyrir aftan varamannabekk Luton Town .
Geðshræringin var mikil þegar ég áttaði mig á þeirri staðreynd .
Svo nálægt stóð ég goðunum að auðveldlega hefði mátt klóra Brian Stein bak við eyrun og flétta Paul Walsh , sem kom af velli í leikhléi , hefði ég haft til þess kunnáttu .
Ég hlýddi dáleiddur á mál þeirra Luton-manna enda þótt ég skildi ekki allt sem þeim fór á milli , rétt orðinn tólf ára gamall .
Á þessum tímapunkti í mínu lífi hafði ég ekki komist nær stjörnunum .
Síðan eru liðin 26 ár og ljómi Luton Town hefur fölnað .
Ekki er víst að ég myndi gera mér ferð til að sjá Kevin Nicholls , Sam Parkin og Asa Hall spila enda þótt hver sé að verða síðastur að sjá þetta fornfræga félag leika í deildarkeppninni .
Það mun yfirgefa hana í vor eftir 89 ára samfellda veru .
Neðsta sætið í neðstu deild er hlutskipti Luton Town á þessu vori .
Knattspyrnufélagið Luton Town var stofnað 11. apríl 1885 þegar tvö félög í hattagerðarborginni frægu sameinuðust , The Wanderers og Excelsior .
Það er engin tilviljun að gælunafn félagsins er " Hattararnir " .
Luton Town tók upp atvinnumennsku sex árum síðar , fyrst félaga í suðurhluta Englands .
Félagið ritaðist inn í deildakeppnina 1897 en dró sig í hlé þremur árum síðar vegna dræmrar aðsóknar á leiki og mikils launa- og ferðakostnaðar .
Á þessum árum voru öll helstu félögin með bækistöðvar í norðurhluta landsins .
Luton Town var á hrakhólum fyrstu árin en 1905 flutti félagið inn á hinn sögufræga leikvang Kenilworth Road , þar sem það er enn til húsa .
Hann var raunar seldur upp í skuldir fyrir nokkrum árum en félagið leigir hann síðan .
Skoraði tíu mörk í einum leik Luton Town var utan deilda allar götur til ársins 1920 að það sneri aftur í deildarkeppnina .
Treglega gekk að klífa metorðastigann og það var ekki fyrr en árið 1937 að félagið vann sér þátttökurétt í 2. deild með því að vinna þá þriðju .
Joe Payne , miðherji liðsins , fór mikinn þann vetur og gerði hvorki fleiri né færri en 55 mörk í 39 leikjum , þar á meðal tíu stykki í einum og sama leiknum .
Það met stendur enn á landsvísu .
Luton Town vann sér langþráð sæti í efstu deild vorið 1955 og næstu ár á eftir átti það nokkurri velgengni að fagna .
Hápunkturinn var vorið 1959 þegar félagið lék til úrslita um bikarinn gegn Nottingham Forest .
Sá leikur tapaðist raunar .
Sama vetur var Syd Owens , leikmaður Luton , valinn leikmaður ársins í ensku knattspyrnunni .
Eftir þetta hallaði undan fæti .
Ári síðar féll Luton Town í aðra deild og árið 1965 var félagið komið alla leið niður í fjórðu deild .
Eyjólfur hresstist þó aftur og veturinn 1973-74 lék Luton Town aftur meðal þeirra bestu .
Sú sæla varaði þó aðeins í tvo vetur , félagið féll með naumindum 1975 .
Velmegun undir stjórn Pleats David Pleat tók við starfi knattspyrnustjóra á Kenilworth Road árið 1978 og markaði sú ráðning upphafið að mesta velmegunarskeiði félagsins .
Luton Town endurheimti sæti sitt í efstu deild 1982 og hélt því í áratug .
Það sló í gegn með skemmtilegum sóknarleik þegar á fyrsta ári enda þótt það hafnaði að lokum í átjánda sæti .
Leikgleðin skein af liðinu og auk kunnustu kappanna , sem getið var hér í upphafi , má nefna menn á borð við Mal Donaghy , Brian Horton , Paul Elliott , Clive Goodyear og markvörðinn Jake Findley .
Síðar á níunda áratugnum skrýddust búningi Luton Town menn eins og Steve Foster ( með ennisbandið ) , Mick Harford , Mark Stein ( bróðir Brians ) , Les heitinn Sealey , Mike Newell og Roy Wegerle .
Mörgum er í fersku minni að Kenilworth Road var um tíma þakinn gervigrasi á níunda áratugnum .
Luton Town fylgdi þar fordæmi Queen ' s Park Rangers og voru menn sannfærðir um að þetta undirlag væri framtíðin .
Raunin reyndist önnur og enska knattspyrnusambandið bannaði gervigras alfarið árið 1988 .
Luton Town féll úr efstu deild árið 1992 og hefur ekki átt afturkvæmt síðan .
Frá 1996 til 2001 lék félagið í þriðju deild en þá lá leiðin aftur upp á við undir stjórn Joes Kinnears .
Vorið 2003 keypti dularfullur hópur fjárfesta félagið og lét Kinnear og aðstoðarmann hans , Mike Harford , taka pokann sinn .
Stuðningsmenn félagsins mótmæltu hástöfum , stjórnarformaðurinn hrökklaðist frá og aðaleigandinn , John Guerney , gaf sig loks fram .
Í kjölfarið var honum steypt af stóli af nýju hlutafélagi .
Áður hafði Guerney þó tekist að ráða Mike Newell í starf knattspyrnustjóra eftir undarlega símakosningu .
Luton Town bar öll merki óstjórnar .
Newell náði félaginu þó óvænt á flug og kom því upp í næstefstu deild árið 2005 .
Þar náði það til skamms tíma prýðilegri fótfestu .
En fáum er betur ljóst en áhangendum Luton Town að það sem fer upp kemur aftur niður og á þremur síðustu árum hefur félagið leikið í jafn mörgum deildum .
Nú í vetur í þeirri neðstu .
Ekki nóg með það .
Fjármálaóreiðan hefur verið algjör á undanförnum árum og fór félagið m.a. í greiðslustöðvun árið 2007 .
Þeim galeiðuróðri lauk með því að félag sem kallar sig Luton Town Football Club 2020 tók við rekstrinum á síðasta ári .
Það kom þó ekki í veg fyrir að enska knattspyrnusambandið dæmdi tíu stig og deildarkeppnin sjálf tuttugu stig til viðbótar af félaginu vegna óreiðunnar áður en það svo mikið sem spyrnti knetti síðastliðið haust .
Luton varð annars vegar uppvíst að því að greiða umboðsmönnum í gegnum þriðja aðila og hins vegar þótti félagið ekki hafa staðið rétt að málum varðandi greiðslustöðvunina .
Það lá því fyrir frá fyrsta degi að það yrði við ramman reip að draga fyrir Luton Town á þessum vetri en botnliðið í neðstu deild verður lögum samkvæmt að taka hatt sinn og staf og yfirgefa deildarkeppnina .
Leiða má að því rökum að liðið hafi gert sitt besta .
Það er með 24 stig eftir 43 leiki og hefði það ekki byrjað með 30 stig í mínus væri það á öruggu róli í fimmtánda sæti deildarinnar .
En lög eru lög og Luton Town er fallið .
Það er kaldhæðni örlaganna að einungis átta dögum áður en áfallið dundi yfir fór liðið með sigur af hólmi í bikarkeppni neðrideilda , lagði Scunthorpe United 3:2 í framlengdum leik á Wembley .
Það staðfestir að sitthvað býr í Luton Town .
Mick Harford hafði það erfiða hlutskipti að stýra liðinu í vetur og staðfest hefur verið að hann muni verða áfram með það á næstu leiktíð þegar Luton Town freistar þess að endurheimta sæti sitt í deildarkeppninni .
Engan bilbug var á Harford að finna eftir fallið .
Hann kvaðst sannfærður um að þetta væru engin endalok – þvert á móti nýtt upphaf .
" Hendurnar á mér voru eins og ísklumpar ! " Í fannferginu á Englandi í janúar 1985 sá Luton Town sér leik á borði og hélt sem leið lá til Íslands til að leika knattspyrnu .
Fresta þurfti fjölda leikja víðsvegar um Evrópu þessa helgi en á nýlögðu gervigrasinu í Laugardal var rennifæri .
Það var því upplagt fyrir Lutonliða að koma hingað til að halda sér í æfingu .
Veg og vanda af heimsókninni hafði Halldór Einarsson , betur þekktur sem Henson .
Andstæðingur Luton í fyrsta alvöruleiknum sem háður var á gervigrasinu í Laugardal var úrval leikmanna úr Reykjavík og fóru gestirnir með sigur af hólmi , 3:1 .
Tim Breacker , Brian Stein og Mick Harford gerðu mörk Luton Town en Akureyringurinn Gunnar Gíslason svaraði fyrir Reykvíkinga .
Enda þótt jörð væri auð í Reykjavík hinn 20. janúar 1985 beit kuldinn í ber læri og hendur Lutonliða og einn leikmanna liðsins , miðvörðurinn Steve Foster , trúði Morgunblaðinu fyrir því að leik loknum að hann hefði aldrei leikið í svona ógurlegum kulda áður .
" Hendurnar á mér voru eins og ísklumpar ! " Heimamenn höfðu vaðið fyrir neðan sig og mættu til leiks í sokkabuxum og með vettlinga .
Í niðurlagi leikskýrslu Morgunblaðsins sem " SH " skrifar undir segir : " Leikmenn Luton sýndu skemmtilega takta á köflum , en liðið er vissulega ekki eitt af betri liðum ensku 1. deildarinnar [ sem var í raun og veru efsta deild á þeim tíma ] .
Liðið er nú í næstneðsta sæti deildarinnar en er þekkt fyrir að leika skemmtilega knattspyrnu engu að síður .
" Á sautjánda hundrað manns sáu leikinn en eitthvað mun hópurinn hafa grisjast er á leið vegna kuldans .
Ógleymanleg sigurstund á Wembley Stærsta stundin í sögu Luton Town var þegar félagið vann deildarbikarinn , sem hét um þær mundir Littlewoods-bikarinn , vorið 1988 .
Luton , undir stjórn Rays Harfords , lagði þá Arsenal , 3:2 , í sveiflukenndum leik á Wembley-leikvanginum í Lundúnum .
Brian Stein kom Luton yfir snemma leiks og útlitið var gott þangað til mörk frá Martin Hayes og Alan Smith sneru gæfunni á sveif með Arsenal í síðari hálfleik .
Þegar Arsenal fékk svo dæmda vítaspyrnu héldu " Hattararnir " að öll sund væru lokuð .
En Andy Dibble varði spyrnuna frá Nigel Winterburn og Luton gekk á lagið .
Danny Wilson jafnaði og Brian Stein skoraði sigurmarkið á elleftu stundu eftir frábæran undirbúning Ashleys Grimes .
Fyrsti og eini alvörubikar Luton Town var í höfn .
" Ég hef verið alla mína tíð hjá Luton og þetta gerir það þess virði , " sagði Stein sigurreifur við hið gagnmerka knattspyrnutímarit Shoot eftir leik .
Hann stóð þá á þrítugu .
Stuðningsmenn Arsenal hafa bara tvö orð um þennan dramatíska leik að segja : Gus Caesar .
