19. Þess er getið um Ísak , þann forna höfðingja og ættföður , að hann hafi gengið út á akurinn að kvöldlagi til þess að gera bæn sína .
( 1Mós 24.63 ) .
Þannig er þetta orðað í nýju Biblíunni okkar .
Í næstu þýðingu á undan var sagt , að hann hafi farið út til þess að hugleiða á mörkinni .
En þar á undan var þetta þýtt eins og nú var gert .
Það má sem sé þýða orð frumtextans á báða vegu , ýmist með því að segja , að Ísak hafi verið að biðja eða íhuga .
Ég er að nefna þetta til þess að minna á , að það tvennt , sem hér er nefnt , bæn og íhugun , fer saman , er samtvinnað .
Og þessi frásögn minnir líka á þá löngu , andlegu hefð og arfleifð , sem kristin kirkja býr að .
Hinir fornu Hebrear hafa hugleitt , íhugað , ósjaldan úti , undir berum himni , oft að kvöldi seint eða árla morguns .
Það má sjá merki þess í textum , svo sem í þessum bænarorðum : Þegar ég horfi á himininn , verk handa þinna , tunglið og stjörnurnar , sem þú settir þar , hvað er þá maðurinn , að þú minnist hans ( Sálm .
8 ) .
Það hefur verið nótt , þegar Abraham var sagt að láta stjörnurnar segja sér að það sé óhætt að treysta orðum og fyrirheitum skaparans ( 1 .
Mós .
15 ) .
Jesús fór á fætur árla , löngu fyrir dögun , hélt á óbyggðan stað og baðst þar fyrir ( Mark .
1 , 35 ) .
Þess er og getið , að hann var næturlangt á bæn úti , á fjalli ( Lúk .
6,12 ) .
Um Ísak veit maður það af sambandinu , hvaða bænarefni hefur verið honum ríkast í huga þetta kvöld : Hann var að bíða eftir sendimanni , sem Abraham , faðir hans , hafði gert út til þess að finna konu handa honum og þótti biðin orðin helsti löng .
Hann hefur efalaust talað við Guð um það .
Og viti menn : Þarna kom hann þá , þjónninn , í rökkrinu , og með honum sú glæsilega Rebekka , ríðandi á úlfalda ! Bæn unga mannsins var heyrð .
Þeim fornu mönnum , sem við kynnumst í helgum ritningum , var vel ljóst , að hjúskapur , hjónaband , kom Guði við .
Hann lét sig varða það , lét sér umhugað um þann mikilvæga burðarás mannlegrar gæfu .
Jesús gekk að og byggði á ríkulegum trúararfi , sem hann endurmat og mótaði að nýju og skilaði áfram umsköpuðum .
Allt sem er kristið byggist á honum og snýst um hann .
Sér í lagi að sjálfsögðu öll kristin trúariðkun .
Íhugun eða hugleiðing og bæn fylgjast að , hvort með öðru miðar að því að leiða hugann til Guðs , opna hugann fyrir honum , vera með hugann hjá honum .
Trúarleg íhugun er ekki heilabrot , heldur innlifun , sem virkjar innsæisgáfuna eða opnar fyrir Guði .
Það má líka segja , að íhugun sé hljóð , innri bæn .
Þá fellur kyrrð yfir meðvitaða hugarstarfsemi en vitundin vaknar eða lifnar og opnast .
Þetta er með mörgum blæbrigðum og stigbreytingum í trúarlífinu .
Og ekkert keppikefli að huga mjög að því eða festa hugann við það , sem gerist hið innra með manni .
Það er aldrei hollt að vera sjálfhverfur .
Frumskilyrði heilbrigðs trúarlífs er að muna það , að það er ekki ég , sem skipti máli , mínar kenndir eða hughrif , heldur Drottinn , hugur hans , vilji hans , hjarta hans , bænin hans .
Það er þetta , sem ber mann uppi , styrkir og leiðbeinir , hvað sem kenndum eða tilfinningum líður .
En fyrir því er mikil , almenn og ótvíræð reynsla , að stundir , sem eru fráteknar handa Guði og helgaðar honum skilja eftir áhrif , sem enginn sem reynir vill missa af .
Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
