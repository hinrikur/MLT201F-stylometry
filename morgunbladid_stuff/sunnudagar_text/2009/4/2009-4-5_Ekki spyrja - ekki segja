Eftir Ragnhildi Sverrisdóttur rsv@mbl.is Barack Obama Bandaríkjaforseti er þegar farinn að huga að því hvernig aflétta megi banni við herþjónustu þeirra , sem eru samkynhneigðir og fara ekki leynt með kynhneigð sína .
Talið er að 65 þúsund samkynhneigðir hermenn gegni herþjónustu í Bandaríkjunum , en viðurkenni þeir kynhneigð sína er þeim tafarlaust vikið úr hernum .
Obama lofaði að breyta þessu og nú er komið að honum að standa við stóru orðin .
Ekki er þó reiknað með að hann láti þetta verða eitt sitt fyrsta verk .
Líklegra þykir að hann ákveði að vísa málinu til hóps sérfræðinga , sem verði falið að skoða allar hliðar þess ofan í kjölinn .
Obama getur þar með sýnt fram á að honum sé full alvara , en um leið frestað því að afgreiða málið endanlega .
Styrkur og virðing Samkynhneigð hefur alltaf verið brottrekstrarsök í bandaríska hernum .
Í eina tíð voru hommar og lesbíur almennt í skápnum og þau rök voru m.a. færð fyrir banninu , að öryggi hersins væri ógnað ef samkynhneigðir gegndu herþjónustu , því hægt væri að beita þá þvingunum vegna leyndarmáls þeirra .
Þau rök duga ekki gagnvart þeim fjölmörgu , sem væru reiðubúnir að " koma út úr skápnum " innan hersins , ef reglur leyfðu .
En þá er þeim rökum beitt , að samkynhneigðir dragi úr styrk og virðingu hersins og veiki baráttuandann innan hans .
Viðhorfið gagnvart samkynhneigðum hefur gjörbreyst á undanförnum árum og áratugum .
Um leið hefur þrýstingur vaxið á Bandaríkjaher að láta af þessari mismunun .
Bill Clinton reyndi að fá banni hersins aflétt árið 1993 , en þar var við ramman reip að draga , þar sem hann hafði ekki meirihluta á þingi til slíkra breytinga .
Andstaða repúblikana varð til þess að Clinton varð að draga mjög í land .
Þá varð til " don ' t ask , don ' t tell " -reglan .
Herinn spurði ekki um kynhneigð og hermönnum var uppálagt að upplýsa ekki um kynhneigð sína .
Þótt sumum hafi þótt þetta skref í framfaraátt , þ.e. að samkynhneigðir mættu gegna herþjónustu , svo framarlega sem þeir létu ekkert uppi um kynhneigð sína , þá breytti þetta í raun engu um stöðu þeirra innan hersins .
Þeir urðu eftir sem áður að fela einkalíf sitt og ef upp um þá komst beið brottrekstur .
Frá því að " ekki spyrja - ekki segja " -reglan tók gildi hefur um 12.500 hommum og lesbíum verið vikið úr hernum .
Kostnaðurinn skiptir milljörðum dollara , því dýr þjálfun þessa fólks fer forgörðum .
George W. Bush léði ekki máls á að aflétta banninu og forsetaframbjóðandi repúblikana og andstæðingur Obama , John McCain , lýsti sig fylgjandi því að láta það standa óbreytt .
Repúblikanar eru hins vegar margir farnir að bila í trúnni .
Colin Powell , fyrrverandi hershöfðingi og utanríkisráðherra , var einn þeirra sem áttu mestan þátt í að " ekki spyrja - ekki segja " -reglan var sett á .
Í desember sl. var hann spurður út í bannið og nú brá svo við að hann svaraði : " Við eigum afdráttarlaust að endurmeta það .
" Demókratinn Sam Nunn , fyrrverandi öldungadeildarþingmaður , sem átti hugmyndina að reglunni sem eins konar málamiðlun hersins og Clintons , hefur sagst vera tilbúinn til að endurskoða málið .
104 foringjar Fjölmargir hafa gagnrýnt stefnu Bandaríkjahers og kallað hana úrelta .
Einna mesta athygli vakti þegar 104 hershöfðingjar og flotaforingjar á eftirlaunum sendu frá sér sameiginlega yfirlýsingu í nóvember 2008 .
Þessir þrautreyndu foringjar sögðu að herinn ætti þegar í stað að víkja frá " ekki spyrja - ekki segja " -reglunni .
Flotaforinginn Charles Larson var í forystu fyrir hópnum .
Hann gegndi hermennsku í 40 ár , frá 1958 til 1998 .
Larson kvaðst hafa stutt regluna þegar henni var komið á .
Hann komst hins vegar fljótlega að raun um , að eigin sögn , að innan hersins væru nornaveiðar í garð samkynhneigðra , mörgu fólki væri vísað úr hernum vegna kynhneigðar sinnar og að við það missti herinn margan góðan hermanninn .
Larson flotaforingi uppgötvaði jafnframt að margir samstarfsmanna hans voru samkynhneigðir og eftir langar samræður hans við dóttur sína , sem er lesbísk , endurskoðaði hann afstöðu sína .
" Núna tel ég rétt að finna leið til að leyfa hæfileikaríku , ungu fólki , sem vill þjóna ættjörð sinni , að gera það , " sagði fjögurra stjörnu flotaforinginn .
Í yfirlýsingu foringjanna segir m.a. að kannanir sýni að um ein milljón homma og lesbía hafi gegnt hermennsku í Bandaríkjunum og að nú séu um 65 þúsund samkynhneigðir karlar og konur í hernum .
Þetta fólk hafi þjónað þjóð sinni með sóma .
Foringjarnir vísa til þess að Bretland , Ísrael og fleiri þjóðir leyfi samkynhneigðum að gegna herþjónustu , án þess að þeir þurfi að leyna kynhneigð sinni .
Hið sama gildi um samkynhneigða hermenn í Bandaríkjunum og í þessum ríkjum ; þeir séu fagmenn , sem vinni vel saman án tillits til kynþáttar , kyns , trúarbragða eða kynhneigðar .
" Slík samvinna endurspeglar styrkleika og bestu hefðir lýðræðisríkis okkar , " rita foringjarnir .
Menntun og heilsa Þeir sem alist hafa upp í herlausu landi eiga líklega bágt með að átta sig á af hverju fólk sækir í að gegna herþjónustu .
Í Bandaríkjunum er viðhorfið hjá stórum hluta þjóðarinnar annað .
Þar þykir mörgum eftirsóknarvert að öðlast frama innan hersins og kunna vel að meta formfestuna og ættjarðarástina , sem er sem rauður þráður í þjálfun og starfi .
Þá má ekki horfa framhjá þeirri staðreynd , að herþjónusta er oft eina leið efnaminna fólks til að öðlast menntun .
Herinn leggur metnað sinn í að veita hermönnum sínum góða og endurgjaldslausa menntun og þeir og fjölskyldur þeirra njóta heilbrigðisþjónustu , sem annars byðist þeim ekki .
Hommar og lesbíur eru í hópi þeirra , sem vilja fá að njóta þessarar menntunar og heilsugæslu – og fá að þjóna þjóð sinni – og þess vegna sækjast samkynhneigðir eftir að njóta jafnréttis innan hersins .
Sem ekki er í boði sem stendur .
Margt á könnu forsetans Þótt samkynhneigðir bíði með óþreyju eftir að Obama standi við loforð sitt og heimili samkynhneigðum að gegna herþjónustu án þess að fara í felur með kynhneigð sína hafa þó flestir skilning á því að forsetinn þarf að sinna mörgum aðkallandi málum fyrstu mánuðina í starfi .
Efnahagsmálin eru þar auðvitað efst á baugi , en herlið Bandaríkjamanna í Írak og Afganistan krefjast einnig athygli forsetans .
Stjórnmálaskýrendur í Bandaríkjunum hafa bent á að kreppan geti hugsanlega komið samkynhneigðum til hjálpar í baráttunni .
Nú sé ólíklegt að menn beiti sér af hörku gegn breyttum reglum hersins ; þeir telji sig hafa öðrum og brýnni hnöppum að hneppa .
Og þar sem Bandaríkin hafi staðið í stríði á síðustu árum sé öllum orðið ljóst að ekki veiti af öllum hermönnum sem bjóðast .
Á meðan sumir segja að Obama eigi að hafa sig hægan í málinu um sinn , svo andstæðingar hans fái ekki tækifæri til að ólmast gegn honum , þá segja aðrir að nú sé einmitt kjörið tækifæri til að láta til skarar skríða .
Obama eigi að sækja málið af hörku , til að forðast að lenda í vörn , eins og Bill Clinton gerði á sínum tíma .
Clinton ætlaði að taka af skarið , en endaði með vonda málamiðlun , sem hefur verið til eilífra vandræða .
Og ímynd hans laskaðist verulega , bæði hjá hernum og samkynhneigðum , sem höfðu stutt hann dyggilega í kosningabaráttunni .
En þótt Obama hafi kannski ætlað að vísa málinu til sérfræðinga og ýta því þannig aftar í forgangsröðina er ekki víst að hann fái frið til þess .
Þingmaður demókrata , Ellen Tauscher frá Kaliforníu , hefur boðað frumvarp í þinginu um afnám bannsins .
Þar með þvingar hún málið á dagskrá mun fyrr en forsetinn líklega óskar sér .
75% vilja regluna burt Árið 1993 , þegar Clinton ákvað að kljást við herinn , sýndu skoðanakannanir að 44% Bandaríkjamanna voru honum sammála .
Í júlí í fyrra birti Washington Post skoðanakönnun , sem sýndi að 75% landsmanna studdu afnám bannsins .
Fáir eru nú til að mæla algjöru banni við herþjónustu samkynhneigðra bót .
Enn er nokkur hópur sem vill halda í reglu hersins og telur kynhneigð fólks ekki koma hinu opinbera við .
Á meðan ríkisvaldið lætur sig þetta einhverju varða er staðreyndin sú , að hommar og lesbíur geta ekki gengið í herinn án þess að óttast að upp um þau komist og þeim verði vísað úr honum vegna kynhneigðar sinnar .
Kynhneigð virðist ekki skipta máli , fyrst ekki á að spyrja um hana og fólk á ekki að greina frá henni .
Samt varðar samkynhneigð brottrekstri , ef upp kemst .
Þetta er þversögn sem margir hafa komið auga á fyrir löngu .
Stiklur ákváðu í desember árið 1999 að aflétta banni við herþjónustu .
Breski herinn hafði áður lagt blátt bann við herþjónustu samkynhneigðra og var þeim vikið úr hernum ef upp komst .
Þrír karlar og ein kona vísuðu brottrekstri sínum úr hernum til Mannréttindadómstóls Evrópu .
Í september árið 1999 komst dómstóllinn að þeirri niðurstöðu að bann við herþjónustu samkynhneigðra teldist " alvarleg afskipti " af einkalífi hermannanna .
Breski flotinn lét ekki nægja að aflétta banninu heldur vinnur nú með mannréttindahreyfingu samkynhneigðra að því að uppræta andúð og ofsóknir gegn samkynhneigðum innan flotans .
Ellefu hermönnum var vikið úr Bandaríkjaher í janúar sl. þegar upp komst að þeir voru samkynhneigðir .
Í þessum hópi var yfirmaður í herlögreglunni , fjórir fótgönguliðar , heilbrigðisstarfsmaður , vélvirki og fleiri hermenn , sem hlotið höfðu sérstaka og kostnaðarsama þjálfun .
Herinn hefur orðið uppvís að því að beita reglunni misjafnlega , eftir því hver þörf hans fyrir hermenn er mikil .
Á tímabilinu 1997-2007 voru um 10 þúsund hermenn gerðir brottrækir vegna samkynhneigðar .
Eftir innrásina í Afganistan árið 2001 fækkaði brottrekstum verulega , enda þurfti herinn þá á öllu sínu fólki að halda .
Þingmaður demókrata , Jim Moran frá Virginíu , hefur óskað mánaðarlegra upplýsinga frá bandaríska varnarmálaráðuneytinu um brottrekstra vegna " ekki spyrja - ekki segja " -reglunnar og hyggst halda þeim sið þar til reglan verður afnumin .
Hann á sæti í þingnefnd sem fylgist með fjárútlátum hersins .
" Hversu marga góða hermenn ætlum við að missa vegna vondrar stefnu , sem dregur úr öryggi okkar og vernd ? " var haft eftir þingmanninum í fjölmiðlum .
