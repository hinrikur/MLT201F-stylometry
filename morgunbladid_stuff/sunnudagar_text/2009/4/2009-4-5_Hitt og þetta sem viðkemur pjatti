Eftir Ingveldi Geirsdóttur ingveldur@mbl.is ORÐIÐ pjattrófa er oft notað í neikvæðri merkingu , það þykir ekki gott að vera pjattrófa .
Pjattrófur eyða miklum tíma í að hugsa um útlitið , alltaf eitthvað að pjatta sig , á meðan þær gætu vel verið að gera eitthvað gagnlegra .
Það er samt ekkert neikvætt við vefsíðuna www.pjattrofur.blogspot.com , inn á hana er nauðsynlegt að kíkja öðru hverju fyrir pjattrófur og aðra sem vilja hugsa um útlitið .
Síðunni er haldið úti af nokkrum stúlkum og lýsa þær sér sem nokkrum vel puntuðum pjattrófum sem skrifi um hitt og þetta sem viðkemur pjatti .
Síðan er sett upp á einfaldan og snyrtilegan hátt í bloggstíl .
Fyrir utan góð ráð sem rituð eru og myndir sem styðja málið er líka að finna kennslumyndbönd , tekin af YouTube , sem sýna hvernig má farða sig .
Hverju viðfangsefni er svo skipt upp í flokka , t.d. hár , augu og húð , og er einfalt að velja það sem maður vill lesa sér til um .
Stúlkurnar skrifa ekki á of miklu snyrtifræði-fagmáli svo þetta er sett fram á mjög læsilegan og skemmtilegan hátt fyrir þá sem ekki eru vel að sér í þessum fræðum .
Auðveld augnhár Sem dæmi af síðunni má nefna eina snilldarfærslu sem fjallar um að gerviaugnhár séu auðveldari en margan grunar .
Þessi færsla kom mér að miklu gagni og gaf mér kjark því ef eitthvað hefur vaxið mér í augum í gegnum tíðina er það að setja sjálf á mig gerviaugnhár .
En pjattrófurnar segja að það þurfi ekki að vera mikið mál og gefa frábær ráð .
Eina tækið sem þarf til að setja á sig augnhárin , sem mega víst ekki ná alla leið í innri augnkrókana , er einföld hárspenna sem er þvinguð í sundur og gúmmíið tekið af beina endanum .
Síðan á að tylla augnhárunum eins nálægt hársrótunum og hægt er og nota spennuna til að ýta þeim alveg á réttan stað .
Bíða svo í tíu mínútur og setja þá augnmálninguna á , renna á samt með maskara yfir augnhárin bæði áður og eftir að búið er að setja þau á .
Hvert par af gerviaugnhárum má síðan nota upp undir sex sinnum .
Það er alltaf ánægjulegt þegar aðrir eru til í að miðla af því sem þeir eru góðir í til hinna sem vita minna og vilja bæta sig .
Ekki spara pjattið Miðað við þessa vefsíðu er allt jákvætt við að vera pjattrófa , konum finnst flestum gaman að vera fínar og eiga ekkert að vera að spara það við sig eins og kemur fram í einni færslunni : " Það er svolítið furðulegt hvað maður er oft að " spara " sig í fínheitunum .
Eitthvað svona " er ég ekki of fín fyrir þriðjudag ? " -dæmi og svo skrúfar maður niður í pjattinu eins og kjáni .
" Hver kannast ekki við að hafa hugsað svona ? Pjattrofur.blogspot.com er góð , gagnleg og skemmtileg síða og hvet ég allar pjattrófur til að kíkja á hana .
