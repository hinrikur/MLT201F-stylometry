Eitt besta atriðið í Spinal Tap er þegar bassaleikarinn Derek Smalls fær loks að láta ljós sitt skína með hálftíma bassasólói sem hann kallar Bass Odyssey .
Ég verð að viðurkenna að þegar ég sá þessa óborganlegu uppákomu rifjaðist upp fyrir mér þegar ég lá yfir Yessongs 1973 og hlustaði uppnuminn á bassasóló Chris Squire í " The Fish ( Schindleria Praematurus ) " – sama pæling , en annars vegar í gamni , en hins vegar full alvara .
Yes var nefnilega þannig – sameinaði það besta í rokki áttunda áratugarins ; tæknilega fimleika , djúpar pælingar og mikinn metnað annars vegar og yfirgengilega tilgerð og skort á sjálfsgagnrýni hins vegar .
Það er auðvelt að gagnrýna sveitina í dag , en á þeim tíma var þetta bara þrælfínt , eða það fannst mér í það minnsta er ég lá útúrsýrður og hlustaði á Tales from Topographic Oceans samfellt í sólarhring eða svo .
Platan er tvöföld , en á henni ekki nema fjögur lög , eitt á hverri plötuhlið , og samkvæmt því sem lesa mátti í umslaginu byggðist verkið á athugasemd um indversk helgirit ( shastra ) í neðanmálsgrein í bókinni Autobiography of a Yogi eftir Paramahansa Yogananda .
Segja má að með þessari skífu hafi Yes risið hæst ( eða lagt lægst , eftir því hvernig á það er litið ) , því ekki er bara að lagasmíðar séu gríðarflóknar og snúnar heldur eru textarnir venju fremur snúnir og lyklaðir og ekki gott að gera sér grein fyrir því um hvað er verið að syngja .
Hljóðfæraleikur á skífunni er allur til fyrirmyndar og gítarleikarinn Steve Howe fer á kostum , spilar af slíkum innblæstri og fimi að annað eins hafði varla heyrst í ensku rokki .
Það eina sem út á hljóðfæraslátt má setja er að það er of lítið af Rick Wakeman , en þeir Jon Anderson söngvari og Steve Howe voru nánast búnir að setja allt saman , semja og útsetja , áður en Wakeman kom að verkinu .
Fyrir vikið var Wakeman víst ósáttur við plötuna , en það er önnur saga .
arnim@mbl.is 