Klukkan er farin að ganga ellefu en það sýður enn á pönnunni á langborðinu .
Það er laugardagskvöld og Asíubúarnir mér við hlið eru flestir orðnir saddir þegar mér er vísað til sætis .
Nýkominn úr matarveislu reyni ég að afþakka soðið svínakjöt en á það er ekki hlustað .
Maturinn er sterkkryddaður og ég bið um að hellt sé í tómt glasið .
Konan sem hjá mér situr fyllir það til hálfs af viskíi og gefur því svo lit með ananassafa .
Borðið er baðað í glampanum af stórum flatskjá þar sem hendingar úr popplagi koma og fara innan um bert hold .
Það er verið að syngja karaókí .
Viskíþambið eykur söngþörf matargesta og allir taka lagið þótt ástríðan sé oft meiri en hæfileikarnir .
Það skiptir engu máli .
Þótt við séum í Reykjavík gætum við allt eins verið í Tókýó eða í síðnætursamkvæmi með fastagestum á Deja Vu barnum í Matsuyama .
Aftur til upphafsins Söngurinn sameinar og það er ekki tilviljun að karókíið skuli hafi farið jafn mikla sigurför í Japan .
Hagkerfið sem reis úr rústum síðari heimsstyrjaldarinnar krafðist ósérhlífni og ótakmarkaðrar virðingar fyrir vinnustaðnum .
Velvild yfirmannsins var gulls ígildi og hvar var betra að koma sér í mjúkinn en á þéttsetnum karókíbar þar sem engu var skotið undan ? Þangað til nú .
Kynslóð karla sem alin var upp við strangan aga og sjálfsvíg með vel ydduðum blýöntum er að snúa baki við lífsgæðakapphlaupinu .
Ungir karlar sem áður misstu svefn yfir því að eiga ekki bíl hafa engan áhuga á að eignast stífbónaða Toyotu .
Þeir eru kallaðir " herbivore " og eru ofurmeðvitaðir um eigið útlit .
Gefum Philip Delves Broughton , blaðamanni hjá Times , orðið : " Þeir eru feimnir og hljóðlátir .
Þeir sækja í félagsskap kvenna og hafna ásæknum stefnumótasiðum .
Þeir eru sparsamir og þeim býður við neysluhyggju .
Þeir kjósa kyrrlát kvöld með vinum fremur en að drekka þar til þeir kasta upp á izakayabörunum í Tókýó .
Þeir eru andhverfan við karlmennskudýrkun japanskra launamanna , á hvers öxlum Japan nútímans var reist .
" Lýsingin er talin eiga við um 30 til 40% karla á aldrinum 21 til 34 ára .
Og þótt nýrri kynslóð aukins jafnréttis sé lýst sem þöglum meirihluta skyldi ekki afskrifa karókíbarinn .
Börn naumhyggjufólksins munu sækja í glysið .
baldura@mbl.is 