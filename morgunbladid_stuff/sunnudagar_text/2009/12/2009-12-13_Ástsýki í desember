Ég auglýsi eftir desemberkærasta .
Þannig hljóðaði setning sem einhleyp vinkona mín færði inn á Fésbókina sína um daginn .
Ástæðan ? Jú , desember er sá mánuður sem einhleypa langar hvað mest til að eiga maka .
Þetta er einn rómantískasti mánuður ársins .
Allir fyllast af jólakærleik , tíðni þéttra faðmlaga og kossa eykst gríðarlega , góðmennska og gjafmildi fer upp úr öllu valdi og svo er alsiða að kynna nýja kærasta / kærustur í fjölskyldujólaboðum .
Ég þekki góðhjartaða konu sem " lánaði " einhleypri vinkonu sinni manninn sinn í jólaboð .
Hún var orðin hundleið á því að mæta alltaf alein og glerfín í jólaveisluna í vinnunni .
Hana langaði til að skarta einum alveg " splunkunýjum " fylgisveini og gefa vinnufélögunum í leiðinni tækifæri til að hafa eitthvað til að smjatta á .
Hann tók niður giftingarhringinn áður en hann leiddi hana inn í salinn og hún kynnti hann sem vin sinn .
Bæði skemmtu sér konunglega það kvöldið .
Þessi einnar-kvöldstundar-maður er einmitt ígildi desemberkærasta : Tímabundið fyrirbæri sem hleypir birtu inn í skammdegið , rétt eins og allar jólabíómyndirnar og jólalögin sem gjarnan fjalla um aðventurómantíkina .
Það er óneitanlega gaman að vera ástfangin í desember , rölta um bæinn með elskunni sinni með ástarglampa í augum sem er skærari en öll jólaljósin og jólaskrautið , sötra heitt kakó í kuldanum , njóta saman ótal tónleika , bókaupplesturs , renna sér saman á skautum og skíðum , laumast til að kaupa eitthvað frumlegt og fallegt handa hvort öðru .
Og komast vart fram úr rúmi vegna óseðjandi ástarbríma .
Sem er sérlega hentugt þegar vinna þarf á öllum kalóríunum sem hlaðast upp í ofáti jólanna .
Mikil orkulosun felst í kynlífsleikfimi en þó er hún allra mest í sjálfri nægjunni .
Því er um að gera að vanda sig í desembergælunum og framkalla sem oftast himneskt jólaljós í hverri taug þess sem við elskum .
Desemberfullnægingar má laða fram með ýmsu móti , nægur er jú efniviðurinn og um að gera að virkja sköpunarkraftinn til þjóðlegra ástarleikja : Hvaða kona vill ekki láta Giljagaur gilja sig ? Og hvaða karl vill ekki lenda í höndum kvenkyns Bjúgnakrækis ( nú eða karlkyns ef kenndin er slík ) ? Þvörusleikir kann ábyggilega að sleikja ýmislegt fleira en þvöru af áfergju og Kertasníkir gæti lumað á einhverju öðru en kertum til að leika með í bólinu .
Gluggagægir og Stúfur luma ábyggilega líka á einhverjum fullorðins strákapörum .
Ég hvet alla til að finna í sér kynóða jólasveininn , tæta sig úr jólatötrunum fyrir ástina sína og tileinka sér takta hrekkjalómsins .
Þannig má bæði gleðja og létta á jólastressinu .
Grýla og Leppalúði gætu ekki síður verið innblástur , þeirra hjónalíf má eflaust útfæra á ýmsa vegu ( ég er nokkuð viss um að Grýla hefur tekið Leppa karlinn með stæl ) .
Fyrir þá sem eru meira fyrir amerísku jólasveinaútgáfuna , getur dugað að skella rauðri jólasveinahúfu á kollinn þegar stigið er úr jólasturtunni og kalla digurbarkalega til makans : HÓ HÓ ! Og fyrir þá sem vilja vera hátíðlegir er hægt að horfa til ofurparsins Maríu og Jóseps .
Engin veit með vissu hvernig höndum smiðurinn fór um hana Maríu sína áður en himnasendingin kom inn í þeirra samlíf .
Hvernig sem við gerum það , þá skulum við hvetja og hvessa hvort annað til desemberásta .
