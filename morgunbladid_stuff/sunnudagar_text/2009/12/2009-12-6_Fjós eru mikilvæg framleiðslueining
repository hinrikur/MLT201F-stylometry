Fyrir tveimur vikum birtist frétt í Morgunblaðinu , skrifuð af Agli Ólafssyni fréttastjóra , sem þekkir vel til landbúnaðar , þar sem fram kom að kúabúin í landinu væru mjög skuldug og að fjármagnskostnaður sérhæfðra kúabúa hefði hækkað um 319% á síðasta ári .
Ástæðan væri sú að margir bændur hefðu tekið erlend lán til fjárfestinga í nýjum fjósum. ° Framfarir í byggingu og rekstri fjósa hafa verið ævintýralegar á undanförnum árum og áratugum og ekki minni en í byggingu og rekstri fiskiskipa eða t.d. í prentun dagblaða .
Í öllum tilvikum er um að ræða fjárfestingu í nýrri tækni sem hefur það að markmiði að skila betri framleiðslu og auðvelda vinnu þeirra sem að henni starfa .
Sjómennskan hefur orðið auðveldari með þeirri nýju tækni sem rutt hefur sér til rúms í fiskveiðum .
Prentun Morgunblaðsins auðveldari með nýrri og fullkominni prentvél , sem blaðið tók í notkun fyrir nokkrum árum , og fjósamennska er orð sem hefur fengið nýja merkingu með þeirri nýju tegund fjósa sem komið hafa til sögunnar á undanförnum árum og mjaltaþjónunum , sem þeim fylgja .
Fjós eru skemmtilegur vinnustaður en þar fer jafnframt fram frumframleiðsla á einni mikilvægustu fæðutegund landsmanna .
Hagkvæmur rekstur fjósanna er jafnframt forsenda fyrir umfangsmikilli úrvinnslu í vinnslustöðvum landbúnaðarins og lykilþáttur í rekstri matvöruverzlana og stórmarkaða .
Þess vegna eru fjósin , stór og smá , einn af grundvallarþáttunum í atvinnulífi landsmanna .
Lausagöngufjós voru komin til sögunnar á sjötta áratug 20. aldarinnar og umræður um kosti þeirra og galla fóru fram í blöðum og tímaritum sem gefin voru út um landbúnaðarmál .
Sumarið 1955 skoðaði ég stórt fjós á Skáni í Svíþjóð sem að vísu byggðist ekki á lausagöngu en tvennt vakti sérstaka athygli : annars vegar vélræn hreinsun flóra sem fram fór á nokkurra mínútna fresti ( og nú er orðin algeng hér ) og hins vegar hreinlæti sem var til algerrar fyrirmyndar þar sem vatni var sprautað á veggi og gólf með reglulegu millibili en hvort tveggja var klætt með einhvers konar gúmmíefnum .
Með þessum hætti var fjósið nánast tandurhreint öllum stundum .
Þegar nútímaleg fjós eru skoðuð á Íslandi í dag skortir að mínu mati einna helzt á að náðst hafi nægilegur árangur í hreinlæti .
Þegar ég skoða slík fjós nú verður mér alltaf hugsað til þessa fjóss á Skáni forðum daga .
Það ætti að vera hægt að ná betri árangri í hreinlæti í íslenzkum fjósum þótt sums staðar sé það til fyrirmyndar .
Tæknilegar framfarir í skipulagi og byggingu fjósa hafa verið örar á rúmlega hálfri öld .
Um miðja 20. öldina voru kýr yfirleitt handmjólkaðar þótt mjaltavélar væru að ryðja sér til rúms .
Svo tóku mjaltavélarnar yfir .
Í kjölfar þeirra komu mjaltagryfjur , sem eru víða í fjósum nú , en síðustu árin hafa mjaltaþjónar rutt sér til rúms .
Þeir hafa veitt kúabændum frelsi sem þeir höfðu ekki áður þegar þeir voru bundnir við mjaltir snemma að morgni og um kvöldmatarleyti .
Nú halda sumir því fram að þau vandamál sem sumir kúabændur eiga við að stríða vegna mikilla fjárfestinga í nýjum fjósum séu til marks um að of langt hafi verið gengið í tæknivæðingu kúabúa og færa má rök að því að fjárhagsleg afkoma fjósareksturs sem byggist á mjaltagryfjum sé sízt verri en þeirra sem byggjast á mjaltaþjónum .
Snýst þetta ekki fyrst og fremst um að bændur hafi fengið ranga ráðgjöf hjá fjármálafyrirtækjum sem hafa ráðlagt þeim að taka erlend lán í stað innlendra þótt tekjur þeirra séu í innlendri mynt en ekki erlendri ? Hitt er svo annað mál að í mörgum tilvikum er framleiðslugeta fjósanna og mjaltaþjónanna meiri en viðkomandi kúabú þarf á að halda .
Alveg með sama hætti og hægt væri að prenta mun fleiri blöð í prentsmiðju Morgunblaðsins en gert er .
Það er víðar en í fjósum sem framleiðslugetan er ekki fullnýtt ! Þess vegna er það áleitin spurning hvort næsta skref í frekari hagræðingu í íslenzkum landbúnaði á ekki einmitt að vera að nýta betur þau nútímalegu fjós sem byggð hafa verið upp á undanförnum árum .
Að bændur sem reka kúabú en hafa ekki byggt upp slík fjós og hinir sem það hafa gert semji sín í milli um að kýrnar verði hýstar og mjólkaðar á þessum mikilvirku framleiðslustöðvum .
Það mundi auka hagkvæmni í rekstri beggja aðila .
Kunnugir menn í sveitum segja að þótt fjárhagslegu rökin fyrir þessu fyrirkomulagi séu augljós komi sveitarígur í veg fyrir að það verði að veruleika .
Slíkur rígur er ekki bundinn við sveitir .
Það hefur frá upphafi verið fjárhagslega hagkvæmt fyrir útgefendur bæði Morgunblaðsins og Fréttablaðsins að prenta síðarnefnda blaðið í prentsmiðju Árvakurs hf. þótt það hafi ekki verið gert .
Hvort sem um er að ræða fjósarekstur eða blaðarekstur er það að lokum hinn fjárhagslegu veruleiki sem knýr menn til samstarfs .
Kúabændur á Íslandi hafa sýnt að þeir eru framsæknir þótt ég kunni að vísu ekki að meta hugmyndir sumra þeirra um að flytja inn norskar kýr en það er önnur saga .
Þeir sem fylgdust með dauðateygjum sauðfjár í mæðiveikinni eru tortryggnir á slíkar hugmyndir .
Uppbygging nútímalegra fjósa með mjaltaþjónum er mikilvægur þáttur í því að gera mjólkurframleiðsluna eins hagkvæma og kostur er .
Thor Jensen hefði verið fljótur að tileinka sér þessa tækni á Korpúlfsstöðum .
Bændur eiga ekki að láta hinar talandi stéttir í Reykjavík , sem skilja ekki mikilvægi fjósa sem framleiðslueiningar í grundvallaratvinnuvegum þjóðarinnar , kaffæra sig með tali .
Þeir eiga að snúa vörn í sókn í krafti nútímavæðingar í búrekstri svo að sveitir landsins blómstri á ný .
