Það hefur að mínu mati verið þakkarvert hversu lítið Ólafur Ragnar Grímsson , forseti Íslands , hefur látið á sér bera í íslensku þjóðlífi að undanförnu .
Meira að segja á sjálfan fullveldisdaginn , 1. desember sl. var það látið nægja að hafa hann í viðtali í Ríkisútvarpinu , eldsnemma um morguninn , en þar sagði hann m.a. að hann teldi að við Íslendingar þyrftum alls ekki á öllum þeim erlendu lánum að halda sem við værum að sækjast eftir .
Svo komu fréttir utan úr heimi , þar sem hinn mjög svo sjóaði og reyndi forseti var að leggja Barack Obama , forseta Bandaríkjanna , lífsreglurnar , því vitanlega kann ábúandinn á Bessastöðum þetta allt miklu betur en einhver óreyndur Bandaríkjaforseti .
En þótt ég hafi verið þakklát fyrir hlédrægni forsetans , þá er ekki endilega öruggt að sama máli gegni um þá , sem þurfa að heilsa honum og kveðja , þegar hann ákveður að leggjast í víking til annarra landa , en eins og kunnugt er hefur hann fyrir margt löngu áunnið sér titilinn " Klappstýra útrásarvíkinganna " .
Að vísu er það nú svo , eftir bankahrun og gjaldþrot útrásarvíkinganna , að forsetinn getur ekki lengur komið fram í því gervi , en hann er vitanlega ekki af baki dottinn , situr reyndar rammfastur við sinn keip og hefur gerst klappstýra sjálfs sín .
Forsetinn hélt síðasta sunnudag til Vínarborgar , sem væri vart í frásögur færandi , nema vegna hégómans og pjattsins , sem fylgdi þeirri brottför hans af landi , eins og fylgir öllum hans brottförum .
Einum þriggja handhafa forsetavalds , þ.e. annað hvort forseta Alþingis , forsætisráðherra eða forseta Hæstaréttar , ber að fylgja forsetanum út í flugvél á Keflavíkurflugvelli og kveðja hann og hirða við brottför hans " valdasprotann " .
Sama pjatt og fíflagangur fylgir svo vitanlega heimkomu forsetans .
Handhafinn þurfti sem sé að rífa sig upp á rassgatinu kl. 5 á sunnudagsmorgun , láta aka sér til Keflavíkur , á kostnað okkar skattgreiðenda , til að kveðja ábúandann , sem kom vitanlega akandi frá Bessastöðum í límósínu forsetaembættisins á okkar kostnað , í fylgd sérstakrar bifreiðar sem flutti farangur forsetans á okkar kostnað , og vitanlega einnig í fylgd lögreglubíls á okkar kostnað , því ekki gengur að forsetinn sé óvarinn fyrir skrílnum , að ganga sex á sunnudagsmorgni ! Vitanlega duga ekki minna en fjórir bílar og bílstjórar við það ofurverk að koma forsetanum úr landi .
Eftir dægilegt kaffispjall með forsetanum í Leifsstöð , þar sem þjóðmál öll eru vitanlega krufin til mergjar og niðurstaða fengin í því hvort forsetinn ætli að leyfa þjóðinni að kjósa um það hvort hún greiðir hundruð milljarða skuldir , langt inn í ókomna framtíð , skuldir sem hún ber enga ábyrgð á , fylgir handhafinn forseta að inngangi flugvélarinnar .
Allir aðrir farþegar eru þá komnir í sæti sín og geta því einbeitt sér að því að gleðjast yfir inngöngu forsetans , sem flugstjórinn " á " að taka á móti og fylgja til sætis .
Ef marka má njósnir sem mér hafa borist úr embættismannakerfinu , þá þykir mörgum nóg um , hversu langt forsetinn seilist til þess að ríghalda í eldgamlan og úreltan prótókoll , sem var víst komið á fyrir mörgum áratugum , þegar utanför forseta taldist til tíðinda .
Við hvers konar þjóðfélagsskipan viljum við eiginlega búa í þessu landi ? Er það boðlegt og eðlilegt að á sama tíma og þorri launþega hefur þurft að taka á sig umtalsverðar launaskerðingar , mörgþúsund manns ganga um án atvinnu , erlendar skuldir þjóðarbúsins hrannast upp , nánast á hraða ljóssins , og stjórnvöld sjá enga aðra leið færa til að bæta stöðu galtóms ríkissjóðs en að auka skattpíningu borgaranna nánast til ólífis , að forseti Íslands kosti okkur skattborgarana stórfé , bara við það að koma sér frá Bessastöðum til Keflavíkur ? Hér er a.m.k. um útkall þriggja bílstjóra , á næturvinnutaxta , að ræða .
Ekki veit ég hvort bílstjóri lögreglubifreiðarinnar var í sérstöku útkalli eða ekki .
Þá er ótalinn eldsneytiskostnaður , að ekki sé nú talað um öll óþægindin , bæði fyrir handhafa forsetavalds , bílstjórana og lögreglumennina .
Ef um einhverja höfuðnauðsyn væri að ræða , væri þetta allt rétt og skiljanlegt .
En hér er um úrelt , hallærislegt fyrirkomulag að ræða , þar sem forsetinn reynir aftur og aftur að gera sig gildandi , langt umfram tilefni og hann sjálfur verður bara hallærislegastur af öllum , að hanga á ósiðnum eins og hundur á roði .
