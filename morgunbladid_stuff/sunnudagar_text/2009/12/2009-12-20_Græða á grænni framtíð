Það er góður " bisness " í umhverfismálunum , segja tveir danskir sérfræðingar sem starfa náið með atvinnulífinu þar í landi .
Þeir ganga jafnvel svo langt að segja að markviss umhverfisstefna fyrirtækja sé afgerandi fyrir það hvort fyrirtæki muni lifa af alþjóðlega samkeppni í fjármálakreppunni sem nú ríkir á Vesturlöndum .
Sú tíð er liðin að stjórnendur fyrirtækja í Danmörku líti á strangar umhverfiskröfur stjórnvalda sem illa nauðsyn sem hefði verið betra að vera án .
Þvert á móti hafa þeir uppgötvað að vegna þeirra hafa dönsk fyrirtæki forskot á fjölmörgum sviðum í alþjóðlegri samkeppni .
Þetta segir Axel Bendtsen , séfræðiráðgjafi hjá dönsku Umhverfisstofnuninni ( Miljøstyrelsen ) , en hann vinnur náið með atvinnulífinu .
Blaðamaður er staddur í Kaupmannahöfn í aðdraganda loftslagsráðstefnunnar til að kynna sér stöðu danskra fyrirtækja í umhverfisgeiranum þegar alþjóðleg fjármálakreppa þrengir að rekstrarskilyrðum allrar atvinnustarfsemi .
Danir líta á sjálfa sig sem leiðandi þjóð í umhverfistækni , og ætla sér að verða enn stærri í þeim efnum að sögn Bendtsens .
" Þetta er orðin gríðarstór útflutningsvara fyrir landið , " segir hann .
" Í fyrra nam útflutningur Dana á tæknilegum umhverfislausnum 160 milljörðum danskra króna ( um 4.000 milljarðar íslenskra ) .
Og möguleikarnir á að selja eru ennþá meiri .
" Umhverfislausnirnar sem Bendtsen vísar til eru t.d. frárennsliskerfi , vatnshreinsikerfi , vindmyllur , ný kynslóð eldsneytis og svo má lengi telja .
Allar eiga lausnirnar það sameiginlegt að falla undir " cleantech " – hreina tækni .
Palle Weidlich , verkefnisstjóri hjá Væksthus , sem er stofnun á vegum viðskipta- og atvinnumálaráðuneytisins og liðsinnir sprotafyrirtækjum , hefur einmitt töluvert af " cleantech " -fyrirtækjum að segja .
Hann segir um 800 fyrirtæki skilgreind sem slík í Danmörku .
Þar af eru 200 sem eru á því stigi að teljast til sprotafyrirtækja , þ.e. eru með frá einum og upp í 30-40 starfsmenn .
Þá eru ótalin önnur fyrirtæki í umhverfisgeiranum , s.s. ráðgjafar- , matvöru- og iðnaðarfyrirtæki sem framleiða umhverfisvænar vörur .
" Það hefur mikið gerst í tækniþróun á umhverfissviðinu síðustu ár samfara því að menn taka loftslagsbreytingarnar alvarlega , " segir Weidlich .
" Þetta hefur höfðað til fyrirtækja sem reyna að nýta sér þennan áhuga og æ fleiri mennta sig í umhverfisfræðum .
Því spretta mjög margar hugmyndir úr háskólasamfélaginu sem síðar geta orðið að umhverfisvænni vöru eða þjónustu .
" Hann segir að smæð slíkra fyrirtæki dragi ekki úr mikilvægi þeirra .
" Menn hafa séð með rannsóknum síðustu ár að sprotafyrirtæki standa fyrir 30-40% allra nýrra starfa sem verða til í Danmörku .
Hin fjölmörgu litlu fyrirtæki eru því gríðarlega mikilvæg enda höfum við séð að einmitt þau hafa fleytt Danmörku yfir erfiðleika og fjárhagslegar kreppur í gegnum tíðina .
Þessi atvinnusamsetning er allt öðruvísi en t.d. í Svíþjóð og Noregi þar sem stór en fá fyrirtæki skipta miklu máli fyrir atvinnulífið í landinu .
Ef eitt slíkt fyrirtæki hverfur er allt landið í vanda .
" Róðurinn erfiður í byrjun Hjá Umhverfisstofnun bendir Bendtsen á að áhugi danskra fyrirtækja á umhverfismálum komi ekki síst til af hagnaðarvoninni .
" Það hefur komið í ljós að dönsk fyrirtæki geta selt umhverfisvænar vörur og þjónustu erlendis í alþjóðlegri samkeppni 20-25% dýrar en aðrir sem ekki hafa græna stimpilinn .
Þannig eru þau fljót að fá til baka þá fjárfestingu sem þau lögðu í umhverfismálin .
Þau geta líka sýnt fram á það með skriflegum gögnum að varan eða þjónustan standi undir því að vera umhverfisvæn .
" Þegar fyrirtækið nær góðri fótfestu á markaðinum í krafti gæðanna er það komið í óskastöðu segir Bendtsen , því ekki megi vanmeta áhrif verðlagningar á samkeppnishæfni .
" Mörg umhverfisvæn fyrirtæki hafa þá sögu að segja að róðurinn hafi verið erfiður í byrjun þegar þeir fóru inn á markað með dýrari vöru en keppinautarnir .
En í krafti þess hve markaðshlutdeild þeirra hefur vaxið geta þau lækkað verðið og verða smám saman einnig samkeppnishæf í því .
" Weidlich undirstrikar að í raun gildi sömu lögmál um " græn " fyrirtæki og önnur .
" Í báðum tilfellum er nauðsynlegt að finna viðskiptavini sem hafa áhuga á því sem fyrirtækið hefur að bjóða .
Varan þarf því að vera betri en sú sem þegar er í boði eða þá ódýrari til þess að viðskiptavinurinn sé tilbúinn til að kaupa hana – hún þarf að vera samkeppnishæf .
Það sem gefur grænu fyrirtækjunum forskot er að olíuverðið helst hátt .
Eins er stöðugt verið að setja strangari kröfur og gjöld á meðhöndlun úrgangs , frárennslisvatn o.s.frv. svo fyrirtæki eru dugleg að leita eftir vörum og lausnum sem auðvelda þeim að spara orku og minnka úrgang .
Eftirspurnin eftir umhverfisvænum vörum og lausnum eykst bara .
Dæmi um þetta er að nú er búið að banna gamaldags glóperur í Danmörku .
Nú þegar eru farnar að koma á markað nýjar sparperur sem eru betri og lýsa meira en þær sem til voru fyrir .
Menn grípa tækifærin .
" Það gildir ekki bara í Danmörku heldur um allan heim að sögn Bendtsens .
" Við erum t.d. mjög undrandi á því hvað gerist mikið í umhverfismálunum í Kína .
Við getum ekki hallað okkur aftur og verið bara ánægð með okkur hér í Danmörku .
Við verðum virkilega að vera á tánum því það er alltaf verið að skipta út gömlum lausnum fyrir nýjar .
Okkar markmið í umhverfismálunum er því að styðja áfram við þróun og halda þannig forystunni .
" Að lifa kreppuna af Inntur eftir því hvaða möguleika umhverfisvæn fyrirtæki hafi á því að lifa af fjármálakreppuna segir Weidlich : " Ég held að það verði afgerandi fyrir þessi fyrirtæki að hafa umhverfisstefnu .
Það eru svo sterkar umhverfiskröfur uppi núna að til þess að fyrirtækin eigi að eiga möguleika á að lifa af verði þau að hugsa um umhverfið ; framleiði þau vöru þurfa þau að gæta þess að hægt sé að endurvinna ólíka hluta hennar .
Það er forsenda fyrir því að fyrirtækin geti selt vöruna , ekki bara vegna eftirspurnar almennings heldur líka vegna annarra fyrirtækja sem þurfa að standast stöðugt strangari umhverfiskröfur stjórnvalda .
" Það sé því ekki farsælt að gefa afslátt á umhverfiskröfum vegna bágrar fjárhagsstöðu fyrirtækjanna .
Undir þetta tekur Bendtsen sem kallar slíkt " að lifa í fortíðinni " og vísar til ráðstefnu sem danska umhverfisráðuneytið og Dansk Industri ( DI – Samtök iðnaðarins ) héldu nýlega og fjallaði um hvernig mætti láta fyrirtækjavöxt og umhverfi haldast í hendur .
" DI segir beinlínis við fyrirtæki sín að ef þau velji að skera niður í umhverfisþróunarvinnu í fjármálakreppunni þá geti þau verið viss um að þau muni ekki lifa kreppuna af því þá verði þau ekki hæf til að takast á við samkeppnina eftir kreppuna .
Svona tala menn opinskátt um þetta .
" Hann bætir því við að á vissan hátt sé atvinnulífið komið fram úr stjórnvöldum í þessum efnum .
" Við upplifum það nú að fyrirtækin gagnrýna stjórnmálamennina fyrir að vera ekki nægilega framsýnir í umhverfismálunum og vilja herða umhverfiskröfur stjórnvalda .
Þetta er þveröfugt við það sem hefur verið í gegnum tíðina , þar sem fyrirtækin hafa kvartað undan þessum sömu kröfum .
Auðvitað eru líka til fyrirtæki sem berjast í bökkum og vilja bara draga úr fjárútlátum sem fylgja þessum kröfum .
En það er nýtt að stór hagsmunasamtök atvinnuveganna segja nú að slíkt tilheyri fortíðinni .
" Bendtsen segir þessa hugsun líka ná til fjárfesta í atvinnulífi .
" Forsætisráðherrann okkar hefur sagt að fjárfestingar í græna geiranum muni stuðla að því að koma okkur út úr fjármálakreppunni .
Fjárfestar fara hins vegar fyrst og fremst eftir hagnaðarvoninni .
Það verður æ skýrara að fjárfestingar í umhverfistækni eru góðar sem leiðir aftur af sér að fjárfestar eru viljugri en áður til að fara inn á þessi svið .
" Möguleikar í ( far ) vatninu Vissulega reka fyrirtæki í umhverfisgeiranum sig líka á veggi að sögn Bendtsens .
Meðal þess sem þau kvarta undan er að ýmsir opinberir aðilar , s.s. sumar sveitarstjórnir , séu ekki sjálfar nægilega duglegar við að kaupa umhverfisvænar vörur og þjónustu heldur velji aðra kosti í sparnaðarskyni .
" Við hér hjá Umhverfisstofnun höfum reynt að herða regluverkið þannig að það verði æ sjálfsagðara að fjárfesta í umhverfisvænum afurðum , ekki síst hjá hinu opinbera enda er það gríðarlega stór aðili á innkaupamarkaðinum .
" Á hinn bóginn er mikilvægt að stíga varlega til jarðar þegar kemur að kröfum og sköttum á mengandi starfsemi .
" Það þarf auðvitað líka að gæta jafnvægis .
Ef Danmörk setur of háar kröfur í umhverfismálum innanlands getur það auðvitað orðið til þess að fyrirtækin sjái sitt óvænna og flýi landið .
Þess vegna er markmiðið að setja metnaðarfullar kröfur í samvinnu við atvinnulífið sem bæði skila fjárhagslegum og umhverfislegum ávinningi .
" Þegar talið berst að Íslandi nefna bæði Bendtsen og Weidlich að ímynd landsins af hreinni náttúru og hreinni orku ætti að vera mikils virði í alþjóðasamhengi .
Weidlich leggur þó áherslu á að Ísland finni út úr því á hvaða sviði landið geti verið betra en aðrir .
" Þið eigið ríkulegar orkulindir sem að auki eru náttúruvænar svo það getur verið tækifæri til að flytja fyrirtæki sem eru stórnotendur rafmagns til Íslands .
Fyrst og fremst held ég þó að þið hafið burði til að verða stór í útflutningi á vatni því þið hafið svo góðar vatnslindir .
Eitt stærsta umhverfismál framtíðarinnar , næst á eftir loftslagsmálunum , er vatnsskortur .
Svo ég sé mikla möguleika í vatninu fyrir ykkur .
" Stefna að margföldun veltu á fimm árum " Vissulega hefur fjármálakreppan gert okkur mikla skráveifu , " segir Nils Ole Ellegaard , framkvæmdastjóri danska vatnsfyrirtækisins Microdrop .
" Í byrjun ársins gerðum við stefnumótunarsamning við stórt , fjármögnunarfyrirtæki en þegar á hólminn kom dró það sig út úr samningnum .
" Microdrop selur hreinsikerfi sem byggir á síum sem sprengja vatnsdropana sem leiðir til þess að arsen og önnur mengandi frumefni skiljast úr vatninu .
Engum tilbúnum hreinsiefnum er blandað í það .
Kerfið er sparneytið á orku auk þess sem það er mun ódýrara en hefðbundin vatnshreinsikerfi þar sem dýr búnaður og tilbúin efni eru notuð .
Fyrirtækið var stofnað árið 2004 og hefur níu starfsmenn en stefnir hátt enda segir Ellegaard gríðarmikinn áhuga á lausninni út um allan heim .
" Við höfum gert viðskiptaáætlun sem gerir ráð fyrir því að árið 2014 verði velta fyrirtækisins um 500 milljónir danskra króna .
Verði það að veruleika þurfum við að ráða mörg hundruð starfsmenn til viðbótar .
" Til að geta fylgt þessum áætlunum eftir þarf fyrirtækið um 10 milljónir dollara sem m.a á að nota í markaðssetningu , vottunarferli og tölvulíkön af kerfinu .
Gangi sú fjármögnun eftir , hvort heldur er vegna nýrra fjárfesta eða vegna aukinnar sölu , segir Ellegaard framtíðina bjarta enda á fyrirtækið í samningaviðræðum við vatnsveitufyrirtæki víða um heim .
" Stjórnvöld hafa hert kröfur um hámarksmagn arsens í drykkjarvatni sem er mjög gott fyrir okkar starfsemi .
Fólk sýnir lausninni þó ekki síður áhuga vegna þess að hún er ódýr .
Það er lík ljóst að umhverfi og vatn er talið mun betri fjárfestingarkostur í dag en t.d. olía .
Við erum ekki nærri því búin að komast fyrir horn í okkar starfsemi , en vonumst til að það verði innan skamms .
" Áhuginn aukist í fjármálakreppunni Fyrirtæki Lasse Ramskov , Altiflex , starfar innan byggingariðnaðarins og býður nýja aðferð til að loka nýbyggingum meðan þær eru enn í byggingu með margnota einingakerfi .
Í stað plasts í glugga- og hurðargötum eru notaðar plötur úr gegnsæjuum polycarbonatplötum , sem einnig má nota í stillansa , skilveggi og öryggisgrindverk .
Kerfið er mun ódýrara en hefðbundnar aðferðir því sá sem byggir leigir það einfaldlega af Altiflex sem nýtir það aftur og aftur , allt niður í smæstu skrúfur .
Að auki sparar það 50 - 60% í hitunarkostnaði , miðað við hefðbundnar aðferðir .
Ramskov dregur heldur ekki dul á að það er sparnaðarvonin sem fyrst og fremst selur kerfið , en ekki endilega hversu umhverfisvænt það er .
" Hins vegar höfum við nýlega undirritað stóran samning við steinullarframleiðandann Rockwool um sameiginlega markaðssetningu þar sem kynntar verða hugmyndir um umhverfisvænar og sjálfbærar byggingar .
Og í því samhengi er umhverfisvæn ímynd okkar afar mikilvæg .
" Ramskov bindur miklar vonir við samninginn en samkvæmt honum á Altiflex að auka markaðshlutdeild sína í Danmörku úr 2,2% í 8,6% innan tveggja ára sem þýddi veltu upp á um hálfan milljarð íslenskra króna .
Þetta er mikill vöxtur því í dag eru starfsmenn fyrirtækisins ekki nema rúmlega 20 , en aðeins eru þrjú ár frá því að það hóf að leigja út einingakerfið .
Salan á lausninni hefur rokgengið á þeim tíma því af þeim rúmlega 140 tilboðum sem Altiflex hefur gert hefur 112 verið tekið .
Áhuginn hefur aukist enn frekar í fjármálakreppunni og fyrirtækið hyggst núna færa út kvíarnar bæði til Jemen og Ástralíu , auk þess sem önnur lönd eru í sigtinu .
" Við höfum grætt mikið á því hvað allir eru uppteknir af því að spara peninga núna .
Og með stöðugt stífari umhverfiskröfum á ég bara von á að áhuginn aukist enn meir .
" Samdrátturinn minni vegna stefnunnar Að landa stórum rammasamningi við ríki og sveitarfélög um afhendingu skrifstofuhúsgagna og -innréttinga er mikils virði , ekki síst á tímum fjármálakreppu .
Það gerði Kinnarps í Danmörku í haust og þakkar þann árangur ekki síst áratugalangri umhverfisstefnu .
" Kinnarps byrjaði snemma að hugsa út í þessi mál , bæði til að vernda umhverfið og einnig til að draga úr framleiðslukostnaði , " segir Søren Stryhn sölustjóri .
Kinnarps í Danmörku er dótturfélag , en húsgagnaframleiðslan fer fyrst og fremst fram í Svíþjóð .
Fyrirtækið starfar í 36 löndum og er með um 2000 starfsmenn .
Stryhn segir stærð fyrirtækisins ekki síst umhverfisstefnunni að þakka enda aukist áhugi manna á umhverfismálum jafnt og þétt .
Undir það tekur Rose-Maria Poll markaðsstjóri , en fleira komi til .
" Fyrirtæki , sérstaklega innan ESB , eru farin að finna fyrir strangari lagasetningu en strax árið 2010 eiga 50% af opinberum innkaupum að vera " græn " .
Að auki eigi 1000 stærstu fyrirtækin í Danmörku að standa skil á sk .
" grænu bókhaldi " þar sem fram kemur hve mikil losun gróðurhúsalofttegunda er samfara starfsemi þeirra .
Eins og aðrir hefur Kinnarps fundið fyrir samdrætti í eftirspurn , sérstaklega í einkageiranum , eftir að fjármálakreppan skall á , að sögn framkvæmdastjórans Ole Rasmussen .
Á móti hafi eftirspurn opinberra aðila aukist , ekki síst vegna umhverfisstefnunnar .
Stryhn telur þau fyrirtæki sem ekki hafa þegar markað sér umhverfisstefnu standa frammi fyrir þeirri áskorun nú í kreppunni að axla kostnað sem fylgir því að breyta framleiðsluferlum og fara í gegn um nauðsynleg vottunarferli .
Slíkt sé þó nauðsynlegt til að standast samkeppni .
Á hinn bóginn segir Poll að oftast fylgi sparnaður breyttum starfsháttum í þágu umhverfisins .
Öruggir greiðendur mikilvægir " Umhverfismálin þvinga fyrirtæki til að hugsa öðruvísi en áður , einnig okkur sem hefur leitt til jákvæðra breytinga , " segir Eric Permild , stofnandi Cleanfield , sem starfar við hreinsun á olíublautum jarðvegi .
Í stað hefðbundinna aðferða þar sem jarðveginum er skipt út fyrir nýjan með tilheyrandi förgunarvandamálum hefur Cleanfield þróað aðferð til að hreinsa jarðveginn með aðferðum náttúrunnar sjálfrar .
Örverum sem eru fyrir í jarðveginum er fjölgað þannig að niðurbrot náttúrunnar verður hundruðfalt hraðara en hefði annars verið .
Cleanfield var stofnað árið 2000 og hefur á að skipa um 10 föstum starfsmönnum yfir vetrartímann en á sumrin fjölgar þeim upp í 30 - 40 .
Permild útskýrir að fyrir nokkrum mánuðum hafi nýr , stór fjárfestir keypt 49% hlut í fyrirtækinu .
" Ég held að það hafi skipt máli fyrir hann að við bjóðum upp á umhverfisvæna lausn .
Hann er nógu stór til að geta verið án okkar en hann hefur trú á að hann muni hagnast á samstarfinu .
" Hann segir að fyrir viðskiptavinina skipti sennilega þó mestu að lausnin er ódýrari en aðrar .
Permild segir framtíð fyrirtækisins bjarta .
" Í augnablikinu erum við að koma á samstarfi við fólk í Póllandi , Rússlandi og Ísrael og horfum einnig til Líbýu , Þýskalands og Kína .
Áður höfum við töluvert unnið í Eystrasaltsríkjunum , Finnlandi og Rússlandi .
Ég uppgötvaði fljótt að hægt er að sækja styrki til Evrópusambandsins fyrir slík hreinsunarverkefni , sem er frábært því þá er búið að tryggja greiðslur .
Og það skiptir gríðarlegu máli í fjármálakreppu eins og núna að hafa örugga greiðendur .
Eins er stöðugt lögð meiri áhersla á umhverfismál í alþjóðlegu samhengi og við eigum von á því að það muni gagnast okkur .
" 