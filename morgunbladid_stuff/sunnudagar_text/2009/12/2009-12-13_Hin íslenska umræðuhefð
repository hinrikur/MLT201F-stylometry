Alkunna er að stór deilumál í þjóðfélaginu falla iðulega í farveg sem ætti að vera utan við umræðuna .
Þá er ekki átt við þá séríslensku aðferð að persónugera allt sem menn fjalla um .
Það er kallað að vera alltaf í manninum en áhugalaus um boltann og fengið úr íþróttunum .
Einn helsti opinberi umræðustjórnandi landsins er merkisberi þeirrar aðferðar .
Miklu fremur er átt við að atriðum sem í raun er samkomulag um er lyft á stall og kynnt sem helsta ágreiningsefnið .
Sátt um mesta ágreiningsefnið Tökum til dæmis fyrirferðarmesta umræðuefni dagsins .
Þá er rætt um hvort veita eigi ríkisábyrgð vegna innistæðureikninga sem íslenskur banki opnaði í Bretlandi og Hollandi og bauð mönnum að fá hærri vexti en gekk og gerðist á þeim slóðum .
Meginreglan er auðvitað sú að vextir sem eru mun hærri en jafnaðarvextir á tilteknu svæði eru áhættusamari en lægri vextirnir eða að þeir sæta langtímabindingum og miklum takmörkunum um hve hratt og í hve stórum skömmtum menn geti nálgast innistæður sínar .
Hinir íslensku reikningar voru að meginstofni til óbundnir og því máttu menn ætla að vextir úr takti við annað þýddi meiri áhættu .
Til eru hjá íslenskum stjórnvöldum beinar yfirlýsingar bankastjóra Englandsbanka , Seðlabanka Stóra-Bretlands , um þann skilning á íslensku innistæðureikningunum .
Því ætti meginumræðuefnið hér á landi að vera þetta , áður en ríkisábyrgð er veitt : Hefur þjóðin sem slík og þá ríkið í hennar nafni eitthvað með málið að gera ? Enn sem komið er hefur harla fátt bent til að svo sé , enda hafa hvorki Bretar né Hollendingar þorað að leita með það álitaefni fyrir dómstóla .
Allir vilja greiða það sem ber En á Íslandi berja sumir menn sér á brjóst út frá allt öðrum forsendum .
Þeir segjast vilja standa í skilum .
Þeir vilji að Íslendingar standi við sínar skuldbindingar .
Og hinir , þeir sem ekki hafa séð nein rök fyrir skuldbindingu Íslands , enga dómsúrlausn fengið um slíkt eða nokkuð í þá veru , þeir eru sagðir menn sem ekki vilji að Ísland standi við sínar skuldbindingar .
Og því er svo bætt við að orðspor landsins hljóti að bíða hnekki ef í ljós komi að í landinu búi vanskilaþjóð .
Þessi framsetning verður svo enn undarlegri þegar aftur og aftur er haft eftir forsætisráðherranum að Íslendingar viðurkenni ekki greiðsluskuldbindingu sína og það sé tekið fram í samningum við hinar rukkandi þjóðir .
Rökstuðningur forsætisráðherrans fyrir því að almenningur á Íslandi skuli án viðurkenningar á skyldu samt ábyrgjast himinháar hugsanlegar greiðslur eru svo kapítuli út af fyrir sig og utan umfjöllunar þessa bréfs .
Ef hægt er að skipta þessu flókna deilumáli einvörðungu til hagræðis í tvo hluta er víst að deilan er alls ekki á milli þeirra sem vilja standa í skilum og hinna sem alls ekki vilja það .
Miklu fremur stendur deilan annars vegar um hvort menn vilji veita stórkostlega íþyngjandi ríkisábyrgð á skuldbindingum annarra , án þess að fyrir liggi að um þjóðarskuld sé að ræða , og hins vegar hvort það sé ekki einmitt óhjákvæmilegt að veita slíka ábyrgð án þess að sannfærandi rök um skuldbindingu , hvað þá úrskurður , liggi fyrir .
Margvíslegir aðrir þættir koma þá auðvitað til skoðunar , svo sem um heimildir stjórnarskrár og um þær lítt skilgreindu ógnir sem standi á þjóðinni ef hún láti ekki undan kröfum og hótunum .
Hin loftkennda umræða Hitt dæmið sem verður nefnt hér snýr að loftslagsmálum .
Þar er umræðan einnig í skötulíki og reynt að láta hana snúast um meginstef sem ekki er í raun deilt um .
Fyrir fáeinum vikum sagði breski forsætisráðherrann , Gordon Brown , að þeir menn , vísindamenn sem leikmenn , sem stæðu utan við samkórinn sem syngur um loftslagsbreytingar af manna völdum minntu mest á mennina sem trúðu því og héldu á lofti sem sannindum að jörðin væri flöt .
Brown þessi hinn breski er fremur seinheppinn í framgöngu eins og dæmin sanna .
Og seinheppnin elti hann einnig í þetta sinn .
Það var nefnilega rétttrúnaðurinn sem sagði að jörðin væri flöt , ríkisvald þess tíma , kirkjuleiðtogar og þeir vísindamenn sem voru í náðinni hjá þeim sem héldu um valdatauma og lyklana að fjárhirslunum .
Hinir , sem efuðust , máttu þola háð og spott , gapastokka og jafnvel voru gerðir að eldsmat í verstu tilfellum .
En nú er það svo að ekki er mjög um það deilt að loftslag hefur hlýnað nokkuð síðustu áratugi .
Og ekki er heldur um það deilt að ekki sé útilokað að mannanna verk og þá oftast óþurftarverk geti haft þar óheillavænleg áhrif .
Hins vegar er ekki sátt um hvort þessar hitabreytingar séu varanlegar , deilt er um hversu þýðingarmikill hinn manngerði þáttur sé og ennfremur eru uppi margvísleg sjónarmið um gagnsemi þeirra aðgerða sem ráðandi öfl vísinda og stjórnmála virðast helst hafa komið sér saman um .
Það er því ekki mikill fræðilegur bragur á því hjá forsætisráðherra Breta að stimpla alla þá sem utan kórsins syngja með þeim hætti sem hann gerir .
Allir viðurkenna að löngu áður en mannskepnan varð fær um að spúa koltvísýringi út í andrúmsloftið breyttist hitasig upp og niður , stundum á þúsundum eða milljónum ára og stundum miklu hraðar eins og saga jarðarinnar og náttúru hennar sannar .
Sjálfir eigum við Íslendingar óljúgfróðar heimildir um að hitastig var mun hærra hér á landi og hagfelldara mannlífi eins og það var þá en nú er .
Vatnajökull var tvískipt smáíshella þá miðað við það sem síðar varð .
Mannanna verk höfðu ekkert með það að gera .
Hitt er jafnrétt að það þýðir ekki endilega að mannanna ærandi eyðsla og rányrkja gegn jörðinni sé þar með sýknuð sem saklaus engill .
En þessi litli sannleikur og svo margur annar úr sögu jarðar löngu áður en nokkur maður lét þar til sín taka bendir þó til að ekki sé allt sem sýnist .
Hagsmunir Íslendinga Og svo er sá þáttur sem snýr að okkur Íslendingum .
Ráðandi öfl í heiminum hafa ákveðið að ganga út frá tvennu sem vísu .
Útblásturinn , sem áður var nefndur , sé örugglega meginorsök hlýnunar jarðar og áhættan sem bent hefur verið á að fylgi henni sé raunveruleg og afleiðingar þess geti orðið skelfilegar .
Þeir sem eru ekki fyllilega sannfærðir um þessa niðurstöðu hoppa þó einnig um borð í þennan bát með þeim rökum að þessi þáttur sé hinn eini sem menn geti haft áhrif á .
Komi síðar í ljós að hlýnunin sé eingöngu náttúrufyrirbæri , þar sem sólin ráði mestu , þá sé svo sannarlega enginn skaði skeður þótt reynt hafi verið að hefta þennan hugsanlega áhættuþátt .
Og hvort sem mönnum líkar betur eða verr þá stendur málið þarna .
Það snýst því ekki lengur um hvort vísindin séu hol og hafi jafnvel að hluta verið hagrætt .
Málið snýst nú eingöngu um viðbrögðin og þær skyldur sem heimurinn sem heild og einstök ríki , svæði eða álfur ætla að axla .
Og þá fara hagsmunagæslumennirnir heldur betur af stað .
Allir nema einn .
Því núverandi leiðtogum Íslands þykir fínast að gæta alls ekki hagsmuna íslensku þjóðarinnar .
Slíkt væru , að þeirra sögn , röng skilaboð til umheimsins .
Minnir þetta mjög á viðhorf sömu aðila til fyrra málsins sem rætt er um í þessu bréfi .
Allar aðrar þjóðir fylgja sínum hagsmunum fast eftir og Evrópusambandið hefur gert það af miklum krafti og klókindum .
Það fékk samþykkt í Kyoto að einvörðungu millilandaflug skyldi teljast mengunarvaldur , en ekki innanlandsflug .
Og ákváðu síðan að flug á milli Evrópusambandslanda væri innanlandsflug .
Sem sagt : Flug frá Íslandi til Grænlands , sem tekur tvo tíma , mengar , en flug frá London til Rómar , sem tekur fjóra tíma , mengar ekki .
Það var heldur engin tilviljun að árið 1990 var notað sem forsenduár .
Kommúnisminn í Austur-Evrópu var fallinn .
Þar voru verstu eiturspúandi verksmiðjur sem þá voru í rekstri .
Þeim yrði lokað hverri af annarri .
Með því að draga mengunarlínuna aftur í tímann fengju menn gífurlega mengunarkvóta fyrir verksmiðjur sem var búið að loka eða yrði lokað óháð öllum vangaveltum um loftslagsmál .
Íslendingar voru hins vegar búnir að breyta miklu hjá sér fyrir árið 1990 .
Þeir voru nánast búnir að útrýma notkun á olíu til hitunar og reksturs heimila og fyrirtækja .
Þeir virkjuðu eingöngu endurnýjanlega orkugjafa sem leystu mengunarvalda af hólmi .
Þeir sköffuðu afl til að framleiða vöru sem heimurinn gat ekki verið án sem ella varð að framleiða með stórkostlegum mengunarkostnaði .
Flestir þeir sem höfðu áhrif á síðustu loftslagsráðstefnu höfðu góðan skilning á sérstöðu Íslands .
Það voru helst einstaklingar og hópar úr röðum Íslendinga sjálfra sem þvældust fyrir þeim skilningi .
Og nú er það þeir sem hafa umboð og skyldu til að gæta hagsmuna Íslands og þiggja laun fyrir það verk sem helst eru í hlutverki Þrándar í Götu þjóðarinnar .
