Sem vonlegt er hafa menn helst verið uppteknir af nýjum íslenskum bókum og þá aðallega skáldskap , sumpart vegna þess að það er það sem við helst viljum sjá og sumpart vegna þess að höfundarnir halda útgefandanum við efnið .
Nú þegar nær dregur lokadegi ber svo við að meira er fjallað um þýðingar og þær meira auglýstar .
Það fer líka vel á því enda margar góðar þýðingar á boðstólum .
Þegar rótað er í bókabunkanum er rétt að byrja á að draga fram bókina Málavexti eftir Kate Atkinson , sem er einn ágætasti krimmahöfundur Englendinga , meðal annars fyrir það bækur hennar eru svo ókrimmalegar , ef svo má segja , bækur sem standast samanburð við margt það sem helst er hampað af betri bókmenntum .
Bókmennta- og kartöflubökufélagið eftir May Anne Shaffer og Annie Barrows er líka skemmtileg bók þó hún sé allt öðruvísi , eilítið gamaldags ástarsaga skrifuð í bréfum sem segir þó sögu sem er býsna harkaleg á köflum og átakanleg .
Hún fær bestu meðmæli fyrir þá sem gaman hafa af hlýlegum ástarsögum sem kryddaðar eru með smá sorg og trega .
Það er gaman að það skuli koma út á sama tíma hér á landi bækur spænskra metsöluhöfunda sem báðir skrifa bækur sem gerast í Barcelona .
Annars vegar er þar um að ræða Leik engilsins , nýja bók Carlos Ruiz Zafóns , sem sló svo rækilega í gegn með Skugga vindsins fyrir nokkrum árum .
Hann er á áþekkum slóðum í Barcelona í byrjun síðustu aldar en heldur meiri spenna .
Hinn Spánverjinn er Ildefonso Falcones sem sló svo í gegn á Spáni að menn muna varla annað eins .
Í Kirkju hafsins er hann líka staddur í Barcelona , í Barrio gótico , en heldur fyrr í tíma , á fjórtándu öld .
Falcones er ekki eins fær penni og Zafón en hann kann að skrifa ævintýralega sögu um grimm örlög , staðfestu og trú .
Fulllöng en gefur góða mynd af lífsháttum í Barcelona fyrri alda .
Alaa Al-Aswany sló í gegn með skemmtilegri bók um hús sem varð einskonar dæmisaga um egypskt samfélag .
Hans nýjasta bók er Chicago og í henni er hann líka að glíma við merkilega hluti , ójöfnuð , kynþáttafordóma og spillingu – en nú í Bandaríkjunum , eins og nafn bókarinnar gefur til kynna .
Sumt er stirt og ónákvæmt hjá Al-Aswany , en bókin er þó skemmtileg og þýðingin dregur úr göllum sem voru á ensku þýðingunni .
