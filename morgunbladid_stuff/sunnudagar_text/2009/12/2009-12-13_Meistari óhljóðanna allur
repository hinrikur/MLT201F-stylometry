Gítarleikarinn snjalli Jack Rose lést úr hjartaáfalli í liðinni viku aðeins 38 ára gamall .
Hann var með fremstu gítarleikurum í bandarískri tilraunatónlist og liðsmaður óhljóðasveitarinnar mögnuðu Pelt .
Rose var afkastamikill tónlistarmaður , gaf út margar plötur með Pelt , fimm skífur sem Dr. Ragtime og þrettán undir eigin nafni .
Ein af þeim plötum var Raag Manifestos sem kom út í takmörkuðu upplagi fyrir fimm árum .
Jack Rose gekk til liðs við Pelt 1993 , en sú sveit helgaði sig óhljóðum framan af en tók svo að bæta vísunum í gamla bandaríska þjóðlagamúsík og frumstæðan blús inn í óhljóðin og flétta saman við þjóðlega músík annarra landa .
Þegar Rose tók svo til við sinn sólóferil fór hann einmitt lengra í þá átt , gaf fyrst út ragtimeplötur , þá plötur þar sem hann fléttaði saman ragtime og indverskri raga-tónlist eins og heyra má á Raag Manifestos .
Hann hafði sérstakan áhuga á spilastíl sem menn kalla flatpicking , spilaði gjarnan með gítarinn í kjöltunni og framkallaði bardúnstón að hætti sítarleikara .
Skífan byggist að mestu á kassagítarleik sem hljómar stundum sem kassagítar en stundum líka sem sítarahjörð og rafmögnuð rokksveit .
Rose sér sjálfur um að krydda gítarleikinn með rafhljóðum í einu lagi , en síðan er hann með tabla-leikara sér til halds og trausts í einu lagi sem minnir ekki svo lítið á indverska sítartónlist .
Lokalag skífunnar sýnir svo vel hvað Rose var að pæla á þessum tíma því þar er komið lagið magnaða Blessed Be the Name of the Lord eftir Mississippi John Hurt .
arnim@mbl.is 