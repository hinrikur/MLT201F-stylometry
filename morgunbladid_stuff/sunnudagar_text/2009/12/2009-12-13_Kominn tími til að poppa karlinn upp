Ég var að klára að rýja og nú tekur rútínan við , helstu haustverkin eru að baki og bara huggulegheit fram í mars .
Þá tekur rúningurinn við að nýju , " segir Jóhann Már Jóhannsson í upphafi samtals okkar , nýkominn úr fjárhúsunum eftir að hafa rúið síðustu rollurnar úr stofninum , sem telur um 350 fjár .
Jóhann hefur verið sauðfjárbóndi á bænum Keflavík í Hegranesi í Skagafirði , skammt austan Sauðárkróks , í meira en 30 ár .
Hefur alltaf séð um rúninginn sjálfur og segist spara á því talsverðar fjárhæðir .
" Það eru ekki margir á mínum aldri sem rýja sjálfir .
Stéttin er orðin það gömul , 58 ára að meðaltali , að margir eru hættir að gera þetta sjálfir , kaupa frekar til þess sérstaka rúningsmenn .
Maður harkar þetta af sér með þráa og líkast til smá nísku , því þónokkur hluti ullarverðsins fer ef rúningurinn er keyptur , " segir hann .
Þrátt fyrir að hafa verið um tíma í fararbroddi fyrir sauðfjárbændur á svæðinu er Jóhann Már þekktastur fyrir einsönginn , einn af hinum landskunnu " Konnurum " frá Akureyri , sonur Jóhanns Konráðssonar tenórsöngvara og Fanneyjar Oddgeirsdóttur , og þar með bróðir Kristjáns Jóhannssonar óperusöngvara .
Fleiri góða söngvara má nefna af þeirri ætt , eins og systurson þeirra , Örn Viðar Birgisson og bróðurdótturina Jónu Fanneyju Svavarsdóttur sópransöngkonu , en Svavar er líka góður söngvari líkt og flestir í fjölskyldunni .
Paradís á jörðu Jóhann Már segist aldrei hafa skilið við ræturnar á Akureyri og í Eyjafirði .
Eftir nærri 40 ára " útlegð " þaðan , fyrst við tamningar í Húnaþingi og síðan búskap í Skagafirði frá 1976 ásamt eiginkonunni Þóreyju Jónsdóttur og börnum þeirra , þá segist hann enn hrökkva í kút er hann segir " við Skagfirðingar .
" En þau hjónin eru ekkert á förum frá Keflavík þótt börnin séu farin að heiman og ólíklegt að þau taki við búskapnum .
" Þetta er komið það langt að maður vill ekki fara burtu héðan nema láréttur .
Héðan er stutt í alla þjónustu og gott útsýni yfir Skagafjörðinn .
Þetta er mjög skemmtilegur staður og gott að vera hérna , stutt í sjóinn þar sem hægt er að veiða silung og annan fisk og týna egg í björgunum .
Þetta er paradís á jörðu , " segir Jóhann og er greinilega mjög sáttur við jörðina , sem hann er frekar nýlega búinn að eignast eftir að hafa verið leiguliði á henni lengi framan af .
Tóku þau við búinu af eldri systkinum á sínum tíma en byggðu fljótt sitt eigið íbúðarhús á jörðinni .
Enginn asi á þessu Nú þegar rúningurinn hefur rammað inn haustverkin gefst ágætur tími fyrir Jóhann Má að fylgja úr hlaði nýjum hljómdiski , Hvert sem ég fer , sem var að koma út á hans eigin vegum .
Þetta er hans fjórða einsöngsplata , sú síðasta kom út árið 2004 , Frá mínum bæjardyrum , og hlaut mjög góðar viðtökur og dóma .
Þá hafði ekki komið út plata með einsöng Jóhanns í 15 ár og hann segist hafa hugsað með sér fyrir fimm árum að þetta yrði síðasta platan .
Fyrsta platan kom út árið 1983 á vinyl , Bóndinn , og sex árum síðar kom önnur vinylplata , Ef væri ég söngvari .
" Síðustu plötu var tekið það gríðarlega vel , eins og raunar hinum fyrri , að ég hugsaði með mér að ég yrði að koma einhvern tímann með aðra .
Það var hins vegar enginn asi á þessu og platan hefur verið tvö eða þrjú ár í vinnslu , enda fer mikill tími í búskapinn og ekki ástæða til að ákveða einhverjar nákvæmar dagsetningar með útgáfuna .
Höfum gefið okkur góðan tíma í að velja lög og margsyngja þau fram og til baka .
Lítið er orðið eftir af upphaflega lagalistanum , " segir Jóhann um tilurð nýja disksins .
Hann er unninn í nánu samstarfi við Magnús Kjartansson tónlistarmann , sem sá um allar upptökur , útvegaði tónlistarmenn og kóra til að syngja undir , auk þess sem hann spilar sjálfur á ýmis hljóðfæri í flestum laganna .
Jóhann er ekki í amalegum félagsskap með sjálfan Flugfreyjukórinn sér til fulltyngis í tveimur lögum , auk hóps úr Karlakórnum Þröstum í öðrum tveimur lögum .
Á disknum eru 13 einsöngslög , þar af tvö ný lög eftir Magnús sem Jóhann frumflytur .
" Þetta er öðruvísi diskur en ég er vanur .
Nú syng ég ekki eingöngu við píanóundirleik heldur með heilli hljómsveit .
Allt er þetta í léttari kantinum , þó líka hugljúft í bland .
Það var kominn tími til að poppa karlinn upp , eins og Maggi orðaði það , " segir Jóhann og hlær .
Fleiri góða lagahöfunda má nefna af diskinum , m.a. Geirmund Valtýsson .
Um er að ræða gamalt lag sveiflukóngsins , eitt af hans fyrstu lögum , en í nýjum búningi .
Engin skagfirsk sveifla þar , segir Jóhann , en lagið nefnist Nú kveð ég allt , við texta Guðrúnar Gísladóttur .
Draumalandið , eftir Sigfús Einarsson , er svo lokalagið , en Jóhann segir það vera óskalag frá Magnúsi upptökustjóra , " í raun hið eina á disknum sem telst vera hefðbundið í mínum stíl , " segir söngvarinn .
Þá getur að heyra nokkur erlend lög með nýjum textum eftir m.a. Jónas Friðrik og Birgi Marinósson , mág Jóhanns Más .
Einnig er þarna að finna nýtt lag um Hofsós eftir Bjarna Þór Pétursson .
Gengur á jarðarfaralistann Bráðum hálfnaður á sjötugsaldrinum vildi hann vera viss um að dómgreindin væri í lagi , svo hann væri ekki að senda eitthvað frá sér með gamla og slitna rödd sem hann heyrði ekki , og sendi lögin í gagnrýna hlustun hjá völdum hópi vina og ættingja .
Honum þótti afskaplega vænt um þegar systursonur hans sagði : " Ef ég myndi hlusta á þennan disk eftir 10 til 15 ár , og þetta yrði sagður síðasti diskurinn , þá myndi ég spyrja af hverju í andskotanum söng hann ekki á annan .
" Ég veðraðist auðvitað upp við þessi ágætu ummæli ! " Jóhann Már hefur alltaf sinnt sönglistinni eins og hans tími frá bústörfunum hefur leyft , sungið í kórum til margra ára , m.a. Karlakórnum Geysi á Akureyri , Karlakór Bólstaðarhlíðarhrepps , Karlakórnum Heimi og Kirkjukór Sauðárkrókskirkju , og verið eftirsóttur einsöngvari á tónleikum og við jarðarfarir .
Kominn er nokkuð langur pantanalisti um jarðarfarasöng .
" Ég veit ekki hvernig ég á að klára þær pantanir , því ég er orðinn fullorðinn og margir af þeim sem hafa pantað á svipuðum aldri og ég .
Það gæti orðið erfitt að klára það dæmi .
Því miður klárast einn og einn af listanum , eins og lífið býður upp á , " segir hann .
Útilokar ekki söng með Kristjáni Jóhann Már er ekki langskólagenginn söngvari , tók á sínum tíma söngtíma hjá Sigurði Demetz einn vetrarpart á Akureyri er hann söng með Karlakórnum Geysi , en hugur hans stefndi aldrei til frekara söngnáms .
Aðstæður höguðu því þannig til að búskapur í sveit var hans helsti draumur sem ungur maður .
Söngurinn er einfaldlega í blóðinu og hann segist æfa sig reglulega við ágætar aðstæður , þó ekki heima í hlýrri stofunni heldur úti í fjárhúsinu eða hlöðunni .
" Þar syng ég mikið og held röddinni þannig við .
Þetta er eins og með hástökkvarann , ef hann æfir ekki stökkin þá er þetta búið .
Ég hef oft montað mig af því að hafa fleiri hundruð áheyrendur á æfingum , " segir Jóhann og hlær , líkast til sá bóndi sem er með einna söngelskasta sauðféð í Skagafirði og þótt víðar væri leitað .
Sem fyrr segir er Jóhann Már " Konnari " og leiðtoginn í fjölskyldunni , Kristján Jóhannsson , er nýlega fluttur heim til Íslands eftir langa dvöl á Ítalíu .
Þeir bræður hafa ekki mikið sungið saman , helst þá á fjölskyldumótum , en með óvæntri heimkomu Kristjáns gætu líkur hafa aukist á að þeir stígi á svið opinberlega .
" Það er aldrei að vita nema að það gerist einhvern tímann , " segir söngvarinn og sauðfjárbóndinn í Keflavík að endingu .
