Undanfarið hef ég verið að velta því fyrir mér hvernig þau Jóhanna Sigurðardóttir forsætisráðherra og Steingrímur J. Sigfússon fjármálaráðherra hafa breyst , gjörbreyst , við það að setjast í þá stóla sem þau nú sitja í og deila og drottna úr .
Ekki síst hef ég velt því fyrir mér hvort þau trúi því í raun og veru að íslenska þjóðin sé með eitthvert gullfiskaminni sem mér var einhvern tíma sagt að næði þrjár sekúndur aftur í tímann .
Skyldu þau trúa því að við munum ekki lengur hvernig þau , þessir tveir alþingismeistarar í málþófi , töfðu störf hins háa Alþingis þing eftir þing , ár eftir ár , langt umfram aðra stjórnarandstöðuþingmenn ? Steingrímur hefur fyrir löngu áunnið sér titilinn ræðukóngur Alþingis og enginn kemst með tærnar þar sem hann hefur hælana í þeim efnum og Jóhanna sem stjórnarandstöðuþingmaður átti það til að tala svo lengi á þingi að þingheimur velti því alvarlega fyrir sér hvort hún þyrfti aldrei að fara á klósettið ! Þessi sömu tvö , sem nú hafa setið á ráðherrastól í tíu mánuði , ráðast nú hart á stjórnarandstöðuþingmenn og saka um málþóf þegar stjórnarandstaðan hefur viljað ræða og ræða í þaula það grafalvarlega mál sem undanfarna mánuði hefur skyggt á öll önnur mál , hvort sem er á þingi eða almennt í þjóðfélaginu , og þar vísa ég vitanlega til Icesave-málsins .
Ráðherrarnir gefa ekkert fyrir rökstuðning virtra lagaprófessora og hæstaréttarlögmanna fyrir því að halda megi því fram að verði frumvarp ríkisstjórnarinnar um Icesave og ríkisábyrgð að lögum sé verið að skerða fullveldi ríkisins umfram það sem stjórnarskrá okkar Íslendinga heimilar .
Þeir sem halda þessu fram eru ekki ómerkari menn en þeir Sigurður Líndal og Stefán Már Stefánsson lagaprófessorar og hæstaréttarlögmaðurinn Lárus L. Blöndal eins og lesa mátti í grein þeirra hér í Morgunblaðinu sl. miðvikudag .
Fyrirvararnir frá því í sumar eru að engu orðnir og samt eru þau Jóhanna og Steingrímur enn við sama heygarðshornið .
Icesave skal samþykkt .
Svo er haft í hótunum undir rós eins og Steingrímur gerði ítrekað í fjölmiðlum fyrr í þessari viku og bar við því að ekki væri hægt að skýra úr ræðustól á Alþingi hvaða skelfingar steðjuðu að landi og þjóð væri frumvarpið ekki samþykkt snemmendis , helst strax í gær .
Þá virðast þau Jóhanna og Steingrímur ekkert gefa fyrir það að 25 þúsund Íslendingar hafa nú þegar skorað á manninn sem býr á Bessastöðum að synja Icesave-lögum staðfestingar verði frumvarpið á annað borð að lögum .
Fróðlegt verður að vita hvað forsetinn telur rétt að gera komi til þess að hann eigi að staðfesta lögin .
Þá mun nú heldur betur reyna á forsetann því synji hann staðfestingar kemur til þjóðaratkvæðagreiðslu um lögin , sem að líkindum yrðu kolfelld , og þá gilda lögin með fyrirvörunum , sem samþykkt voru á Alþingi í sumar , á ný .
Því miður tel ég litlar líkur á því að frumvarpið verði ekki að lögum .
Ég segi því miður fyrir okkur skattgreiðendur þessa lands , því miður fyrir skattgreiðendur Íslands í framtíðinni , börnin okkar , barnabörnin og barnabarnabörnin .
Það gæti verið umhugsunarefni fyrir þau Steingrím og Jóhönnu að velta því fyrir sér hvað barnabörn þeirra , barnabarnabörn og barnabarnabarnabörn munu segja í framtíðinni og hvaða spurninga þau munu spyrja þegar þau komast á skólaaldur og fara að læra Íslandsögu fyrrihluta 21. aldarinnar .
Gera þau sér kannski í hugarlund að afkomendur þeirra muni þurfa að lesa það í kennslubókum um þá tíma sem við nú lifum að það sé einkum og sér í lagi þessum sérstaka afa , langafa , langalangafa , Steingrími J. Sigfússyni , og þessari ömmu , langömmu , langalangömmu , Jóhönnu Sigurðardóttur , að kenna að afkomendur þeirra , eins og aðrir Íslendingar framtíðarinnar , þurfi að búa við kröpp kjör , jafnvel mjög kröpp kjör ? Verður kannski söguskýring framtíðarinnar sú að forsætisráðherra Íslands og fjármálaráðherra , þau Jóhanna Sigurðardóttir og Steingrímur J. Sigfússon , hafi misst sjónar á því meginhlutverki sínu að gæta hagsmuna lands og þjóðar í nútíð og framtíð ? Munu sagnfræðingar framtíðarinnar reyna að varpa ljósi á það hvers vegna þessi tvö gerðust svo ótrúlegar undirlægjur gagnvart Bretum og Hollendingum að Íslendingum hefði verið meiri akkur í því að fá þá tvo drjóla , Darling , fjármálaráðherra Breta , og Bos , fjármálaráðherra Hollands , til þess að gæta íslenskra hagsmuna ? Kallast það að gæta hagsmuna þjóðar í nútíð og framtíð að samþykkja drápsklyfjar skulda á íslensku þjóðina sem saklausir Íslendingar og ófæddir og þess vegna enn saklausari Íslendingar tóku engan þátt í að stofna til ? Ég held ekki .
