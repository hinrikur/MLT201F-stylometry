Ein merkilegasta bókaútgáfa á Íslandi snýr að útgáfu Lærdómsrita Bókmenntafélagsins .
Orðið " lærdómsrit " hefur á sér ögn þunglamalegan og virðulegan blæ og það er engin léttúð í kringum þessa útgáfu , þótt hún sé vissulega skemmtileg .
Allt sem víkkar sjóndeildarhringinn er nefnilega skemmtilegt á sinn hátt og fróðlegt .
Svo er það nú þannig að fyrir þá sem hafa einlægan vilja til að kynnast verkum Aristótelesar , Ciceros , Platóns og Voltaires , svo nokkur nöfn séu nefnd af handahófi , þá er útgáfa Lærdómsritanna aðgöngumiði að heimspekilegum fjársjóði .
Útgáfa ritraðarinnar hófst árið 1970 og ritin eru orðin vel yfir sjötíu talsins .
Ekkert hefur heyrst af sölutölum en vel má ímynda sér að einhver hópur lesenda fylgist sérstaklega vel með þessari útgáfu .
Lesendahópurinn er þó kannski ekki ýkja stór því Lærdómsritin lenda ekki á metsölulista en þau lenda í bókasafni þeirra sem bera virðingu fyrir klassíkinni .
Innihald bóka skiptir vitanlega öllu en það má alveg hrósa útliti þeirra .
Lærdómsritin eru smekklega hönnuð , án alls prjáls , kápurnar virðast næstum því segja manni að það sé mikil dýpt í einfaldleikanum .
Svo hljóta allir sannir bókasafnarar að vita að það er sérstök ánægja sem fylgir því að safna góðum bókum í sömu ritröð sem mynda samræmda heild í bókahillunni .
Það er allt í lagi að bækur taki sig vel út í bókahillunum .
Innihaldið skiptir vitanlega mestu , alveg eins og persónuleiki manna skiptir meira máli en útlit þeirra , en það er ekkert verra að yfirborðið sé líka nokkuð þokkalegt .
Ár hvert hugsa aðdáendur þessara rita með sér : Hvað skyldi manni verða boðið upp á í ár ? Þetta ár hefur verið býsna gott .
Sérstök ánægja er að lesa ritgerðasafn hins gáfaða og skarpskyggna George Orwell , Stjórnmál og bókmenntir .
Krufningu á hinum eilífa Shakespeare er að finna í Shakespeare á meðal vor eftir Jan Kott , sem kallaður hefur verið heimspekingur leiklistarinnar og svo eru Rússa sögur og Igorskviða , klassík frá Rússlandi , í þýðingu Árna Bergmann .
Að endingu skal nefnd bókin Cicero og samtíð hans eftir Jón Gíslason .
Allt eru þetta bækur sem gera lesandann fróðari en hann var fyrir .
Eins og alkunna er gildir slíkt ekki um allar bækur og þess vegna ber að fagna þessum útgáfum alveg sérstaklega .
