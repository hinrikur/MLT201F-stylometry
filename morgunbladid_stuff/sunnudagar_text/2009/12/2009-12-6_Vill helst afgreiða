7.00 Einar Mar vaknar til barnanna , Steingríms Marar sem er tveggja ára og Sólveigar Marýjar sem er sjö ára .
" Við hjónin sameinumst um að koma öllum á lappir og það getur oft verið mikið fjör og barningur .
Fyrsti klukkutíminn fer í að gera alla klára fyrir leikskóla og skóla en konan sér um að skutla börnunum .
Þegar þau þrjú eru farin út huga ég að sjálfum mér ; fer í sturtu og borða morgunmat .
" 9.00 Bókabúð Máls og menningar er opnuð og vinnudagurinn hefst .
" Ég og Jón Ellert Lárusson verslunarstjóri förum yfir það sem er framundan um daginn .
Það er mikið um atburði hér í búðinni , sérstaklega í desember með tilheyrandi upplestrum og útgáfuhófum en ég sé um skipulag þeirra viðburða .
Þennan dag er Súfistakvöld um kvöldið svo við hugum að því að setja bækur þeirra rithöfunda sem þar lesa upp úr bókum sínum á tilboð auk annarra bóka .
Ég sé um að panta inn vörur og bækur fyrir verslunina og það tekur talsverðan tíma dagsins hjá mér enda fylgja því heilmikil samskipti við forlögin og aðra birgja .
Oftast geri ég þetta á morgnana .
Því miður fer allt of mikill tími í þetta því mér finnst skemmtilegast að standa í búðinni og afgreiða .
" Seinnipart dags fæ ég hins vegar að sinna viðskiptavinunum og það er heilmikið að gera .
Vænst þykir mér um það þegar fólk biður um ráðleggingar og það er sérstaklega mikið um það núna í jólagjafavertíðinni .
Þegar viðskiptavinirnir lýsa fyrir mér bókasmekk Sigga frænda finnst mér mjög gaman að geta bent þeim á einhverja bók sem ég held að frændinn kunni að meta .
Því legg ég upp úr því að lesa mikið og kynna mér þessa vöru sem ég er að selja .
" 15.30 Matarhlé eru ekki á ákveðnum tímum hjá Einari .
" Ég fer einfaldlega í mat ef ég er mjög svangur .
Það er oftast um þrjú , fjögurleytið .
Ég bý svo vel að það er afskaplega gott kaffihús í vinnunni þannig að ég get skutlast upp og fengið mér góða samloku .
Ég þarf því ekki að fara langt eftir mat .
Ég ætla mér hins vegar að skjótast heim í mat milli klukkan sex og átta en einhvern veginn tefst ég því ýmis verkefni bíða .
Þennan dag fer ég því ekkert heim .
" 20.00 Súfistakvöldið hefst og Einar er kynnir kvöldsins .
" Þetta er frábært kvöld og ágætlega mætt .
Þarna mæta Elías Snæland Jónsson , Anna Björnsdóttir og Gunnlaugur Júlíusson og lesa upp úr sínum bókum auk þess sem Hjörleifur Valsson leikur á fiðluna sína .
Það er ótrúlega gaman að geta tekið þátt í svona skemmtilegum viðburði og verið samt í vinnunni .
" 22.00 Súfistakvöldi lýkur og búðinni er lokað .
" Þá dríf ég mig heim .
Ég er auðvitað örþreyttur og búinn að missa af því að kyssa börnin mín góða nótt .
Ég kíki samt aðeins inn í herbergi til þeirra og smelli kossi á sofandi kinnar .
Ég leggst svo upp í sófa og sofna aðeins yfir sjónvarpsþætti sem konan mín er að horfa á .
Þar dotta ég í hálftíma þar til hún hnippir í mig og segir kominn tíma til að fara í háttinn .
Lúrinn hefur tekið úr mér mestu þreytuna svo ég tek bók Vilborgar Davíðsdóttur um Auði djúpúðgu með mér í rúmið og les í tvo tíma , eða þar til ég lýk við hana , áður en ég sofna .
" 