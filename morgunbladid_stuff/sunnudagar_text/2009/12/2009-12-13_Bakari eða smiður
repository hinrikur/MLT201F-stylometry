Hinn tólfta mars síðastliðinn eignuðust Íslendingar í fyrsta skipti formlega samþykkta málstefnu .
Þá samþykkti Alþingi tillögur Íslenskrar málefndar að stefnu , sem ber heitið Íslenska til alls .
Mörgum kom á óvart að ekki skyldi hafa verið formleg málstefna í landinu fyrir 12. mars 2009 , þóttust muna eftir hreintungustefnu , málræktarstefnu og nýyrðastefnu hér áður fyrr – voru þetta kannski ekki málstefnur ? Vissulega .
Þjóðin hefur lengi haft ákveðnar hugmyndir um tungumálið , notkun þess og hlutverk í samfélaginu .
Fram á síðustu áratugi hefur ríkt þögul sátt um einhvers konar óopinbera ræktarstefnu gagnvart tungumálinu sem margir hafa kynnst í æsku á heimili sínu eða í skóla þótt Alþingi hafi ekki samþykkt opinbera málstefnu fyrr en nú .
Lög um mannanöfn eru gott dæmi um það hvernig hvernig hin " óopinbera " málstefna birtist í lagasetningu .
Með núgildandi lögum um mannanöfn nr. 96/1996 voru afnumdar flestar hömlur á því hvaða nöfn eru leyfileg .
Fólk getur fengið að heita nánast það sem því dettur í hug ef nafnið er skrifað samkvæmt íslenskum ritreglum , beygist eftir íslensku beygingarkerfi , er annaðhvort karlmannsnafn eða kvenmannsnafn og er ekki líklegt til að vera nafnbera til ama .
Dæmin í athugasemdunum eru Skjarpur og Skunnar , nokkurs konar afbökun á nöfnunum Garpur og Gunnar .
Höfundar frumvarpsins treysta almenningi fullkomlega til að fara ekki út í neina vitleysu , jafnvel þótt sá möguleiki hafi opnast .
Ákvæði laganna um íslenskan búning kemur í veg fyrir að allmörg erlend nöfn með erlendum rithætti komist á mannanafnaskrá .
Nafnið er ekki stafsett í samræmi við íslenskan framburð , gerð þess eða ending gerir það óbeygjanlegt , eða kynferðið er ekki í lagi .
Í íslensku eru afar fá tvíkynja nöfn en úti í hinum stóra heimi eru slík nöfn mörg og algeng .
Nöfnin Nikíta og París eru dæmi um nöfn sem erlendis eru ýmist karlmannsnöfn eða kvenmannsnöfn , en hér á landi hafa þau komist á skrá sem kvenmannsnöfn og þar með er útilokað að karlmaður geti fengið að nota þau .
Í fréttum af störfum mannanafnanefndar er iðulega dregið fram það sem vakið gæti umtal með því að telja dæmi um óvenjulegt nafn eða " ónefni " sem samþykkt hefur verið og svo annað " gott og gilt " sem hefur verið hafnað .
Iðulega er tekið svo til orða að nefndinni hafi " þótt " eitthvað um nöfnin : " þótti nafnið því ekki hafa áunnið sér hefð " , " nafnið þótti of líkt " , " þótti rithátturinn hafa áunnið sér hefð " .
Með orðalagi af þessu tagi hefur tekist að draga upp þá mynd af mannanafnanefnd að hún láti sér " þykja eitthvað " um nöfn og byggi ákvarðanir sínar á geðþótta eða smekk .
Fordómar af þessu tagi um starfshætti nefndarinnar náðu inn á hið háa Alþingi haustið 2006 , en þá lögðu nokkrir ungir þingmenn fram frumvarp um að leggja nefndina niður .
Í greinargerð var látið að því liggja að nefndin sé einhver sérstakur óvinur foreldra í landinu sem vilji velja börnum sínum falleg og rótgróin nöfn .
Flutningsmönnum hafði alveg láðst að athuga það að nefndin starfar samkvæmt lögum sem sett eru af Alþingi og úrskurðir um gildi nafna munu ekkert breytast nema þeim lagagreinum verði breytt sem skilgreina hvað telst gott og gilt íslenskt nafn .
Það fólk fer villt vegar sem heldur að mannanafnanefnd sé hópur forpokaðra íhaldsmanna sem hefur ekkert þarfara að gera en láta sér líka eða mislíka við nöfn .
Nefndin er skipuð tveimur sérfræðingum í íslenskri tungu og einum í lögfræði , sem eiga að ganga úr skugga um að beiðnir um ný nöfn séu í samræmi við lögin .
Þetta fólk hefur enga skoðun á því hvort nöfn eru góð eða vond , heldur reynir að vinna verk sitt af samviskusemi og trúnaði samkvæmt bókstaf laganna .
Stjórnmálamenn geta leyft sér að láta pólitískar skoðanir , persónulega hagsmuni eða vináttusambönd ráða gjörðum sínum .
Nefnd sérfræðinga , á borð við mannanafnanefnd , hefur ekkert leyfi til að starfa þannig .
Öll nöfn eru jöfn fyrir lögunum – hversu óréttlátt sem það kann að þykja .
Þegar kemur að mannanöfnum reynir á hversu djúpt málstefnan ristir í þjóðarsálina .
Hafi fólk skoðun á úrskurðum mannanafnanefndar ætti það að beita sér í umræðum um íslenska málstefnu við fulltrúa sinn á Alþingi .
Það er stefnan sem skiptir máli .
