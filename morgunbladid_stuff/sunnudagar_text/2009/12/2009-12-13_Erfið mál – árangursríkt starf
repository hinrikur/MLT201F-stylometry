Barnaverndarmál eru erfið viðfangs og viðkvæm og mikið álag á þeim , sem við þau starfa .
Þetta kemur fram í umfjöllun Egils Ólafssonar í Sunnudagsmogganum í dag .
Á þessu ári hefur málum , sem koma til kasta barnaverndaryfirvalda , fjölgað án þess að meira hafi verið lagt í málaflokkinn .
Barnaverndarstofnunum um allt land berast um átta þúsund tilkynningar á hverju ári .
Til marks um umfangið er að Barnavernd Reykjavíkur bárust á síðasta ári um fjögur þúsund tilkynningar , sem vörðuðu 1.700 börn .
Á þessu ári hafa komið fram yfir 3.600 tilkynningar og hafa um 600 ný mál verið tekin til skoðunar .
Aðeins erfiðustu málin fara fyrir barnaverndarnefndirnar , til dæmis þegar börn þurfa að fara í fóstur , og þau eru líklegust til að vekja umtal .
" Við erum oft á tíðum að koma inn í líf fólks á tímum þegar það vill síst opna líf sitt fyrir öðrum , " segir Halldóra Dröfn Gunnarsdóttir , framkvæmdastjóri Barnaverndar Reykjavíkur , í umfjölluninni .
Réttarstaða barna hefur breyst mikið á undanförnum áratugum og strangari reglur gilda um meðferð mála en fyrir nokkrum áratugum .
Umræða um barnaverndarmál er samfélaginu nauðsynleg og sömuleiðis er hún þeim stofnunum holl , sem starfa í þágu barna .
" Við búum í lýðræðisþjóðfélagi þar sem verður að gera þá kröfu til opinberra stofnana að starfsemi þeirra sé gegnsæ ef við viljum ætlast til að fólk beri traust til þeirra , " segir Bragi Guðbrandsson , forstjóri Barnaverndarstofu , í viðtali sem Karl Blöndal tók við hann .
Sú umræða má hins vegar ekki fara fram með slíku offorsi og skilningsleysi að enginn fáist til að starfa að barnaverndarmálum eða þori að grípa inn í þegar nauðsyn ber til .
Nú eru börn , sem ekki geta notið umönnunar foreldra sinna , ekki lengur send á stofnanir heldur fara í umsjá fósturforeldra .
Um 370 börn eru hjá fósturforeldrum á Íslandi .
Bragi segir að fósturforeldrarnir séu dýrmætasti auðurinn í barnaverndarstarfi hér og bætir við : " Án þessa góða fólks gætum við ekki rækt gott barnaverndarstarf á Íslandi .
" Þótt taka þurfi á erfiðum málum í barnaverndarstarfi verður að hafa hugfast þrátt fyrir tal um vítahringi , vonleysi og félagsmálagildrur að á milli 70 og 80% barna ná að yfirvinna erfiðleika og mótlæti í æsku og verða heilbrigðir , heilsteyptir og sterkir einstaklingar .
Það ætti að vera barnaverndarstarfsmönnum og uppeldisforeldrum hvatning .
Eins og fram kom í fréttaskýringu Signýjar Gunnarsdóttur fyrir viku er heimur barna viðkvæmur og ýmsar ógnir sem steðja að , en þar var áhrifamikil og ógnvekjandi lýsing á einelti krakka á skólaaldri .
Síðan fréttaskýringin birtist hafa margir haft samband við blaðið og leitað frekari upplýsinga um hvert best sé að snúa sér í slíkum málum .
Í flestum tilvikum fólk sem er að vinna úr einelti , sem það hefur orðið fyrir á lífsleiðinni , og hefur því verið vísað til Liðsmanna Jeríkó og Regnbogabarna .
En standi glíman yfir við einelti hjá krökkum er mikilvægt að leita til skólayfirvalda og einnig má vísa á Heimili og skóla , félagsmálayfirvöld og lögregluna , ef eineltið er komið á það stig .
Rannsóknir sýna að 5 þúsund börn eru lögð í einelti á hverju ári hér á landi .
Þetta er raunverulegt vandamál sem flestir þekkja úr sínu lífi , með beinum eða óbeinum hætti .
Í hvert skipti sem ekki er tekið hart á slíkum málum , þá er verið að bregðast einstaklingi í neyð .
Uppgjöf er ekki kostur .
