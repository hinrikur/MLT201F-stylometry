Það getur verið snúið að reka snyrtistofu í einu " fínasta " hverfinu í Kaupmannhöfn eins og Guðrún Bjarnadóttir snyrtifræðingur hefur kynnst .
Meðal þess sem hún þarf að passa upp á er að ákveðnir viðskiptavinir rekist ekki hver á annan þegar þeir nýta sér þjónustu stofunnar .
Bergþóra Njála Guðmundsdóttir ben@mbl.is Guðrún Bjarnadóttir hafði sinnt ýmsum störfum í Kaupmannahöfn þegar hún ákvað að slá til og festa kaup á snyrtistofu í Skodsborg , einu úthverfa borgarinnar .
Síðan eru átta ár og í dag rekur hún blómlegt fyrirtæki sem hefur lítið sem ekkert fundið fyrir kreppugrýlunni , enda eru flestir viðskiptavinanna vel stæðir og tilheyra jafnvel hópi " fræga fólksins " í Danmörku .
Það er stund á milli kúnna hjá Guðrúnu þegar blaðamaður dettur inn á stofuna hennar í Skodsborg , lítilli húsaþyrpingu sem liggur meðfram strandlínunni norðan við miðborg Kaupmannahafnar .
En þótt húsin séu ekki mörg vantar ekkert upp á íburð þeirra og flestar liggja lóðirnar niður að sjó þar sem hvít ströndin tekur við .
Og slíkan munað geta aðeins þeir efnameiri leyft sér .
" Ég er búin að búa 13 ár í Danmörku , " segir Guðrún sem á þrjú börn með íslenskum manni sínum , Jóni Arnari Freyssyni en hann hefur umsjón með tölvukerfunum á Kastrupflugvelli .
" Hann er frá Akureyri og neitaði að flytjast þaðan til Reykjavíkur eins og ég lagði til á sínum tíma .
Hins vegar var hann til að flytjast til útlanda svo það varð úr að við komum hingað .
" Elsta barn Guðrúnar , Freyr sem nú er tæplega 17 ára , var aðeins þriggja ára þegar þau fluttu út .
Hún var svo stödd á fæðingardeildinni nokkrum árum síðar að eiga annað barn sitt þegar síminn hringdi og henni var boðin snyrtistofan til kaups .
" Ég hafði fram að því unnið á ýmsum stöðum , t.d. á annarri snyrtistofu og í Magazin-verslunarmiðstöðinni auk þess sem ég lærði snyrtifræði í skóla hérna í Kaupmannahöfn .
Þegar vinkona mín hringdi og sagði að ég gæti keypt stofuna sagði ég strax nei , enda upptekin í fæðingunni þá stundina og ætlaði mér bara að einbeita mér að barninu sem var væntanlegt .
Hún gaf sig þó ekki og hélt áfram að ýta við mér næstu mánuði svo þegar stelpan mín , Helga , var að verða 10 mánaða sló ég til .
" Lítið fundið fyrir kreppunni Síðan eru liðin tæp átta ár og eitt barn hefur bæst í hópinn , Rakel litla sem er þriggja ára .
" Fyrirtækið hefur stöðugt verið að byggjast upp og í dag er ég með færeyskan snyrtifræðing sem vinnur hjá mér í hlutastarfi , " segir Guðrún .
" Ég hef samt bara auglýst fimm sinnum í gegnum tíðina enda hef ég ekki trú á auglýsingum .
Þjónustan hefur einfaldlega spurst út í gegnum viðskiptavinina og nú er svo komið að ég er nánast eingöngu með fasta kúnna .
" Og það er nóg að gera .
" Ég er bókuð alveg fram í janúar og allir tímar eru troðfullir í desember .
Ég leyfi mér reyndar að loka 22. desember og kem svo ekkert á stofuna milli jóla og nýárs .
Fólkið sem býr hérna er þá gjarnan hvort eð er í sumarhúsunum sínum í Frakklandi eða upptekið annars staðar .
" Guðrún heldur áfram .
" Hér býr svokallað þotulið , þ.e. fræga fólkið , sem kemur t.d. úr vinahópi krónprinsins , úr fjölmiðlabransanum eða er sterkefnað .
Þetta fólk ratar gjarnan á síður slúðurblaðanna , eins og " Se og hør " .
En þetta eru mjög góðir viðskiptavinir og almennilegar manneskjur sem virðast vera vel niðri á jörðinni þrátt fyrir frægðina .
" Hún vill ekki nefna nein nöfn enda segir hún mikilvægt að virða trúnað við viðskiptavinina , sem meðal annars koma til hennar í andlitslyftingar sem hún framkvæmir með sérstakri rafmagnstækni , án þess að skurðhnífur komi nærri .
" Fólk kemur líka mikið til mín í andlitsböð og nudd og t.d. er ég með fastan kúnna sem kemur til mín á hverjum mánudegi í tveggja tíma nudd , allt árið um kring .
" Hún hefur því lítið sem ekkert fundið fyrir minnkandi viðskiptum í kjölfar kreppunnar .
" Ég hef alveg haldið mínum fastakúnnum sem halda áfram að bóka fram í tímann hjá mér .
Og ég tek frá tíma fyrir þá þegar ég veit að þeir ætla að koma en eiga eftir að bóka .
Reyndar getur það verið svolítið flókið því ég er líka með kúnna sem mega alls ekki hittast hér hjá mér .
Það getur haft ákveðnar afleiðingar ef sumir þeirra frétta af hinum hér á stofunni .
" Þetta leyndardómsfulla tal aftekur Guðrún með öllu að útskýra betur – enda segir hún viðskiptin í hættu ef hún fari nánar út í þessa sálma .
Ísland alltaf " heim " Með blómstrandi fyrirtæki er fátt sem dregur Guðrún og fjölskyldu hennar heim til Íslands þessi misserin .
" Ég á örugglega eftir að flytja heim þegar ég verð gömul kona en ég hef ekki áhuga á því í augnablikinu , " segir hún og bætir við að viðskiptavinir hennar hafi iðulega spurt hana hvort hún væri ekki fegin að búa annars staðar en á Íslandi , þegar ósköpin dundu þar yfir í fyrra .
Þar með er ekki sagt að gamla landið hafi ekki sitt aðdráttarafl og Guðrún segir það mikils virði að hún á landareign við Breiðafjörð ásamt systur sinni og móðursystur .
" Árið 2007 fórum við fjölskyldan svo í túristaferð til Íslands með dönskum vinum okkar þar sem við leigðum okkur tvo jeppa og ókum um landið , fórum upp á jökul á vélsleða , í Bláa lónið og á fleiri staði sem maður hefur aldrei heimsótt áður .
Það var 20-29 stiga hiti og sól alla dagana og vinkonan mín skildi ekkert í því hvað ég væri að gera í Danmörku .
Maðurinn minn þurfti líka reglulega að minna mig á að það kemur líka vont veður á Íslandi .
" Guðrún hlær að minningunni : " Auðvitað er æðislegt að koma til Íslands en það er líka alltaf mjög gott að koma til baka .
Hins vegar á Ísland eitthvað í manni og ég fæ alltaf kökk í hálsinn þegar ég flýg þangað og flugfreyjan segir í hátalarakerfið : " Góðir farþegar , velkomnir heim .
" Frísklegt andlit með náttúrulegum aðferðum Til að halda andlitinu frísklegu mælir Guðrún með því að hreinsa húðina daglega með hreinsimjólk og andlitsvatni .
Að auki er gott að nota reglulega skrúbb til að fjarlægja dauðar húfrumur sem og góðan maska sem hafður er á andlitinu í 10 til 15 mínútur áður en hann er þrifinn af .
Guðrún bendir að á hægt er að búa til ágætan andlitsmaska úr eldhúsvörum sem gefur húðinni nýtt líf .
Til dæmis má hita 4 tsk .
af haframjöli í 100 ml af vatni við vægan hita .
Þegar grauturinn er kólnaður er 2 tsk .
af hunangi bætt við og maskinn borinn á andlitið , þó ekki í kring um augun .
Yfir þau má setja agúrkusneiðar .
Maskinn og agúrkan er látin virka í 20 mínútur áður en andlitið er hreinsað með volgu vatni .
Sé viðkomandi með þurra húð má mauka niður þroskað avókadó og smyrja maukinu yfir andlitið ( gúrkur á augun ) .
Sá maski er látinn virka í u.þ.b. 15 mínútur .
