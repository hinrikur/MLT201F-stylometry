Fregnin fór eins og eldur í sinu um heimsbyggðina : Þeir voru búnir að skjóta Bobby Kennedy .
Angist greip um sig .
Í grámyglunni í Manchester á Englandi átti ungur piltur aftur á móti erfitt með að átta sig á tíðindunum .
Hvers vegna í ósköpunum voru þeir að skjóta Bobby Kennedy ? Hann var bara varamaður .
Góður maður rifjaði í vikunni upp þessa dásamlegu sögu úr æskuminningum Colins nokkurs Shindlers , Manchester United lagði líf mitt í rúst .
Sumarið 1968 hafði hann aldrei heyrt minnst á Bobby Kennedy forsetaframbjóðanda vestur í Bandaríkjunum en alnafni hans var bakvörður í hans ástkæra knattspyrnuliði , Manchester City .
Fjarað hafði undan Kennedy á þessum tíma og hann ekki náð að leika nógu marga leiki veturinn á undan til að fá meistaramedalíu .
Er að undra að aumingja barninu hafi fundist dularfullt að menn væru að hafa fyrir því að skjóta hann ? Tilefni þessarar upprifjunar var að meiðslavandræði Arsenal náðu nýjum hæðum í vikunni þegar munstra þurfti Tom Cruise í stöðu vinstri bakvarðar í Meistaradeildarleik í Grikklandi .
Arsène Wenger , knattspyrnustjóri Lundúnaliðsins , kom raunar af fjöllum þegar hann var spurður um málið á blaðamannafundi fyrir leikinn .
" Í mínum huga er aðeins einn Tom Cruise – sá sem leikur með Arsenal – og hann er mjög góður leikmaður .
" Líklega fer karlinn sjaldan í bíó .
Tom Cruise er ekki fyrsta stóra nafnið sem skólað er til í akademíu Arsenal .
Á árunum 2004-06 var markvörðurinn Michael Jordan á samningi hjá félaginu .
Hann reyndist á hinn bóginn ekki eins handlaginn og bandarískur nafni hans og leikur nú með utandeildarliðinu Eastbourne Borough .
Snemma á tíunda áratugnum skrýddist Jimmy Carter líka búningi Arsenal í nokkur skipti .
Þokkalegur útherji sem áður lék með Liverpool og Millwall .
Mögulega er þörf á því að benda yngri kynslóðinni á að Carter er alnafni 39. forseta Bandaríkjanna .
Ýmsir undarlegir leikmenn léku með Liverpool á þessum árum , þeirra á meðal Ungverjinn István Kozma .
Hann kemur þessari umfjöllun raunar ekkert við en nafnið er gott og ástæða til að færa það hér í letur .
Yngismeyjar á Evuklæðunum Margir slitgóðir sparkunnendur muna eftir Ron Harris , " Brytjaranum " sem gerði garðinn frægan hjá Chelsea á árunum 1961-80 .
Ég ritaði einhverju sinni grein um kappann og þegar ég var að gúgla hann spruttu yngismeyjar á Evuklæðunum upp eins og gorkúlur .
Mér til mikillar undrunar .
Ekki var skýringin sú að " Brytjarinn " hefði verið með " Tígur-heilkennið " meðan hann var upp á sitt besta , heldur sú að einn mikilhæfasti ljósmyndari heims , sem sérhæfir sig í nektarmyndum af kvenfólki , heitir einmitt Ron Harris .
Eiginkonum stuðningsmanna Chelsea er hér bent á , að hafa augun hjá sér verji bændur þeirra óvenjumiklum tíma í að gúgla Ron gamla Harris á netinu .
Það er líka gaman að segja frá því að vígamaðurinn mikli Tony Adams , sem var fyrirliði Arsenal um langt árabil , á alnafna sem er raunar frægur fyrir það eitt að vera faðir kryddpíunnar Victoriu og þar af leiðandi tengdafaðir Davids Beckhams .
Nokkur dæmi eru um að sparkendur hafi borið sömu nöfn og óskyldir starfsbræður þeirra .
Besta dæmið er líklega Gary Michael Stevens , bakvörður Everton , og Gary Andrew Stevens , varnarmaður Tottenham Hotspur , en báðir voru í HM-hópi Englendinga í Mexíkó sumarið 1986 .
Olli það misskilningi enda notuðu þeir félagar yfirleitt ekki millinöfn sín .
Margir muna eftir Alan Smith , miðherja Leicester City og Arsenal á níunda og tíunda áratugnum .
Hann var rétt búinn að leggja skóna á hilluna þegar örgeðja ungmenni með sama nafni skaut upp kollinum hjá Leeds United .
Smith yngri leikur nú með Newcastle United .
Þess má geta að þriðji maðurinn með þessu ágæta nafni lék með Torquay United á sjötta áratugnum .
Við minni orðstír .
Enda þótt hálfnafnar séu ekki eins skemmtilegir og alnafnar má til gamans nefna nokkra slíka .
Fyrstur kemur upp í hugann miðvellingurinn Craig Shakespeare sem lék um árabil með Walsall , WBA og Grimsby Town .
Lítilsigldur sparkandi en þótti með afbrigðum fríðlima .
Hann fór a.m.k. einu sinni með sigur af hólmi í kjöri á " fallegustu lærum Englands " .
Margir voru víst kallaðir .
Þá er hermt að Bítilóðir missi helst ekki af viðureignum Tottenham Hotspur og Sunderland í seinni tíð , þegar Lennon og McCartney leiða saman hesta sína – það er Aaron og George .
Michael Jackson hafði viðkomu hér á landi Ýmsir menn með kunnugleg nöfn hafa spyrnt knetti á Íslandi gegnum tíðina , þannig voru þeir allir hér á sama tíma fyrir rúmu ári , Dean Martin hjá KA , Michael Jackson hjá Þrótti og Prince hjá Breiðabliki .
Til að gæta nákvæmni skal tekið fram að sá síðastnefndi hefur eftirnafnið Rajcomar en ekki Rogers Nelson .
Það mætti eigi að síður segja manni að skemmtiatriðin hafi verið af dýrari gerðinni á uppskeruhátíð leikmanna það haustið .
Martin hefur skotið hér rótum en fáum sögum fer af leik- og sönghæfileikum hans .
Spegilritari hefur heimildir fyrir því að félagar hans norðan heiða kalli hann iðulega Frank Sinatra .
Prince hefur spyrnt hér í nokkur ár en Jackson staldraði stutt við .
Ekki liggur fyrir hvort sá ágæti maður hefur hæfileika á sviði tunglgöngu .
Ekki eru mörg dæmi um að íslenskir sparkendur hafi borið sama nafn og kunnir einstaklingar á öðrum sviðum .
Þau eru þó til .
Ólafur Jóhannesson er gamalt og gott íslenskt nafn .
Ég var einhverju sinni viðstaddur þegar ungmenni spurði Ólaf Jóhannesson kvikmyndagerðarmann að nafni .
Svaraði hann því til að hann væri alnafni forsætisráðherra þjóðarinnar á áttunda áratugnum .
Ungmennið starði á hann tómum augum .
" Nú jæja , " sagði Ólafur , " eða þá landsliðsþjálfarans í fótbolta .
" Ungmennið kveikti strax á því .
Trúði ekki að hann héti Gylfi Það kemur sér ekki alltaf vel að eiga fræga alnafna .
Þannig hermir sagan að Gylfa Þ. Gíslasyni leikmanni Selfoss hafi umsvifalaust verið vikið af velli þegar hann sagði til nafns um árið .
Dómarinn hélt hann væri að gera grín að sér .
Gylfi var á þeim tíma alnafni menntamálaráðherrans .
Ekki er vitað til þess að Bjarni Benediktsson , núverandi formaður Sjálfstæðisflokksins , hafi lent í vandræðum af þessu tagi meðan hann lék knattspyrnu með Stjörnunni .
Afabróðir hans og alnafni var vitaskuld forsætisráðherra þjóðarinnar á sinni tíð .
