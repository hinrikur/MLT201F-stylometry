Í síðustu bókum sínum orti Ingunn Snædal um virkjanaáform í sinni heimasveit , á Jökuldal , og um kennileiti í íslenskri náttúru .
Í nýrri ljóðabók , Komin til að vera , nóttin , er sjónarhornið persónulegra og innhverfara , og ort er á opinskáan hátt um ást , tilfinningar og skilnað .
Eitt ljóðið endar þannig : frostið í tilliti þínu kaldur blettur á baki mér þegar ég fór " Jú , " segir Ingunn þegar ég spyr hana um þessa breytingu á ljóðheiminum , að nú sé horft inn í stað út áður .
" Ég var hálfstressuð yfir því að fólk hefði ekki áhuga á að lesa ljóð þar sem ég velti mér upp úr sjálfri mér .
En ég varð að láta slag standa .
" Þetta er símaviðtal .
Ingunn er heima hjá sér í Brúarási á Fljótsdalshéraði þar sem hún er barnakennari .
Eftir heimshornaflakk og Reykjavíkurdvöl á liðnum árum er hún komin heim í sveitina og segir að snjó hafi kyngt niður og börnunum í skólanum finnist það gaman .
" Það birtir aðeins .
Það hefur verið svo helvíti dimmt .
Annars bölvar maður því alltaf í kennslunni þegar byrjar að snjóa því að börnin koma rennandi blaut inn úr öllum frímínútum .
En þetta er fínt , það er margt verra en snjórinn .
" Ljóðin eru annars umræðuefnið og ég segi að í fyrri bókum hafi hún beint sjónum að landinu .
" Eigum við að kalla það að róa á örugg mið ? " Ingunn hlær .
" Mörgum Íslendingum finnst gaman að lesa um landið sitt , ég tók því varla mikla áhættu þegar ég skrifaði Guðlausa menn , hugleiðingar um jökulvatn og ást – þótt ég hafi ekki hugsað það þannig þegar ég skrifaði bókina .
Hún kom bara .
" – Það er nú ákveðin áhætta í þeirri bók , hún er pólitísk .
" Pólitík er bara partur af lífinu .
Ég hef skoðanir á öllu .
" Þegar ég hef á orði að varla hafi allir sveitungarnir verið sammála gagnrýni hennar í þeirri bók á virkjanaáform segir Ingunn þá þekkja sig ; hún rekist illa í hópi .
" Sveitungar mínir taka mér eins og ég er .
Það er gott að vera komin heim .
" Ekki árennilegir drengir Ingunn hefur verið að lesa upp úr nýju bókinni og segist hafa lesið á Vopnafirði á föstudaginn var .
" Þar las ég meðal annars fyrir línuflokk RARIK .
Það var skemmtilegt .
Þetta eru ekki árennilegir drengir en þeir komu eftir lesturinn og vildu fá áritaðar bækur .
Einhverjir þeirra sögðu þetta flottustu ljóð sem þeir hefðu heyrt .
" Ingunn las hluta ljóðanna upp á Bókmenntahátíð í Reykjavík í haust og þar fékk hún líka góð viðbrögð .
" Já , og það var gott því að þá var ég ekki búin að lesa þau fyrir neinn nema strákana sem eru með mér í ljóðaklúbbi .
Ég var ekki viss um hvernig fólk myndi taka þessu .
Ég kveið ægilega fyrir því að lesa fyrir alla þessa " hátimbruðu fræðinga " – en það gekk vel .
" – Finnst þér þú vera einangruð frá bókmenntaheiminum fyrir sunnan ? " Ja , bara eins og ég kæri mig um .
Hér fyrir austan er ákaflega heilbrigð afstaða til listaheimsins .
Fólki finnst þetta hvorki merkilegra eða ómerkilegra en hvað annað .
Það heldur manni vel á jörðinni .
" Talið berst aftur að nýju bókinni og sýninni inn á við ; eru skáld ekki sífellt að yrkja um ástina , vonbrigði og söknuð ? " Þegar ég hafði skrifað þetta fór ég að hugsa um að þetta væri bara eitthvert ástarbull , nú hlytu allir að vilja lesa um hrun og kreppu .
Þetta er auðvitað sígilt viðfangsefni og ég var hálffeimin við að skrifa um það sem þúsundir hafa skrifað um á undan mér , og oft betur .
En ef tilfinningarnar eru sannar verður maður þá ekki að trúa á verkið ? Ef ólíkt fólk kemur og þakkar mér fyrir ? Mér er ekki alltaf hælt ; eitt ungskáld sagði ljóðin pen og indæl , einföld og auðskilin .
En er það nokkuð vont ? Mér þætti verra ef bara bókmenntafræðingar læsu ljóðin .
Ég vil frekar að fólkið í landinu lesi þau , og hafi gaman af .
Ég held að það sé gott fyrir sálina að lesa ljóð , það er betra en margt annað í þessum heimi .
Þegar ég les gott ljóð seytlar eitthvað til mín og breytir pínulitlu um það hvernig ég upplifi heiminn á eftir .
Það er svo dásamlegt .
" 