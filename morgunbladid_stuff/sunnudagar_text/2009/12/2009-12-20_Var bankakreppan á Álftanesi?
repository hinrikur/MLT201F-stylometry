Sveitarstjórnarkosningar verða næsta vor .
Enn hefur ekki komist mikið rót á hugi manna vegna þeirra .
Oft heyrist því haldið á lofti að litlu skipti hverjir sitji við völd í sveitarfélögum .
Hið pólitíska svigrúm á þeim vettvangi sé mjög takmarkað , og lífsskoðanir stjórnmálamanna hafi minna vægi þar en í landsmálum .
Það er töluvert til í þessu .
Löggjafinn hefur sett sífellt fleiri ramma , stóra og smáa , um starfsemi sveitarfélaga og því eru hin svokölluðu lögbundnu verkefni sveitarfélaganna orðin mjög fyrirferðarmikil í stjórnsýslu þeirra .
Svigrúm til athafna utan ramma er því orðið mjög takmarkað .
Sveitarfélög leiddu áður í mikilvægum málaflokkum Er þetta mikil breyting frá því sem var fyrir fáeinum áratugum .
Reykjavíkurbær , síðar -borg , var lengi á síðustu öld mjög mótandi um verkefni sín og laut takmarkaðri lagaforskrift .
Bæjarfélagið sjálft hafði mjög frjálsar hendur um að ákveða hvaða verkefni það léti til sín taka og með hvaða hætti .
Þannig hafði þetta sveitarfélag forgöngu um uppbyggingu í skóla- og fræðslumálum , sem síðar varð fordæmi víðar og loks forskrift að meginþáttum langra lagabálka um sviðið , þegar ríkið tók loks forystuna .
Sama gilti um félagsmálakerfi Reykjavíkur , sem lengi laut sínum eigin lögmálum og var byggt upp af myndarskap og útsjónarsemi .
Allt hefur þetta umhverfi breyst með vaxandi vilja ríkisvaldsins til að tryggja samræmi í þjónustu sveitarfélaga og skyldum þeirra gagnvart íbúunum .
Sveitarfélögum er í stjórnarskrá tryggt sjálfstæði í orði kveðnu , en mjög hefur verið af því sjálfstæði sneitt ár frá ári .
Ekki þarf að efast um að það sé í góðu gert og í nafni göfugra gilda , svo sem jafnræðis og réttlætis .
En það er ekki víst að réttlætið hafi haft sigur úr þeirri miðstýringu allri ef grannt væri skoðað .
En eins létt og lipurlega og um réttlætið er talað er það ekki auðmælt .
Því getur vel verið að sveitarstjórnarmenn sem mættu sjálfir leita nýrra lausna á viðfangsefnum og vanda dagsins römbuðu ekki á síðra réttlæti og hagfelldara en felst í forskriftunum úr ráðuneytunum , sem þingmenn hafa , stundum með bundið fyrir augu , geirneglt í lög .
Þá hafa ráðuneytismenn átt næsta leik og smíðað langhunda með ótrúlegri smásmygli og sett í reglugerðarbúning sem ráðherrann undirritar jafnblindandi og lögin voru afgreidd .
Þessa umgjörð um líf sitt sitja sveitarstjórnarmenn svo uppi með .
Þetta umhverfi verður svo til þess að sífellt verður erfiðara að selja kjósandanum þá hugmynd að það sé til einhvers að tölta á kjörstað og kjósa sína fulltrúa í sveitarstjórnina .
Enn er kosningaþátttaka þó bærileg hér á landi , en í nágrannalöndum , þar sem svipuð stjórnskipunarþróun hefur orðið í sveitarfélögum og hér á landi , fækkar þeim ört sem taka þátt í slíkum kosningum .
Kjósendur hafa smám saman komist að þeirri niðurstöðu að kjörnir fulltrúar í sveitarstjórnum skipti ekki lengur jafnmiklu máli og áður .
Leikreglurnar og lagaramminn sé orðinn svo niður njörvaður að pólitískar línur hafi ekkert lengur með stjórn þessara eininga að gera .
Skiptir enn máli hverjir stjórna ? En þrátt fyrir að fátt sé ofsagt um þróun sveitarstjórnarmála hér að framan er þó enn hægt að sýna fram á að það getur skipt máli hverjir eiga síðasta orðið í sveitarstjórninni við tilteknar aðstæður .
Það skiptir auðvitað ekki öllu máli um hvort sorp verði fjarlægt , götur mokaðar , gras slegið , malbik endurnýjað , upphækkanir settar og þar fram eftir götunum að þessi eða hinn flokkurinn ráði mestu í sveitarstjórninni .
Um langstærstan hluta þeirra verkefna sem sveitarstjórn fæst við er enginn ágreiningur og duglegir og framsæknir sveitarstjórnarmenn verða oft að sýna töluverða leikni til að láta bera meira á ágreiningi en hinu sem ágreiningslaust er .
En hin dæmin eru til og þau geta verið mjög mikilvæg .
Dæmi um Reykjavík Þegar R-listi , sem svo var nefndur , tók við stjórn borgarinnar 1994 eftir tólf ára stjórn sjálfstæðismanna var borgin nánast skuldlaus , þrátt fyrir að hafa staðið í stórum og áberandi framkvæmdum .
Þegar R-listatímabili lauk voru skuldir borgarinnar og fyrirtækja hennar orðnar mjög miklar á hvaða mælikvarða sem á er litið .
Það þýðir í sinni einföldustu mynd að vaxandi hluti fjármuna borgarinnar fer til sífellt hækkandi vaxtagreiðslna .
Slíka peninga væri ella hægt að nýta til þarfra verka í borginni eða þá til þess að sýna hóf í skattheimtu á borgarbúa .
Þessa óþægilegu mynd er ekki auðvelt fyrir íbúana að grípa .
Hún blasir ekki við .
Sama gildir um stjórnkerfi borgarinnar .
Því var öllu snúið á haus , þvælt og hringlað .
Sviðum af ýmsu tagi var fjölgað .
Þekktum einingum var sundrað .
Og hið straumlínulaga stjórnkerfi sem tryggði skilvirka ákvarðanatöku og gegnsætt ferli var ruglað .
Röksemdin fyrir þessu stjórnsýslulega uppnámi sem stjórnkerfinu var hleypt í var einkum sú að stjórnkerfið hefði verið lagað að eins flokks stjórnkerfi því sem hentað hefði Sjálfstæðisflokknum og það gengi ekki lengur .
Breytingarnar gáfu nýjum meirihluta vissulega tækifæri til að raða inn nýjum embættis- og starfsmönnum í stað þess að bíða þolinmóður eðlilegra starfsmannabreytinga .
En aðferðin þýddi einnig að stjórnkerfið bólgnaði út og flækjustigið fór vaxandi og ákvarðanatöku seinkaði mjög á flestum sviðum .
Slíkum óþurftarbreytingum í opinberu stjórnkerfi verður ekki svo auðveldlega breytt á ný .
Stjórnsýslureglur eru til þess fallnar að auðvelda aukningu stjórnkerfisins en setur steina í götu þeirra sem vilja gjarnan vinda ofan af vitleysunni .
Dæmi frá Álftanesi Annað nýlegt dæmi er frá Álftanesi .
Þar var ákveðið að gera tilraun með að skipta út meirihluta sjálfstæðismanna fyrir vinstri meirihluta .
Ekki nema gott um það að segja .
Til þess er leikur lýðræðisins gerður að kjósandinn geri þær breytingar sem honum hentar .
Hitt er annað mál að þessi tilraun er að verða Álftnesingum dýrkeypt .
Bæjaryfirvöldin sem tóku við Álftanesi árið 2006 segja að við sig sé ekki að sakast .
Bankahrunið sé hinn raunverulegi bölvaldur .
Auðvitað er þessi skýring ekki algjörlega út í bláinn .
Bæjaryfirvöldin ákváðu að taka þátt í hinum tryllta dansi .
Þau tóku stór erlend lán til að sanna fyrir íbúum sveitarfélagsins að þar færu nú framsýnir framkvæmdamenn , sem væru jafnlíklegir til afreka og þeir sem helst þóttu slá í gegn í þann tíð .
Þegar hin íslenska króna lagaði sig að nýjum efnahagslegum veruleika fóru skuldir Álftaness upp í stóru stökki .
En bæjaryfirvöldin geta þó ekki skýlt sér með trúverðugum hætti á bak við bankakreppuna .
Hún fór nefnilega ekki fram í því sveitarfélagi sérstaklega .
Það sést best þegar horft er yfir hreppamörkin til austurs .
Þar er Garðabær .
Honum var einnig stjórnað á tímum þegar mikill efnahagslegur afturkippur varð í landinu .
En þeir sem þar héldu á málum fóru öðruvísi að .
Þar hafa menn greitt niður skuldir meðan aðrir hafa verið í hópi safnara .
Þess vegna verður íbúum í því sveitarfélagi ekki sendur óvelkominn reikningur inn um þeirra lúgur .
Dæmin sanna því að það skiptir máli hverjir stjórna í sveitarfélögum .
Það væri þó of ódýrt að slá því föstu að mál af þessu tagi fylgi beint og blint stjórnmálalegum línum .
Auðvitað er fjöldi grandvarra og ábyrgra sveitarstjórnarmanna til og koma þeir úr ólíkum flokkum .
Og hinir , sem rétt væri að treysta varlega , finnast einnig í öllum flokkum .
Þessi dæmi hins vegar sanna hitt , að það getur enn skipt máli fyrir hag og heill íbúa í sveitarfélagi hverjir halda þar um stjórnartauma .
Því er bersýnilega ekki enn óhætt að sleppa því að kjósa til sveitarstjórna á Íslandi .
