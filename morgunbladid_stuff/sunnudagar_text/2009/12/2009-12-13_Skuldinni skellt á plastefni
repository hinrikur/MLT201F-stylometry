Niðurstöðurnar voru sláandi .
Karlar sem að unnu í verksmiðju þar sem þeir komust daglega í snertingu við efnið alræmda , BPA , voru fjórum sinnum líklegri til að eiga í riserfiðleikum en aðrir .
Og ekki nóg með það : Líkur á vandamálum með sáðlát voru sjöfalt meiri en hjá samanburðarhópnum .
Fjallað var um niðurstöðurnar í tímaritinu Human Reproduction en rannsóknin náði til 634 karla á fimm ára tímabili .
Þótt munurinn sé skýr skal tekið fram að kínversku verkamennirnir komust í snertingu við 50 sinnum meira magn af efninu en meðalmaður í Bandaríkjunum og því ekki dæmigerðir hvað það snertir .
Það eykur á trúverðugleika rannsóknarinnar að hún var kostuð af bandarísku stofnuninni National Institute of Occupational Safety and Health ( NIOSH ) sem rannsakar aðbúnað launafólks á vinnustöðum í Bandaríkjunum .
Setur hormónabúskapinn úr jafnvægi BPA er stytting fyrir lífræna efnasambandið Bisphenol A sem er mikið notað í plastiðnaðinum , þar með talið í drykkjarflöskum fyrir börn og vatnsflöskum .
Efnið er talið hafa margvísleg neikvæð áhrif á starfsemi líkamans en hvað snertir ófrjósemina er fyrst og fremst horft til þess að það getur haft sömu áhrif og náttúrulegt estrógen í innkirtlakerfinu og þar með sett hormónabúskapinn úr jafnvægi .
Grunur hefur leikið á því í áratugi að efnið hafi skaðleg áhrif á heilsu manna og fullyrða höfundar rannsóknarinnar að hún sendi bandarískum yfirvöldum skýr skilaboð um að hann hafi reynst réttur , að því er fram kemur á vef bandaríska vísindaritsins Nature .
Á Bandaríkjaþingi hefur verið lagt fram frumvarp um að notkun BPA verði bönnuð í drykkjarumbúðum en norðan megin landamæranna hafa kanadískir þingmenn þegar bannað notkun þess í drykkjarumbúðir fyrir börn , auk þess sem almennt bann við notkun þess hefur verið lagt fram á franska þinginu , að því er Nature greinir frá .
Dálkahöfundurinn Nicholas D. Kristof , fastapenni hjá New York Times , fjallaði nýverið um áhyggjur af áhrifum efnisins á heilsufar manna en í pistli hans kom fram að hver Bandaríkjamaður innbyrðir um sex pund , um 2,73 kíló , af efninu á ári hverju .
" Það er mikið af estrógeni , " skrifar Kristof og bætir við að rannsóknir bendi til að 92% Bandaríkjamanna hafi efnið í þvagi .
Hlutfallslega mikið magn í Campbell ' s súpu Kristof vitnar einnig til athugunar tímaritsins Consumer Reports sem hafi fundið leifar af BPA í dósamat þekktra vörumerkja , þar með talið hlutfallslega mikið magn í Progresso-grænmetissúpu , núðlusúpu frá Campbell ' s og grænum baunum frá Del Monte Blue Lake .
" En ættum við að hafa áhyggjur ? " spyr Kristof og hefur eftir Steven Hentges hjá samtökum bandarískra efnafyrirtækja , American Chemistry Council , ACC , að engin ástæða sé til óttast .
Bandarískir neytendur innbyrði magn af BPA sem talið sé óhætt .
Þá bendi ný rannsókn á rottum til að efnið hafi ekki neikvæð áhrif á æxlunarhæfni þeirra .
Á móti bendir Kristof á að yfir 200 aðrar rannsóknir hafi sýnt fram á tengsl lítils magns af BPA og neikvæðra heilsuáhrifa , að því er hann hefur eftir sjóðnum Breast Cancer Fund , sem beiti sér fyrir því að efnið verði bannað í matvælum og drykkjarumbúðum .
Ennfremur hafi rannsókn tímaritsins European Journal sýnt fram á að karlkyns mýs sem innbyrt höfðu efnið væru ólíklegri til að frjóvga kvenkyns mýs en aðrar mýs .
Með líku lagi hafi rannsókn tímaritsins Journal of Occupational Health sýnt fram á að karlkyns rottur sem komist hefðu í tæri við efnið framleiddu minna af sæði og hefðu léttari eistu en aðrar rottur .
Að lokum er það niðurstaða rannsóknar sem birt var í tímariti bandaríska læknafélagsins , The Journal of the American Medical Association , í september 2008 að tengsl kunni að vera á milli fyrirbyggjanlegra dauðsfalla á meðal fullorðinna og snertingar við efnið .
Áhrifin á vöxt Rannsóknir þykja benda til að efnið BPA geti haft neikvæð áhrif á vöxt æxlunarfæra dýra .
Nicholas D. Kristof , dálkahöfundur hjá New York Times , hefur bent á að sífellt fleiri drengir í Bandaríkjunum fæðist nú með fæðingargalla í kynfærum .
Líkt og í dýrum beinist grunurinn í sívaxandi mæli að hormónaspillum .
Enn eigi þó eftir að færa endalega sönnur á það .
Hættulegir hormónaspillar " Þetta er efni sem að hefur verið mikið til umræðu .
Þetta er eitt af þeim efnum sem eru talin geta haft neikvæð áhrif á heilsufar manna , " segir Kristín Ólafsdóttir , dósent í lyfja- og eiturefnafræði við Háskóla Íslands .
" Bisphenol A er efni sem notað hefur verið til að búa til ýmis plastefni , aðallega polykarbonöt , en finnst í minna magni í ýmsum öðrum efnum .
Það er eitt fjölmargra efna sem talin eru trufla hormónakerfi manna og dýra og hafa þau verið kölluð hormónaspillar eða " endocrine disruptors " .
Bisphenol A truflar estrógenáhrif í fólki .
Það tengist viðtaka sem stjórnar umritun erfðaefnis , DNA .
Þessi truflun getur haft víðtæk áhrif en viðkvæmasta æviskeiðið er talið vera fósturstigið og fyrsta æviárið .
Alvarlegustu áhrifin eru talin vera á miðtaugakerfið og geta leitt til ýmis vanþroska .
Næmast er þó mótefnakerfið þannig að börn sem fá í sig efnin verða viðkvæmari fyrir sýkingum .
" Hún segir efnið talið geta valdið öðrum kvillum .
" Önnur áhrif eru talin vera á þroska æxlunarfæra , frjósemi og krabbameinsmyndun .
Það sem flækir málið er að um er að ræða samspil fjölda efna sem hafa áhrif á mismunandi hátt , stundum samverkandi en stundum ekki .
Það hefur því reynst erfitt að sanna áhrifin í mönnum , en dýratilraunir þykja gefa sannfærandi vísbendingar , þó að þær hafi yfirleitt ekki prófað blöndu efna , heldur einungis eitt efni í einu , " segir Kristín .
Annað dæmi úr náttúrunni er fiskategundin smallmouth bass , sem kalla má smámyntan vartara , en rannsóknir á stofninum í vatnasvæði Potomac-árinnar í Washington benda til að 80% karlkyns fiskanna hrygni .
Fram sé komið mikið af hálfgildings tvíkynja fiskum þar sem karldýrin séu farin að tileinka sér hegðun kvendýranna .
