Jólagjöfin í ár er sigur á Haukum , og við verðum á toppnum um hátíðarnar .
Gleðileg jól ! " segir ungur maður sem ég hitti í anddyri íþróttahallarinnar á Akureyri á fimmtudagskvöldið .
Hann brosir út að eyrum og ég er sammála honum um það , að heppilegt er að hafa jólagjafirnar í ódýrari kantinum að þessu sinni , af ástæðum sem óþarft er að nefna hér .
Þúsundkall er ekki mikið fyrir góða gjöf .
Það er líka oft gott , til öryggis , að fagna fyrirfram , ef illa kynni að fara .
Eins og kunningi minn sem ákvað fyrir margt löngu að hella sér út í stjórnmál og hélt mikla sigurhátíð – áður en prófkjörið var haldið .
Það reyndist skynsamlegt .
Síðar þetta fallega vetrarkvöld , þegar ég hitti unga manninn aftur í anddyrinu , er brosið horfið .
Hann er afar niðurlútur , og er þá vægt til orða tekið .
Strákarnir okkar eru ekki lengur strákarnir okkar en hann kennir þeim og dómurunum ekki einum um tapið , heldur grýlu .
Ha , hvað sagðirðu ? " Sástu ekki Hafnarfjarðargrýluna ? Ég er farinn að þekkja kvikindið ; það var hérna um daginn .
" Það mun hafa verið þegar hitt liðið úr Lúðvíksborg , FH , vann mína menn í bikarkeppninni .
Grýlan sá sem sagt til þess að Akureyri skíttapaði fyrir Haukum þótt munurinn í lokin væri reyndar aðeins fjögur mörk .
" Miðað við hana þessa eru hinar afskaplega myndarlegar og elskulegar , " segir hann grautfúll .
" Jafnvel þótt hver kynslóðin af annarri hafi alist upp lafhrædd við konu Leppalúða , móður jólasveinanna gömlu , og við eyjarskeggjar líka lengi verið skelkaðir við Svíagrýluna þegar handboltinn var annars vegar – blessuð sé minning hennar – kann ég afskaplega vel við þær báðar , jafnvel saman , miðað við hana þessa .
" Áhorfendur eru um 1.200 í Höllinni þegar mínir menn og Haukarnir hefja leik .
Segi og skrifa tólf hundruð .
Þetta er eins og í gamla daga .
Stemningin er ósvikin fyrstu mínútuna en svo er staðan allt í einu orðin 0:3 .
Mörkin hrannast upp , en bara öðrum megin .
Mínir menn skjóta hvað eftir annað í Birki Ívar .
( Þetta er dálítið hlutdrægt og ósanngjarnt ; hann ver eins og brjálaður maður .
) " Gott Haukar ! Flottastir ! " segir áhorfandi þegar flautað er til leikhlés .
Mér sýnist hann litinn hornauga .
Hugaðir menn , Hafnfirðingar .
Þó verður enginn til andsvara enda staðan 7:15 .
Lesendur mega geta fyrir hvern .
Akureyri er heimabær kóks í gleri , fyrir nokkrum árum var hugmyndin að staðurinn yrði heimaborg Frostrósa og okkur finnst , norðanmönnum , að bærinn við fjörðinn eigi að vera höfuðborg handboltans .
Bærinn við Eyjafjörðinn , altso , ekki Hafnarfjörðurinn .
En draumarnir rætast ekki allir í einu .
Við gerum okkur kókið að góðu í bili .
Og kennum Hafnarfjarðargrýlunni um .
" Gleðilega páska , " segir ungi maðurinn .
Mér sýnist hann farinn að hlakka til .
skapti@mbl.is 