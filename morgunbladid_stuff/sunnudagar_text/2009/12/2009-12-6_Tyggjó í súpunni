Elskulegur , ungur þjónn í svörtu vesti kemur að borðinu og spyr kurteislega : Má bjóða þér kaffi ? " Ha ! Mér ? Ja ...
Nei .
Ertu að gera grín að mér ? " Ég hvessi á hann augun .
Mig langar satt að segja í gott kaffi eftir matinn en þori ekki að taka áhættuna á því að þjónninn ætli að eitra fyrir mig .
Eða saki mig um að hafa klipið sig í rassinn .
" Grínast ? " spyr þjónninn og virðist alveg eins hafa átt von á spurningunni .
" Alls ekki .
Ég spurði bara hvort það mætti bjóða þér kaffi .
" Ég stekk upp úr stólnum , þríf ekki í konuna mína en hún þekkir augnaráðið þegar ég er óttasleginn og fylgir mér út á hlaupum .
Það skal viðurkennt að ég var ekki í jafnvægi .
Nýbúinn að klappa hraustlega fyrir óvenjulegri en skemmtilegri þjónustu nokkurra starfsmanna Leikfélags Akureyrar og Arnrúnar Magnúsdóttur verts á Friðriki V sem fer með hlutverk eins þjónsins í verkinu Þjónn í súpunni .
Ég held að minnsta kosti að hún hafi verið í hlutverki ; geymir tyggjóið vanalega ekki á gólfinu .
Eða var það ekki lokaklappið ? Var ég narraður ? Var leikritinu lokið þegar þjónninn bauð mér kaffi ? Hvernig gat ég verið viss ? Ekki færri en þrjár þjónustustúlkur sökuðu mig um að hafa klipið sig í afturendann – eða strokið , það kom svo sem ekki skýrt fram ; áreitni var það að minnsta kosti – meðan á málsverðinum stóð .
Alli Bergdal varla farinn úr salnum ; skjóðufullur kokkur sem angraði gestina með reglulegu millibili og kveikti á endanum í frammi í eldhúsi ; af því að hann missti helv ..
glóðina úr sígarettunni á vitlausan stað .
Þar sem fyrir nokkrum misserum var opnaður hinn rómaði veitingastaður Friðrik fimmti í gilinu á Akureyri segist bróðir Friðriks , Kristján níundi , hafa tekið völdin .
Hann tjáði að minnsta kosti gestum það í anddyrinu , áður en sest var að borðum á fimmtudaginn , að Friðrik hefði gefist upp eftir að kreppan skall á .
Tvennt skildi Friðrik eftir , eins og Kristján orðar það ; húsið , sem töluvert þurfi að lappa uppá , og hana Öddu sína , sem sé reyndar ágætis þjónn , það megi hún eiga , en sé að öðru leyti eiginlega bara fyrir .
" Farðu inn í geymslu og leggstu á gólfið ! " Í súpunni eru sveppir tíndir af ömmu , segir Kristján .
Altso , amma tíndi sveppina .
Örugglega væri hægt að tína sveppi af ömmunni en hann hefur ekki sérstakan áhuga á því .
Asni var ég að setjast í hornsætið .
Gesturinn í því sæti er líklega alltaf sá sem klípur þjónana í rassinn .
Var að spá í að launa þeim lambið gráa með því að láta vaða en fékk mig ekki til þess .
Sé þó hálfpartinn eftir því ...
En ég má teljast heppinn miðað við suma .
Hvenær lýkur sprellinu og hvenær tekur raunveruleikinn við á ný ? Ætli Kristjáni hafi verið alvara með því að hann ætli að rífa Hótel KEA og setja þar upp auglýsingaskilti ? skapti@mbl.is 