Breski sagnfræðingurinn Simon Sebag Montefiore nýtur mikillar virðingar víða um heim fyrir skrif sín .
Hann er metsöluhöfundur og bækur hans hafa komið út á þrjátíu og þremur tungumálum .
Montefiore er fæddur árið 1965 , býr í London og meðal vina hans eru Karl Bretaprins og leiðtogi Íhaldsflokksins , David Cameron .
Montefiore hefur skrifað tvær bækur um Stalín .
Sú fyrri Stalin : The Court of the Red Tsar , sem kom út árið 2005 , fjallar um valdatíð Stalíns og endar á dauða hans .
Sú bók vakti gríðarlega athygli og hlaut mikið lof gagnrýnenda .
Árið 2008 sendi höfundurinn frá sér bókina Young Stalin sem vakti jafnvel meiri athygli en fyrri bókin og hefur unnið til allnokkurra virtra verðlauna .
Í verkinu er Stalín fylgt frá fæðingu þar til hann settist í ríkisstjórn árið 1917 .
Þessi efnisríka og mjög svo áhugaverða bók er nú komin út í íslenskri þýðingu Elínar Guðmundsdóttur og heitir Stalín ungi .
Ömurleg æska Í bókinni er lýst nöturlegri æsku Stalíns .
Hann var sonur drykkfellds skósmiðs sem barði son sinn og eiginkonu sína .
Stalín var fjögurrra ára þegar hann hljóp alblóðugur til nágranna sinna og sagði að pabbi sinn væri að drepa mömmu sína .
Komið var að föður hans þar sem hann var að reyna að kyrkja eiginkonu sína .
Eitt sinn kastaði Stalín hníf að föður sínum til að verja móðurina .
Móðir hans lagði ofurást á son sinn en þar sem drengurinn var ódæll barði hún hann oft í von um að hann lærði að hegða sér .
Á fjórða áratugnum spurði Stalín móður sína af hverju hún hefði barið hann .
" Það gerði þér ekkert illt , " svaraði hún .
Hann eyddi tíma sínum á götunum í Gori í Georgíu þar sem slagsmál voru daglegt brauð og þar kom þörf hans fyrir að stjórna snemma í ljós .
Byltingarmaður og kvennamaður Montefiore segir að Stalín hafi verið sérkennileg blanda af menntamanni og morðingja .
Hann gekk í prestaskóla , var afburða námsmaður með listræna hæfileika , hafði sérlega góða söngrödd og hefði getað náð árangri á því sviði .
Hann þótti flinkur teiknari og orti ljóð og fimm þeirra birtust á prenti á unglingsárum hans .
Þrátt fyrir erfiðan uppvöxt virtist hann hinn mesti efnispiltur .
Prestsneminn gerðist byltingarmaður og það ekki af hófsamari gerðinni .
Hann stjórnaði pólitískum glæpagengjum og lagði meðal annars á ráðin um bankarán sem framið var í Tíflis árið 1907 þar sem sprengjum var varpað og fjörutíu manns létu lífið og margir særðust .
Á þessu tímabili sagði hann í vinahópi : " Mín mesta ánægja er að velja fórnarlamb , gera nákvæma áætlun , koma fram óbilgjörnum hefndum og fara svo að sofa ..
" Stalín var ötull kvennamaður á yngri árum .
Fyrri eiginkona hans lést rúmlega tvítug árið 1907 .
Hann var yfirkominn af sorg og kastaði sér ofan í gröf hennar .
Eftir það átti hann í fjölda ástarævintýra , meðal annars við þrettán ára stúlku sem ól honum tvö börn , en annað lést eftir fæðingu .
Seinni eiginkona Stalíns fyrirfór sér árið 1932 en sú örlagasaga er rakin í The Court of the Red Tsar , Bók Montefiore um hinn unga Stalín er gríðarlega fróðleg , spennandi og einkar læsileg .
Það er erfitt að leggja hana frá sér .
