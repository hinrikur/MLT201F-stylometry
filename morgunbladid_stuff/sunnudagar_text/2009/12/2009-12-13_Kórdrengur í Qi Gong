6:45 Morgunblaðið dettur inn um lúguna .
Hitt blaðið var komið áður , en einhverra hluta vegna þá verð ég alltaf að lesa Moggann fyrst .
Trúlega er það vani úr æsku enda ólst ég upp með Mogganum eða hann með mér .
Ég man það sem krakki svona um 12 ára aldurinn að þá ákváðu foreldrar mínir að hætta að vera áskrifendur .
Mér fannst það afleitt og gerðist því áskrifandi sjálfur og greiddi fyrir með vasapeningunum mínum .
7:30 Þær mæðgur [ Esja Sveinbjörnsdóttir og Birna Imsland ] koma fram .
Dóttirin er það lasin að hún getur ekki farið á leikskólann .
Við dóttirin förum aftur inn í herbergi með nokkrar bækur í farteskinu .
Ég les fyrir hana um Einar Áskel , Emmu og Tuma .
Svo vill hún lesa fyrir mig .
Það fer þannig fram að ég les eina setningu og hún endurtekur hana svo fyrir mig .
Bettý hjá VR hringir til að fá upplýsingar um hvernig gangi með undirbúningsvinnuna við útvarpsþátt um atvinnuleit og atvinnusköpun sem ég er að vinna við að koma á fót ásamt öðrum .
Meiningin er að fá VR og fleiri til að styrkja okkur fjárhagslega við gerð þáttanna .
11:00 Mættur í Hlutverkasetrið á fund í útvarpsnefndinni .
Við hittumst einu sinni í viku til að undirbúa útvarpsþátt um allt sem tengist atvinnu , bæði atvinnuleit og atvinnusköpun .
Þetta á að vera þáttur á jákvæðum nótum sem kemur upplýsingum á framfæri við atvinnuleitendur um allt það sem er í boði .
Okkar framlag til að auka virkni atvinnuleitenda og hvetja þá áfram .
Við höfum náð samkomulagi við RÚV um hálftíma þátt einu sinni í viku .
Útsending mun hefjast fyrir miðjan janúar 2010 og verða 20 þættir gerðir í fyrstu atrennu .
Fer því næst í Rauðakrosshúsið til að taka þátt í Qi Gong sem Gunnar Eyjólfsson leikari og félagar halda utan um .
13:15 Kominn heim til að hugsa um dótturina .
Hringi í Íbúðalánasjóð þar sem ég sé að aðeins sumar greiðslur af lánunum lækka .
Einhver villa í kerfinu hjá þeim og mér tjáð að þetta verði lagað .
Ég vann í vor nuddtíma í bingó hjá Rauðakrosshúsinu .
Þegar ég hringdi í sumar þá var nuddarinn að vinna uppi á hálendinu .
Ég hringdi aftur í dag og þá býr nuddarinn í Noregi .
Of langt fyrir mig .
Pantaði mér hins vegar tíma í fótsnyrtingu .
Ath. : hér á Íslandi .
15:45 Frúin komin heim og dóttirin ánægð með það , vill bara vera hjá mömmu .
Sem er gott fyrir mig því ég þarf að kíkja aðeins inn á Facebook .
Ég nota þetta tæki til að efla mitt tengslanet og fylgjast með öllum þeim viðburðum sem eru í boði .
Ég hef það mikla trú á notagildi þess , að ég aðstoða fólk í sjálfboðnu starfi við að læra á Facebook bæði í Rauðakrosshúsinu og í Hlutverkasetrinu .
Fljótlega eftir að ég missti vinnuna þá stofnaði ég hóp á Facebook sem heitir Atvinnuleysi Nei takk ! Við höfum haldið 10 fundi þar sem sameiginleg hagsmunamál atvinnuleitenda eru rædd .
Ég hef sett töluverða vinnu í það að halda utan um þennan hóp .
Svo fylgist maður með því daglega hvort einhver atvinnutækifæri eru í boði .
18:00 Hugað að kvöldmat .
Frúin er að kenna jóga í Laugum og skutlar hún mér á kóræfingu í Skaftfellingabúð .
19:00 Mættur á upphitunaræfingu hjá Söngfélagi Skaftfellinga .
Hafði lengi verið að spá í það að fara í kór en gaf mér aldrei tíma til þess .
Lét svo verða af því þegar ég varð atvinnuleitandi .
Svo er brunað á Landakot .
Söngurinn gengur vel og fáum við góðar undirtektir .
Því næst er farið á geðdeild Landspítalans og sungið á kaffistofu starfsfólks .
Þar fáum við líka gott uppklapp og svo er boðið í kaffi og smákökur .
21:50 Kominn heim .
Ég slappa af fyrir framan sjónvarpið og vinn smávegis í tölvunni .
Hlakka til morgundagsins en þá fer ég á matreiðslunámskeið í boði VR .
Takk fyrir VR .
01:20 Farinn að sofa eftir langan og skemmtilegan dag .
ylfa@mbl.is 