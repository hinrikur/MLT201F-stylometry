Grýlur birtist í ýmsum myndum í Norður-Evrópu og sömuleiðis verur , sem koma til byggða nær jólum og hverfa svo aftur þegar dag tekur að lengja á ný .
Terry Gunnell , prófessor í þjóðfræði við Háskóla Íslands , hrærist í heimi þjóðsagna og þekkir vel þann leir , sem íslenskar jólahefðir eru mótaðar úr .
" Við höfum þá vitneskju úr Íslendingasögunum og íslenskum kveðskap að haldin var jólahátíð fyrir kristnitöku , " segir Terry .
" Haraldur hárfagri og aðrir konungar í Noregi héldu jólaboð fyrir hirðmenn og gáfu þá gjafir og svo framvegis .
Sá siður tíðkaðist þó lítið á Íslandi .
Hér voru gefnar sumargjafir .
" Kristnar hátíðir samræmdar heiðnum sið Terry segir að kveikjan að þessari hátíð hafi verið miðsvetrarbrot eða vetrarsólhvörf .
" Þá er lengsta nóttin og síðan fer sólargangur að lengjast á ný , " segir hann .
" Þá er verið að fagna endurfæðingu jarðarinnar .
" Fæðing Krists var þannig tengd þessari endurfæðingu .
" Þetta vakti fyrir kirkjunni , " segir Terry .
" Enginn vissi hvenær Jesús var fæddur , en þessar hátíðir voru til .
Rómverjar héldu á svipuðum tíma hátíð , sem kölluð var saturnalia og snerist um umsnúning .
Einn dag voru yfirmenn undirsátar og þrælar stjórnuðu .
Umsnúningur er kannski lykilorð í þessu sambandi .
Ljóst er að á Norðurlöndum voru einhverjar hátíðir á þessum tíma .
Orðið jól var til , en við vitum ekki fyrir víst hvaðan það kemur .
Einn mánuðurinn kallaðist jól , en eins og Árni Björnsson þjóðháttafræðingur hefur skrifað , vitum við ekki hvort það tengist orðinu hjól og táknar hringrás ársins , orðinu él , Jólni , sem er eitt af nöfnum Óðins , eða sé dregið af orðinu öl , en í Noregi var bruggað jólaöl á þessum tíma .
Þarna er annað dæmi um þennan umsnúning – það á að drekka vegna þess að það er öðruvísi árstími , sem kallar á öðruvísi hegðun .
" Terry rekur að haldnar hafi verið tvær stórar vetrarhátíðir , fyrst í upphafi vetrar , vetrarnætur hér á landi , halloween eða allraheilagramessa sé leifar af því sama og í keltneskum löndum hafi verið haldið upp á Samhain í vetrarbyrjun .
Síðan hafi komið miðsvetrarhátíð .
" Samkvæmt Konungasögum var þeim breytt formlega úr heiðnum hátíðum í kristnar í tíð Ólafs Tryggvasonar konungs , " segir Terry .
" Það var því gert viljandi .
Í bréfi frá Gregoríusi páfa til Englandskonungs snemma á miðöldum leggur hann til að hof og heiðnir staðir verði ekki eyðilagðir , ekki verði reynt að þvinga fólk til að leggja niður gamla siði , heldur breyta þannig að hof verði kirkjur og hátíðir þar sem dýrum var slátrað og blót færð verði helgaðar kristni .
Menn voru hjátrúarfullir og vildu gera eins og þeir höfðu alltaf gert , þótt það tengdist heiðni .
Best var að gera það í nafni Krists í staðinn og þannig seldi kirkjan kristnina , með spuna þess tíma .
Þeir vissu hvað þeir voru að gera .
" Terry segir að trú á náttúruvætti megi rekja allt aftur til landnáms .
" Menn trúðu á Norðurlöndum og annars staðar á náttúruvætti , sem seinna voru kallaðir álfar , " segir hann .
" Hér á landi eru á seinni tímum margar sögur um heimsóknir álfa á jólum .
Vættir yfirtaka hús til að halda dansleiki .
Elstu dæmin um svipuð sagnaminni eru Grettir og Glámur og Eyrbyggja - Fróðárundrið - þar sem draugar ráðast á hús á jólum þegar myrkrið er mest og hetju þarf til að losna við þá .
" Aldrei út úr húsi á jóladag Í sveitum Noregs fóru menn aldrei út úr húsi á jóladag því menn trúðu að úti væru alls konar vættir á kreiki .
" Í Vestur-Noregi tók þetta form hópur af vættum , sem áttu að koma niður úr fjöllunum og nefndir voru Oskoskreia , " segir Terry .
" Þetta hefur stundum verið kallað Juleskreid .
Í sögunum fer Guðrún Gjúkadóttir fyrir þeim og með í för er Sigurður Fáfnisbani , sem er orðinn svo gamall að hann þarf að halda augunum opnum með spýtum og kann ekkert lengur .
Þessi söfnuður gerir árás á bæi , fólk á ferli er tekið og barið og jafnvel rifið í sundur .
Þeir stela mat og öllu lauslegu .
Þessar sögur virðast hafa komið seinna til Íslands og verið þýddar inn í íslenskar þjóðsögur .
Í Noregi kallast meðlimir hópsins stundum troll .
Allir Íslendingar vita að það gengur ekki að hópur trölla komi í heimsókn og gisti stærðarinnar vegna þannig að í við aðlögun að svæðisbundinni þjóðtrú verða þau að álfum .
" Terry heldur áfram : " Hugmyndin á bak við þetta er sú að í október byrja vættir að nálgast og taka landið til sín aftur .
Hápunkturinn er á jóladag þegar þeir koma að bænum og eftir það byrja þeir að draga sig til baka .
Þeir eru eins og myrkrið og snjórinn , sem nálgast bæinn og fara síðan burt .
Þetta endurspeglast í jólasveinunum hér á landi .
" Í Noregi og víðar hermir fólk eftir þessum vættum á þessum árstíma .
" Í gamla daga klæddu menn sig upp í búninga og fóru milli bæja , " segir Terry .
" Þeir voru stundum kallaðir julebukk ( jólahafur ) eða julegeit ( jólageit ) og þetta var mjög útbreitt á öllum Norðurlöndunum .
Upphaflega voru menn í búningi geithafurs og notuðu dýraskinn og fleira .
Maður tekur eftir að Grýlu var seinna lýst eins og hún væri hálfgert dýr með horn og fleira .
Sums staðar í Vestur-Noregi voru gervin ekki bara dýr með horn heldur dýrsleg kona , sem heitir Lusse eða Lussia .
Menn komu dulbúnir , reynt var að giska á hverjir væru bak við grímuna , og þeir gáfu ekki heldur tóku .
Í gamla daga voru þeir að jafnaði ungir , ókvæntir karlmenn , fengu mat og áfengi og urðu oft blindfullir .
Hér á Íslandi voru leifar af slíkum siðum , meðal annars Barðaströnd og eru enn á Þingeyri á Vestfjörðum og í Grindavík .
Vilborg Davíðsdóttir hefur skrifað um þetta , en við vitum ekki hvort þetta kom með landnámsmönnum eða með Norðmönnum , sem komu til Íslands til hvalveiða og héldu grímuböll .
Við höfum sem sagt vættir , menn sem fara í gervi þeirra , koma í heimsókn og taka og stela .
Þetta sést í nöfnum jólasveinanna hér , til dæmis Kjötkrókur og Bjúgnakrækir og nöfnum , sem minna á gamlar þvottavélar , Askasleikir og Pottasleikir .
" Hugmyndin um jólasveinana , stráka , sem koma til byggða og eru leiddir af kvenkyns veru , á sér líka hliðstæðu annars staðar .
Kvenkyns verur leiða karla og stráka " Ég nefndi Guðrúnu Gjúkadóttur áðan – hún er eins konar Grýla , " segir hann .
" Á Írlandi kemur vera sem heitir Cailleach og er persónugerving á vetrinum – indógermanskt orð , sem reyndar þýðir kerling – og hún er líka á kreiki á jólunum .
Á þessum tíma eru þannig á sveimi í mismunandi löndum kvenvættir og hópar af körlum , sem stela .
" Nafn Grýlu er mjög gamalt .
" Það kemur fram í Sturlungu á þrettándu öld og vísan um hana , " Grýla kemur í garð " , er líka frá þessum tíma , " segir hann .
" Það er athyglisvert að í danskri mállýsku kemur fyrir orðið gryle , sem merkir að urra og mér finnst passa mjög vel við hana .
Nöfn jötna í forn-norrænu tengjast oft hljóði , til dæmis Ýmir og Þrymur .
Í Sturlungu er hótun í Grýlu .
Hún er á kreiki en ekki tengd við jól .
Það kemur síðar .
" Terry segir að nafnið finnist líka í Færeyjum .
Þar er Grýlukvöld og á lönguföstu klæðast krakkar sem Grýlur .
Á Norður-Hjaltlandi var til siðs að klæða sig í hálm á allraheilagramessu og fara heim til fólks .
Þar er talað um Grölik .
Þar birtist hún í upphafi vetrar , hér um miðjan vetur og í Færeyjum í lok vetrar og á ættingja í Lusse í Noregi og Cailleach á Írlandi og kannski má hugsa um hana sem persónugervingu vetrarins .
Hún er svöng og það endurspeglar óttann við að eiga ekki nógan mat .
" Maður Grýlu vekur ekki sömu skelfingu .
" Samkvæmt sumum sögum er Leppalúði seinni maður Grýlu , " segir Terry og bætir við eftir andartaks þögn : " Hún borðaði þann fyrsta – fyrsta kvennabyltingin átti sér stað á fjöllum og barst síðar til byggða .
" Jólakötturinn er frekar nýlegur og kemur ekki fyrir í Íslendingasögunum .
" Jólakötturinn birtist fyrst á nítjándu öld , en virðist eiga rætur að rekja til jólahafursins í Skandinavíu , " segir Terry .
" Þar er sama hefð .
Ef þú klæðist ekki nýjum fötum ferð þú í jólageitina , sem gat þýtt annað hvort að enda í maga hennar eða að þurfa að klæðast sem hún .
Þessi þjóðtrú er því til og er mjög útbreidd .
Á Íslandi voru Norðmenn á Vestfjörðum og annars staðar við hvalveiðar .
Þeir bjuggu hér yfir jólin og héldu stundum grímuböll .
Þeir hafa kannski sagt að menn færu í jólageitina , sem Íslendingar þekktu ekki vegna þess að hér var engin geit .
Hér gæti því aftur verið um aðlögun að ræða , að fara í jólageit verður að því að fara í jólakött .
Með jólakettinum er hin brotna vandamálafjölskylda Grýlu , Leppalúða og jólasveinanna fullkomnuð .
" Terry segir að jólahefðir á Íslandi séu blanda af skandinavískum , ef til vill einnig írskum og gömlum íslenskum hefðum .
" Nú er þetta náttúrulega allt orðið séríslenskt .
Menn halda stundum að ég sé að gefa í skyn að þetta sé allt erlent , en Ísland er fjölmenningarsamfélag , innflytjendasamfélag frá upphafi og náttúrulega koma hefðirnar annars staðar frá , en lagast að íslenskum aðstæðum .
" 