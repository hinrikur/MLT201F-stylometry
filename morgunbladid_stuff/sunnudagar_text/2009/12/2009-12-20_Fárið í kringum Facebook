Deilurnar stigmagnast vestanhafs um breytingar á stillingum samskiptavefsins Facebook , en gagnrýnismenn segja þær ganga gegn friðhelgi einkalífsins .
Nú hafa samtökin " Electronic Privacy Information Center " , sem berjast fyrir vernd einkalífsins lagt fram kvörtun hjá FTC , sem kalla má neytendastofu Bandaríkjanna , og farið fram á rannsókn á samskiptavefnum .
Kvörtunin er lögð fram viku eftir að gerðar voru breytingar á Facebook , sem er stærsti samskiptavefur í heiminum , þar sem fólk var hvatt til að deila meiri upplýsingum með hverjum sem er á netinu .
Í kvörtun EPIC kom fram að breytingarnar á Facebook gerðu upplýsingar aðgengilegar almenningi , sem áður hefði verið lokað fyrir .
" Þessar breytingar brjóta gegn væntingum notenda , draga úr friðhelgi þeirra og ganga gegn því sem boðað er í kynningum á Facebook .
" Níu samtök sem einnig berjast fyrir vernd einkalífsins skrifuðu upp á kvörtunina og skoruðu á Facebook að draga breytingarnar til baka .
En fulltrúar Facebook eru á öndverðum meiði og segja að með breytingunum hafi notendur meiri stjórn á því hvaða upplýsingum þeir deili með öðrum .
Það sem einkum er gagnrýnt við breytingarnar er að notendur séu þvingaðir til að deila ákveðnum upplýsingum um sig , svo sem áhangendur hvaða hópa og vefsíðna þeir eru , og hvaða vini þeir eiga .
Þetta er ekki í fyrsta skipti og eflaust ekki það síðasta heldur sem deilur vakna vegna breytinga á stillingum Facebook .
Um miðjan febrúar á þessu ári var Facebook knúið til að draga til baka umdeilda breytingu á skilmálum þjónustu vefjarins , sem reitti marga notendur til reiði með tilheyrandi mótmælum á vefnum .
Tveimur vikum áður hafði Facebook breytt skilmálum gagnvart notendum á þann veg að vefurinn hélt áfram að geyma afrit af öllum færslum notenda , breytingum og uppfærslum – jafnvel þótt þeir afskráðu sig af vefnum .
Fyrir þessa breytingu var stefnan að afmá öll ummerki um notandann kysi hann að hætta á vefnum .
Eftir að eðli og umfang hinnar lagalegu umorðunar skilmálanna rann upp fyrir mönnum kröfðust bæði þúsundir notenda og forsvarsmenn persónuverndarsamtaka þess að horfið yrði til hinna fyrri skilmála .
Í fyrstu var útlit fyrir að ekki yrði hlustað á mótmælin eftir að stofnandi Facebook , Mark Zuckerberg , varði breytingarnar í bloggfærslu , og reyndi að sannfæra notendur um að vefnum væri treystandi fyrir gögnum notendanna .
Sólarhring síðar var komið annað hljóð í strokkinn , því að í tilkynningu á Facebook var því lýst yfir að horfið yrði til fyrri skilmála um sinn meðan farið væri betur yfir málið .
Ýmsir hagsmunahópar fylgjast vel með að ekki verði gengið á bak þeirra orða .
En harla ólíklegt er að fólk muni flykkjast af Facebook vegna breytinganna nú .
Í fyrsta lagi hafa margir komið sér upp stóru tengslaneti , sem yrði tímafrekt , leiðinlegt og hugsanlega óraunhæft að gera á öðrum vettvangi , þar sem notendurnir eru komnir í 350 milljónir á heimsvísu .
Í því sambandi má nefna að hér á landi er nánast annar hver maður kominn með viðmót á Fésbókinni .
Auk þess bendir ekkert til þess að aðrir samskiptavefir muni eigi eftir að bera meiri virðingu fyrir friðhelgi einkalífsins , ef marka má orð David Gelles , sem skrifar á vef Financial Times .
Þar skírskotar hann til langs samtals sem Marshall Kirkpatrick á ReadWriteWeb átti við Barry Schnitt , sem er ábyrgur fyrir öryggisstillingum Facebook .
En þar klykkti Kirkpatrick út með orðunum : " Þegar allt kemur til alls býst ég ekki við að þetta verði neitt skelfileg niðurstaða .
Fólk á ekki eftir að verða ómeðvitað í afstöðu sinni þegar það bregst við nýju stillingunum .
Og sumir verða langþreyttir á viðleitni Facebook til að fá fólk til að opinbera upplýsingar um sig og hverfa til annarra samskiptasíðna .
Og smám saman verður heimurinn upplýstari .
" Stóri bróðir kominn á kreik Facebook bar á góma í samtali sem Karl Blöndal átti við lögfræðinginn Alan Dershowitz í Morgunblaðinu í apríl í fyrra .
Þar sagði Dershowitz að ekkert hefði verið haggað við málfrelsinu , þó að þrengt hefði verið að friðhelgi einkalífsins með ættjarðarlögunum sem sett voru í kjölfar árásarinnar á tvíburaturnanna 11. september 2001 , en þar fengu stjórnvöld rýmri heimildir til eftirlits með einkalífi fólks .
" En við skulum líta á björtu hliðina .
Ekkert hefur verið hróflað við málfrelsinu .
Við óttuðumst það mjög .
Hver einasta stjórn hefur fordæmt að yfirvöld dragi í dilka eftir kynþætti – það er gert , en við fordæmum það .
Hræsni er virðingarvottur lastanna við dyggðina .
Það er betra að fordæma það .
Stóra málið er friðhelgi einkalífsins og flestir Bandaríkjamenn eru hlynntir því að henni séu takmörk sett .
Við lifum á tímum fyrirbæranna My Space og FaceBook .
Ég er afbrotalögfræðingur og það fyrsta sem ég geri þegar ég tek að mér mál er að láta einkaspæjara skoða það sem kemur fram á þessum stöðum um þá , sem í hlut eiga , og það er ótrúlegt hvað fólk setur þarna .
Fólk ber sjálft enga virðingu fyrir friðhelgi eigin einkalífs .
Fólk talar um kynferðishneigðir sínar , kynlíf og sín viðkvæmustu leyndarmál .
Það er því rétt að stjórnvöld hafa brotið gegn friðhelgi einkalífsins , en einstaklingarnir virðast ekki telja að friðhelgi einkalífs þeirra hafi neitt gildi og það er að minni hyggju stærra vandamál .
Mesta ógnin við friðhelgi einkalífsins er því ekki stjórnvöld – þótt það sé miklu verra þegar þau rjúfa hana því að þá er Stóri bróðir kominn á kreik – heldur einkafyrirtæki vegna gagnagrunna , til dæmis hjá greiðslukortafyrirtækjum .
Þau vita allt um þig .
Ef þú vilt í raun eiga einkalíf þarftu að nota reiðufé , sem nánast er búið að afnema , hætta að nota farsíma og svo framvegis .
" 