Ákvörðun Svisslendinga um að banna mínarettur við moskur hefur vakið mikil viðbrögð og ólík .
Ákvörðunin er niðurstaða þjóðaratkvæðis og voru 57,5% fylgjandi banninu , en 53% kjósenda tóku þátt í atkvæðagreiðslunni .
Frumkvæði að þjóðaratkvæðinu átti Svissneski þjóðarflokkurinn og hefur niðurstaðan gefið honum byr undir báða vængi .
Næst á dagskrá segir Walter Wobman , sem leiddi frumkvæðið að atkvæðagreiðslunni , vera bann við þvinguðum hjónaböndum , umskurði og því að konur hylji ásjónu sína með slæðum .
Víða í Evrópu fögnuðu flokkar , sem hafa sett málefni innflytjenda á oddinn , niðurstöðunni .
" Húrra fyrir Sviss ! " sagði Pia Kjærsgaard , leiðtogi Danska þjóðarflokksins , og kvaðst ætla að knýja fram sams konar atkvæðagreiðslu í Danmörku .
Til þess þarf reyndar 60 atkvæði á þingi , en flokkur hennar hefur 25 sæti og vantar því nokkuð upp á .
Geert Wilders , leiðtogi Frelsisflokksins í Hollandi , sagði að Sviss hefði brotið blað : " Í fyrsta skipti hefur fólk í Evrópu lagst gegn íslamíseringunni .
" Flokkurinn vill banna múslimum að flytja til landsins og að reistar verði fleiri moskur .
Samkvæmt skoðanakönnunum yrði flokkur Wilders næst stærsti flokkur Hollands yrði kosið nú .
Í sambandslandinu Kärnten í Austurríki ríkir nú þegar bann við bænaturnum .
Að því stóð flokkur Jörgs Haiders heitins .
Arftaki þess flokks , Samtök um framtíð Austurríkis , fagnaði úrslitunum .
" Trúfrelsi má ekki ganga svo langt að reisa megi trúalegar byggingar , sem ekki eru kristilegar , " sagði Gerhard Dörfler , leiðtogi Kärnten .
Svipaðrar gleði gætti í herbúðum Norðursambandsins á Ítalíu .
" Fáni hinna hugrökku Svisslendinga blaktir nú yfir hinni nánast íslamíseruðu Evrópu , " sagði Mario Borghezio , fulltrúi flokksins á Evrópuþinginu .
Þjóðarfylkingin í Frakklandi skoraði á hinar ráðandi stéttir að " taka mark á ótta almennings í Evrópu " .
Niðurstaða atkvæðagreiðslunnar hefur einnig verið fordæmd víða .
Í Sviss lögðust margir gegn því að tillagan um bannið yrði samþykkt , þar á meðal fulltrúar bæði evangelísku og katólsku kirkjunnar , sem óttast að niðurstaðan auki spennuna í samfélaginu og geri aðlögun múslíma erfiðari .
Trúarlegir minnihlutahópar megi nú gera ráð fyrir því að verða misrétti beittir .
Svissnesk stjórnvöld voru andvíg banninu og sömuleiðis samtök í svissnesku viðskiptalífi , sem óttast nú að hvatt verði til viðskiptabanns gegn Sviss í arabaheiminum .
Svissneska vinnuveitendasambandið telur að orðspor Sviss sem opið og umburðarlynt land hafi skaðast .
Íslamskir leiðtogar hafa fordæmt niðurstöðuna og sagði Ali Gomaa , stórmúfti í Egyptalandi , einn helsti kennimaður múslíma , að hún væri móðgun við múslíma .
Í Evrópu hafa flokkar nær miðju harmað niðurstöðuna , þótt t.d. megi í flokki Nicolas Sarkozys , forseta Frakklands , finna stuðning við bann .
Bernard Kouchner , utanríkisráðherra utan flokka í stjórn Sarkozys , var hins vegar ómyrkur í máli : " Þetta er birtingarmynd umburðarleysis og ég fyrirlít umburðarleysi .
" Hroki hinnar pólitísku stéttar og fjölmiðla Hvað segir niðurstaða þjóðaratkvæðagreiðslunnar í Sviss um bann við bænaturnum við moskur okkur um beint lýðræði ? Þýska vikuritið Die Zeit spurði Micheline Calmy-Rey , utanríkisráðherra Sviss , hvort niðurstaðan bæri takmörkunum beins lýðræðis vitni .
Hún svarar því til að mikla áherslu þurfi að leggja á efnislega upplýsingagjöf .
" Hvað varðar atkvæðið um bænaturnana var þyrlað upp ryki í opinberri umræðu með röngum staðhæfingum .
Frumkvæðið að atkvæðagreiðslunni kom frá pólitískum flokki , sem ber stjórnarábyrgð .
Það er óviðunandi .
" Í Die Zeit spyr Markus Horeld blaðamaður hvort menn vilji að kjósendur sem eru óttaslegnir eða í tilfinningalegu uppnámi taki ákvarðanir í mikilvægum málum .
Hann svarar því til að þjóðaratkvæðagreiðsla sé helgasti grundvöllur lýðræðislegrar þátttöku , sem ekki megi draga í efa vegna einnar , undarlegrar niðurstöðu : " Þegar nú er varpað fram efasemdum um beint lýðræði og fullyrt að í mikilvægum , þjóðfélagslegum spurningum skorti fólkið hæfni , ber það vitni hroka pólitískrar stéttar og einnig fjölmiðlastéttar , sem annars vegar heldur að hún viti allt betur og hins vegar bregst hvað eftir annað þegar þarf að útskýra betur pólitíkina og það sem að baki býr .
" Stenst bannið ? Niðurstöðu þjóðaratkvæðisins í Sviss um að banna bænaturna þarf nú að taka upp í svissnesku stjórnarskrána .
Ekki er þó víst að bannið taki gildi .
Bent hefur verið á að það stangist líklega á við mannréttindasáttmála Evrópu og sáttmála Sameinuðu þjóðanna , sem væru bindandi fyrir Sviss .
Á það þyrfti þó að reyna fyrir dómi .
