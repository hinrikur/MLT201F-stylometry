Ný einkavæðing tveggja af þremur ríkisbönkum er komin vel á veg .
Arion banki og Íslandsbanki eru að komast í eigu kröfuhafa , þótt að vísu sé ekki vitað á þessari stundu hverjir þeir eru .
Í þessu felst að sjálfsögðu ný einkavæðing þessara banka tveggja .
Nú má vel vera , að þessi einkavæðing bankanna tveggja sé óhjákvæmileg .
Íslenzka ríkið hafi einfaldlega ekki efni á því að fara aðra leið .
Hins vegar vekur athygli að hin nýja einkavæðing er að koma til framkvæmda án þess að nokkrar umræður hafi farið fram í samfélaginu að ráði um það hvert sé æskilegt að stefna í uppbyggingu bankakerfisins eftir hrun bankanna fyrir ári .
Samtök atvinnurekenda hafa að vísu lýst þeirri skoðun nánast frá upphafi að eðlilegt væri , að kröfuhafar yrðu eigendur bankanna en aðrir hafa lítið tjáð sig um það mál .
Það er líka eftirtektarvert , að það er fyrsta hreina vinstri stjórnin á Íslandi , ef svo má að orði komast , sem stendur að einkavæðingu bankanna með þessum hætti .
Þótt færa megi sterk rök að því , að ríkið hafi ekki af fjárhagslegum ástæðum átt annarra kosta völ en hefja nýja einkavæðingu bankanna er hitt ljóst , að ríkisstjórnin og stjórnarflokkarnir gátu tekið forystu um nýja löggjöf um banka og önnur fjármálafyrirtæki áður en til einkavæðingar bankanna kæmi á ný .
Það hefur núverandi ríkisstjórn ekki gert , þótt Gylfi Magnússon , viðskiptaráðherra , hafi að vísu lýst því yfir að undanförnu að slík löggjafarsmíð sé í undirbúningi .
Því ber að fagna en breytir ekki því , að umræður um slíka löggjöf hefðu þurft að fara fram fyrir nýja einkavæðingu bankanna .
Þetta er þeim mun athyglisverðara vegna þess , að fátt hefur meira verið rætt í nálægum löndum síðustu misseri en breyting á lagaumhverfi fjármálafyrirtækja .
Hér á Íslandi hefur nánast ríkt þögn um nauðsyn nýrrar löggjafar um starfsemi bankanna .
Í ljósi mikillar gagnrýni frá hruni bankanna á einkavæðingu þeirra fyrir , um og upp úr síðustu aldamótum er þessi þögn óskiljanleg .
Hvaða álitamál hafa komið upp í rekstri banka á Íslandi á þessari öld , sem kalla á umræður og nýja löggjöf um rekstur þeirra ? Grundvallaratriði í því sambandi er , hvort leyfa eigi rekstur viðskiptabanka og fjárfestingarbanka undir sama hatti .
Hefðbundin viðskiptabankastarfsemi er tiltölulega áhættulítil .
Svonefnd fjárfestingarbankastarfsemi er áhættusöm .
Í kjölfar kreppunnar miklu á fjórða áratug 20. aldarinnar voru sett lög í Bandaríkjunum , sem skildu að þessar tvær gerðir bankareksturs .
Þau lög voru smátt og smátt milduð og bannið að lokum afnumið með öllu undir lok síðustu aldar .
Fjármálakreppan á alþjóðavettvangi hefur hins vegar vakið umræður á ný um nauðsyn þess að skilja þessa starfsemi að .
Hinir einkavæddu íslenzku bankar stunduðu jöfnum höndum hefðbundna bankastarfsemi og fjárfestingarbankastarfsemi .
Miðað við þær upplýsingar , sem nú liggja fyrir um starfsemi þeirra er augljóst , að það var fjárfestingarbankastarfsemin , sem leiddi til falls þeirra .
Að fenginni þeirri reynslu er a.m.k. augljóst , að fram þurfa að fara fram umræður um það , bæði á Alþingi og í samfélaginu öllu , hvort setja eigi lög sem banni slíka starfsemi undir einum og sama hatti .
Er verðandi eigendum Arion banka og Íslandsbanka ljóst , að slík löggjöf kunni að verða sett ? Í upphaflegri gagnrýni greiningardeilda erlendra fjármálafyrirtækja við rekstur íslenzku bankanna undir lok árs 2005 voru gerðar athugasemdir við að bankarnir lánuðu fé til yfirtöku á fyrirtækjum en gengju lengra og gerðust einnig sjálfir hluthafar í slíkum fyrirtækjum .
Í ljósi þess , sem gerzt hefur eru sterk rök sem mæla með því að slík eignaraðild banka að fyrirtækjum verði bönnuð með lögum .
En þetta er eitt af því , sem þarf að ræða og draga fram rök með og á móti .
Um þetta hafa engar umræður farið fram frekar en um annað , sem læra má af falli bankanna og hefði þurft að ræða og afgreiða fyrir nýja einkavæðingu þeirra .
Þriðja grundvallaratriðið , sem ræða þarf í framhaldi af hruni bankanna er hvaða kröfur eigi að gera til þeirra , sem vilja eiga og reka banka .
Þá er ekki sízt átt við hvaða kröfur eigi að gera um fjárhagslegan styrk þeirra .
Í því felst m.a. að þeir geti sýnt fram á , að þeir séu raunverulega að leggja fram eigið fé í bankastarfsemi en ekki fé , sem tekið er að láni .
Í því sambandi vaknar líka spurning um , að fenginni reynzlu , hvort ekki er nauðsynlegt að gera meiri kröfur um eigið fé bankanna en gerðar hafa verið hingað til .
Fjórða meginatriðið , sem þarf að ræða er um dreifingu eignarhalds á bönkum .
Illu heilli voru umræður um dreifða eignaraðild að fjármálafyrirtækjum drepnar í fæðingu fyrir rúmum áratug , fyrst og fremst með aðgerðum þessara fyrirtækja sjálfra á þeim tíma .
En jafnframt vakti athygli þá andstaða einstakra talsmanna jafnaðarmanna við hugmyndir um löggjöf um dreifða eignaraðild að bönkum .
Nú þarf að hefja þessar umræður á ný og vonandi fara þær í uppbyggilegri farveg að þessu sinni .
Fimmti grundvallarþáttur þessa máls eru svo þau launakjör og launakerfi , sem tíðkast í fjármálafyrirtækjum , en um fátt er nú meira rætt beggja vegna Atlantshafs og þarf að ræða hér ekki síður .
Öll þessi atriði hefði þurft að ræða og setja löggjöf um fyrir nýja einkavæðingu bankanna , sem er að komast í framkvæmd .
Eftir því er tekið í öðrum löndum , að það hefur ekki verið gert og spurt hvort það sé til marks um , að Íslendingar skilji ekki enn hvað hér hafi gerzt .
Er eitthvað til í því ? 