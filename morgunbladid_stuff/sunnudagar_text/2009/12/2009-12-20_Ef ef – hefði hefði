Eftir Valdimar Kristinsson cand .
oecon. , BA Ekki verður annað séð en að líf einstaklinga og þjóða , og þar með mannkynsins , sé miklum tilviljunum háð .
Fyrir ríflega þúsund árum var þröngt setinn bekkurinn á Noregsströndum og ekki hentaði öllum að sækja sér lífsbjörgina til Bretlandseyja .
Þá bárust fregnir um að sjófarendur sem villst höfðu af leið hefðu séð óbyggða eyju , sem einum fannst svo kaldranaleg að Ísland skyldi hún heita .
Þarna voru engin landdýr nema refurinn , sem heldur úti enn .
Landið var víða gróið og lágskógar algengir , en timbur til skipa- og húsbygginga var torfengið , enda gátu könglar grenitrjánna ekki borist langt með vindinum þó oft kraftmikill væri .
Þetta takmarkaði aðstöðu íbúanna , en landnámið virðist þó hafa gengið furðuvel .
Nú tók tíminn að líða og eins og alltaf í mannheimum komust einhverjir uppá kant við nágrannana .
Einum þeirra varð ekki vært og hann tók að kynna sér stóra landið fyrir vestan .
Það var jökli hulið að meginhluta til , en gróskumiklir dalbotnar fundust þó á vesturströndinni .
Ekki þótti vænlegt að búa þar nánast í einbýli og því voru landkostir þarna kynntir Frónbúum með nafninu Grænland .
Auglýsendum nútímans yrði hrósað fyrir aðra eins snilli .
Allnokkrir fluttu út til Grænlands , en sennilega hafa upphaflegu Grænlendingarnir aldrei orðið fleiri en 5-6000 eða aðeins um tíundi hluti Íslendinga .
Þetta hljómar lítið , en Ísland hefur þó líklega verið álíka þéttbýlt og Noregur á þessum tíma í heild enda er hann þrisvar sinnum stærri og nú fimmtán sinnum fjölmennari .
Fagra landið hefur því ekki beint farið vel með íbúana .
Nú tóku skip á leið til Grænlands að fara enn vestar viljandi eða óviljandi og þá vantaði ekki skógana er sunnar dró .
En um leið glitti í frumbyggja sem ekki reyndust beint með opna armana og hefur það sjálfsagt verið gagnkvæmt miðað við líklegar sögusagnir .
Því fór sem fór , en framgangurinn hefði getað orðið annar og þá báðum aðilum til hagsbóta .
Ekki var úr mörgu fólki að moða , en þó búið að koma upp búðum á norðurenda Nýfundnalands .
Ef tekist hefði að ná tökum á landinu hefði hvorki skort þorskinn né skógana .
Aðalatriðið hefði þó verið að ná friðsældarsambandi við innfædda og meta þá að verðleikum .
Í því sambandi má nefna , að þegar vesturfarar 19. aldar voru að setja sig niður á slóðum Gimli , þá höfðu Íslendingarnir ekki vit á að líta niður á indíánana og fengu í staðinn ráðleggingar og hjálp til að standast ferlegt frostið .
Nú hefði þróunin þurft að vera ör til að breyta miklu .
Indíánarnir hefðu þarna komist á járnaldarstig og getað þannig þolað betur samkeppnina við nýbúa síðar , en koma hestsins til Ameríku hefur einnig skipt miklu máli .
Til að breyta sögunni umtalsvert hefði þessi þróun þurft að sigla hraðbyri eftir Ameríku endilangri .
En annað hefði fylgt með .
Fólkið að austan hefði borið með sér farsóttir sem flestir hefðu verið búnir að aðlagast að meira eða minna leyti .
Indíánunum veitti ekki af góðum tíma til að ná sama marki , en miklu fleiri dóu á dögum Kólumbusar úr drepsóttum en þeir sem hvítu friðarsinnarnir náðu að kála .
En indiánarnir sendu líka sóttir frá sér og eina þeirra mun Beethoven hafa erft .
Hins vegar fylgdu kartöflur með í kaupunum og má því segja að hrossin hafi þar með verið fullborguð .
Með þessu móti hefðu Íslendingar lagt til heilan kafla í mannkynssöguna , en þeir hefðu ekki orðið neitt stórveldi , enda hefði fólk þá forðast að búa í nágrannaríkjunum .
Enn má nefna að með þessari þróun hefði síðasti Móhíkaninn getað orðið Bandaríkjaforseti og þá hefði Nýfundnaland aldrei farið á hausinn enda þorskurinn verið kraftmikill alla tíð .
Tíminn fyrir allt þetta var líklega of naumt skammtaður og því fór sem fór .
