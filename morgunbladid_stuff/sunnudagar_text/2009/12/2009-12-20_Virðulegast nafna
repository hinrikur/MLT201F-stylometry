Hermann Jón Tómasson bæjarstjóri á Akureyri býr við götu , sem ber að margra mati virðulegra nafn en aðrar ; Helgamagrastræti .
Hún er kennd við manninn sem nam land í Eyjafirði og gerði sér bæ í Kristnesi ; sá var Helgi magri Eyvindarson .
" Þetta er gömul , einbreið gata með mikinn sjarma , ekki síst á sumrin því hverfið er mjög gróið .
Og staðurinn er frábær því héðan er allt í göngufæri sem við þurfum dags daglega , " segir bæjarstjórinn .
Eiginkona hans , Bára Björnsdóttir , vinnur á leikskóla við sömu götu og yngsti sonurinn gengur í Brekkuskóla eins og eldri systkini hans gerðu .
Þau fóru síðan bæði í MA , örlítið sunnar á Brekkunni og Hermann Jón starfaði lengi í VMA , sem er spölkorn þar frá .
" Svo er stutt í sundlaugina , Hamarkotstúnið , í miðbæinn og Listagilið , og Ráðhúsið er líka í göngufæri .
" Hermann er fæddur og uppalinn á Dalvík en flutti til Akureyrar 1988 frá Akranesi þar sem hann starfaði í þrjú ár að námi loknu , og hefur síðan búið á sama svæði .
Fyrst leigðu þau Bára í Hlíðargötu , síðan um skeið í Helgamagrastræti 53 en fluttu með börn sín þrjú í núverandi húsnæði 1994 .
" Þetta er traust hús og vel gert .
Það hafði verið þónokkurn tíma í sölu , hreyfing var heldur lítil á markaðnum þegar við fórum að leita okkur að húsi en við vorum ekki lengi að ákveða okkur .
Skoðuðum þetta eina hús og keyptum ! " Húsið keyptu þau af dánarbúi hjónanna sem byggðu það .
Flest var upprunalegt og tímabært að taka húsið í gegn og það hafa þau Hermann Jón gert hægt og bítandi .
" Við höfum staðið í töluverðum endurbótum eins og margir aðrir sem búa í hverfinu .
Í mörgum húsum er nú önnur og jafnvel þriðja kynslóð íbúa og fólk er mikið í því að laga þessi gömlu , góðu hús og næsta umhverfi þeirra , " segir Hermann Jón .
skapti@mbl.is 