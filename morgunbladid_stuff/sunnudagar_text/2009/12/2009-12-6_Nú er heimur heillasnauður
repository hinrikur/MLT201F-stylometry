Iain Menzies Banks hefur þann háttinn á að sé hann að skrifa það sem kalla má hefðbundnar bækur , almennan skáldskap , gefur hann út undir nafninu Iain Banks , en vísindaskáldskap gefur hann út undir nafninu Iain M. Banks .
Fyrsta hreinræktaða vísindaskáldsaga Banks var fjórða skáldsaga hans , Consider Phlebas , sem kom út 1987 og þá hófst aðskilnaðurinn milli Iain M. og bara Iain .
Þessi aðskilnaður hefur verið nokkuð ljós þeim sem þekkja til Banks þar til nú að hann ruglar aðdáendur sína í ríminu : Ný bók hans , Transition , er nefnilega vísindaskáldskapur og kemur þó út undir nafninu Iain Banks ( reyndar Iain M. Banks vestan hafs , en það er önnur saga ) .
Transition segir frá einskonar leynifélagi sem stofnað er mannkyni til aðstoðar og trausts , en verður smám saman að verkfæri fyrir valdasjúka .
Sá heimur sem sagan gerist í er svipaður okkar um margt , en frábrugðinn að því leyti að menn hafa uppgötvað það að í raun sé til óendanlegur fjöldi heima og sumum kleift að ferðast á milli þeirra .
Að öðru leyti er þetta nokkuð hefðbundin Banks-saga , hann er enn að velta því fyrir sé hve fólk er ginnkeypt við blekkingum til þess eins að gera sér lífið aðeins bærilegra og eins er hann að hamast að stofnanaveldi ( les : skipulögðum trúarbrögðum ) .
arnim@mbl.is 