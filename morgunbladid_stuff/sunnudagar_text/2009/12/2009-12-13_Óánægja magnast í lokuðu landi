Einkamarkaðir í Norður-Kóreu eru lamaðir eftir myntbreytingu , sem lauk fyrir viku .
Suður-kóreskir fjölmiðlar segja að gripið hafi um sig reiði og skelfing í landinu og er það ekki að ástæðulausu því að takmörk voru sett fyrir því hve miklu mátti skipta af gamla gjaldmiðlinum í þann nýja .
Skiptin fóru fram á genginu 100 á móti einum og mátti að hámarki skipta 100 þúsund wonum , sem opinberlega jafngildir 86 þúsund krónum en fást fyrir á milli 4.000 og 6.000 krónur á svörtum markaði .
Þeir sem hafa reynt að spara eru því aftur komnir á byrjunarreit hafi þeir ekki átt erlendan gjaldeyri .
Yfirvöld láta að því liggja að eignaupptakan sé í þágu jafnaðar .
Haft var eftir Jo Song-Hyon , embættismanni í norður-kóreska seðlabankanum , að ætlunin væri að styrkja " grundvallaratriði sósíalismans og reglu í stjórn á markaðnum " .
Hermt er að bílum með hátalara hafi verið ekið um götur og kyrjað í síbylju að breytingarnar væru " stórbrotnar , sósíalískar umbætur " fyrir verkamenn og bændur .
Götumarkaðir komu fram í Norður-Kóreu þegar matvæladreifing í landinu hrundi á tíunda áratug liðinnar aldar með þeim afleiðingum að hungursneyð brast á í landinu .
Árið 2003 var þeim opinberlega leyft að starfa .
Bændum var leyft að selja umframframleiðslu á götum úti .
Á þessum mörkuðum mátti einnig finna reiðhjól , sjónvörp og fatnað frá Kína og Suður-Kóreu og sérstaklega tekið til þess að bananar og mandarínur voru á boðstólum .
Í landinu var farinn að þróast einkamarkaður og svört viðskipti blómstruðu .
Það var þó ekki á allra færi að kaupa á mörkuðunum .
Á vefsíðu Der Spiegel var sagt frá því að fyrir nokkrum mánuðum hefði kíló af hrísgrjónum kostað þúsund won á Tongil-markaðnum í Pyongyang , höfuðborg Norður-Kóreu , eitt kíló af eplum 2.000 til 4.000 won og sex egg þúsund won .
Íbúar Pyongyang þéna á milli 3.000 og 5.000 won á mánuði .
Óttast að ný millistétt kosti stjórnina völdin Greinilegt þykir að stjórnvöldum í Norður-Kóreu hefur þótt ástæða til að kæfa frjálsan markaðsbúskap í fæðingu .
Ástæðan er talin að Kim Jong Il , leiðtogi landsins , og herforingjar hans óttist að með því að opna dyrnar fyrir einkaframtaki , þótt ekki sé nema örlítið , muni fólk reyna að losna undan valdi ríkisins , bændur til dæmis leggja niður búskap og hefja verslun .
Hrun kommúnistastjórna í Austur-Evrópu hafi sýnt Kim fram á hvað það geti verið hættulegt fyrir stjórn hans komi fram millistétt í landinu .
Til þess að hemja einkamarkaðina var því gefinn út listi árið 2005 með vörum , sem ekki mátti selja á þeim .
Að auki var konum undir 45 ára aldri bannað að vinna á Tongil-markaðnum og körlum meinað alfarið að stunda kaupmennsku .
Þá mátti markaðurinn aðeins starfa í nokkra tíma á dag .
Þetta virðist stjórnvöldum ekki hafa þótt nógu áhrifaríkt og ákváðu þau því að innleiða nýjan gjaldmiðil .
Breytingunni fylgir í raun eignaupptaka .
Samkvæmt fjölmiðlum í Suður-Kóreu hafa stjórnvöld í Norður-Kóreu það miklar áhyggjur af viðbrögðum almennings að þau óttast að bresti á flótti og hefur vörðum á landamærum Norður-Kóreu verið skipað að skjóta þá , sem reyna að flýja .
Suður-kóreskir fjölmiðlar segja einnig að komið hafi til mótmæla og nái ólgan inn í Verkamannaflokk Kims .
Það fáheyrða hafi gerst að leiðtoginn sé gagnrýndur í veggjakroti og flugritum .
Verðlausir seðlar brenndir á báli Fregnir af myntbreytingunni í Norður-Kóreu eru óljósar , en svo virðist sem einstaklingar megi aðeins skipta 100 þúsund gömlum wonum í nýja wonið og fái þá þúsund won .
Fjögurra manna fjölskyldur mega skipta 300 þúsund gömlum vonum .
Umframfé má leggja inn í banka en engin vissa er fyrir því að það verði einhvers virði .
Margir eru tortryggnir og óttast að farið verði að spyrjast fyrir um hvernig féð hafi verið fengið .
Brenna því margir verðlausa seðla frekar en að vekja grunsemdir .
Það getur hins vegar verið hættulegt því að glæpsamlegt er að vanvirða ásjónur feðganna Kim Il Sung og Kim Jong Il og myndir af þeim eru á gömlu seðlunum .
Myntbreytingin getur hjálpað stjórnvöldum að hemja einkaviðskipti , en til lengri tíma gæti þessi aðgerð grafið undan stjórninni , meðal annars vegna þess að hún getur ekki boðið íbúum landsins upp á nægar birgðir af helstu nauðsynjum .
Myntbreyting gegn braski á Íslandi Árið 1948 var gerð myntbreyting á Íslandi eftir að eignakönnun var framkvæmd .
Allir peningar í umferð voru dregnir til baka og ný röð af seðlum gefin út .
Anton Holt , safnstjóri í Seðlabankanum og myntsafnari , lýsti þessu í samtali við Pétur Blöndal í Morgunblaðinu í fyrra : " Það hafði verið svo mikið svartamarkaðsbrask , sem ekki hafði farið í gegnum skattskýrslurnar eftir stríð , og nú átti að ná sér niðri á bröskurunum .
En þetta mistókst alfarið .
" – Af hverju ? " Af hverju er himinninn blár , " segir Anton og dæsir .
" Stjórnvöld fóru ekki rétt að .
Þeir sem aðgerðirnar áttu að ná til höfðu frétt af þessu , sagan segir að stórheildsalar hafi rölt í pósthúsið í desember og keypt frímerki fyrir mörg hundruð þúsund .
Svo skiluðu þeir frímerkjunum í pósthúsið í janúar , sögðust ekki hafa sent eins mörg jólakort og þeir ætluðu sér , og fengu endurgreitt í nýju seðlunum án þess að þurfa að gera grein fyrir þeim .
En stífnin var svo mikil gagnvart litla manninum að við fundum hér í skjalasafninu bréf til Landsbankans frá presti á Austfjörðum , þar sem hjálagðar voru 70 krónur frá gamalli ekkju sem hafði misst son sinn í hafið og peningana fann hún í jakkavasa hans , en hún gaf fötin fátækum .
Presturinn spurði hvort hægt væri að skipta þeim , þá var fresturinn útrunninn , og starfsmaður Landsbankans skrifaði þvert yfir bréfið : " Synjað " .
Maður gleymir ekki svona bréfi , á meðan maður veit að ýmsir komust upp með allan andskotann .
" 