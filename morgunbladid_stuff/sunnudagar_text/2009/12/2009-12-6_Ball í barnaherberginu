Tinna Gunnlaugsdóttir og Egill Ólafsson fluttu í húsið sitt á Grettisgötunni árið 1981 ásamt tveimur ungum sonum sínum .
" Húsið er reisulegt í grunninn , burðarstoðirnar voru fluttar inn tilsniðnar frá Noregi árið 1903 , og húsið reist á hlöðnum grunni , en á þeim tíma voru lóðir við Grettisgötu og Njálsgötu að byggjast upp .
" Lengst af bjuggu í húsinu tvær fjölskyldur og á þriðja og fjórða áratug síðustu aldar , eða í " kreppunni " , voru þar heimilisfastir allt að tuttugu manns .
Síðar þjónaði húsið ýmsum tilgangi , þar hafði Skógrækt ríkisins sínar fyrstu skrifstofur , þar var um tíma lyfjafyrirtæki og lögfræðistofa , svo eitthvað sé nefnt .
" Þegar við keyptum húsið hafði það verið sambýli skólafólks eða einskonar " kommúna " um tíma og var eiginlega komið í niðurníðslu .
Við réðumst þó aðeins í minniháttar viðgerðir til að byrja með , en eftir að hafa búið í húsinu í fimm ár ákváðum við að ráðast í gagngerar endurbætur , " segir Tinna .
" Við lögðum talsvert upp úr því að láta gamla stílinn halda sér en rifum þó frá húsinu gamla " bíslagið " og byggðum nýja forstofu og nýjan stiga milli hæða , auk þess sem við endurnýjuðum allt járn og ýmist tréverk .
Atgangurinn var svo mikill þegar aðgerðir hófust undir stjórn Egils og föður hans Ólafs , að ég opnaði beinlínis út í himinblámann , þegar ég ætlaði að koma mér niður af efri hæðinni þennan morgun , stigahúsið , stiginn og allt sem honum fylgdi var horfið eða orðið að spýtnabraki .
" Tinna segir að þau hafi búist við að þau þyrftu ekki að flytja út nema í örfáar vikur en þetta hlóð utan á sig , eins og vill verða þegar gert er við gömul hús .
" Við bjuggum í sjö mánuði hjá foreldrum Egils , áður en við gátum flutt inn í húsið aftur .
" Hún segir að það sem hafi heillað þau við eignina var staðsetningin og möguleikarnir sem fólust í húsinu og lóðinni .
Lóðin sé talsvert stór með skjólgóðum suðurgarði og 80 fm bakhúsi .
" Garðurinn heillaði , þó hann væri í mikilli órækt og Egill sá möguleika á að breyta bakhúsinu í stúdíó sem gekk síðar undir nafninu Grettisgat .
Þar hafa bæði Þursaflokkurinn og Stuðmenn tekið upp tónlist og raunar ýmsir fleiri .
Þarna tók Björk Guðmundsdóttir t.d. upp sína fyrstu plötu .
" Hún segir götuna rótgróna og flest húsin séu frá næstsíðustu aldamótum en mörg þeirra hafi verið gerð upp og lagfærð á umliðnum áratugum og séu til mikillar prýði , þó innan um séu bastarðar , sem brjóti upp samræmið .
Á móti húsinu var leikvöllur þegar þau fluttu inn , raunar fyrsti leikvöllurinn í Reykjavík og við hliðina á húsin var bílasala .
Þegar bílasalan hætti var leikvöllurinn fluttur yfir götuna og þjónar nú sem leikskólinn Njálsborg .
Lóðinni á móti var hinsvegar breytt í bílastæði .
" Þarna var áður knattspyrnuvöllur þar sem strákarnir í hverfinu léku knattspyrnu .
Félagið hét Grettir og strákarnir í Gretti fengu að sögn stundum að halda böll á efri hæð hússins okkar við harmonikkuundirleik , í herbergi sem er ca 30 fm að stærð , og varð herbergi sona okkar eftir að við fluttum inn , " segir Tinna og bætir við að í kreppunni hafi það þótt fullgóður samkomusalur .
Tinna viðurkennir að búsetu í miðbænum fylgi gjarnan ónæði um helgar .
" Það er oft talsverður hávaði og fólk rífst hástöfum út á götu þegar það kemur af börunum .
Fólk virðist mjög ómeðvitað um að það er í íbúðahverfi þegar það kemur í miðbæinn til að skemmta sér .
Það öskrar , brýtur flöskur eða ælir jafnvel í húsasundum .
Þetta er auðvitað ómenning , en við umberum þetta þar sem kostirnir við að búa í hjarta borgarinnar vega þetta upp .
Dags daglega er Grettisgatan friðsæl gata , með góðum grönnum og í þægilegri nálægð við mannlífið í miðbænum .
Börnunum okkar fannst líka gott að alast upp við Grettisgötuna .
Það var stutt í skóla og ýmsar stofnanir og þjónustu , garðurinn okkar var ágætis leiksvæði , auk þess sem þau nutu þess að leikvöllurinn á næstu lóð var aðgengilegur börnum í hverfinu á kvöldin , um helgar og í sumarleyfum og þau nýttu sér það óspart .
" ylfa@mbl.is 