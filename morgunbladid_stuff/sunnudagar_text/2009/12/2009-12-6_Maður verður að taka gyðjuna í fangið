Sveinn Lúðvík Björnsson er eitt af okkar athyglisverðustu tónskáldum .
Hann fæddist verulega sjónskertur en hefur aldrei litið á fötlun sína sem vegtálma heldur lét drauminn rætast og nam tónsmíðar .
Enda þótt Sveinn Lúðvík sé glaðlyndur að upplagi er sorgin honum ekki framandi , tvö systkini hans létust með voveiflegum hætti á barnsaldri .
Orri Páll Ormarsson orri@mbl.is Sveinn Lúðvík Björnsson tekur glaður í bragði á móti mér á heimili sínu í Grafarvoginum þennan vetrarmorgun .
Þar hefur hann búið í átta ár en veitti því athygli að engin tilkynning kom um þá búferlaflutninga í Grafarvogsblaðinu eins og þegar rithöfundar flytja í og úr voginum .
" Það er ekki sama skáld og tónskáld , " segir hann glottandi .
Núna vinnur Sveinn líka heima eftir að herbergi losnaði við það að önnur dóttirin hélt utan til náms fyrir ári .
Honum líkar það ágætlega .
" Ég var áður vestur í Reykjavíkurakademíu og kunni því ágætlega en þetta er ennþá betra .
Hér er mikið næði .
" Hundurinn kemur á hæla húsbónda sínum og tekur gestinn út með augunum og nefinu .
" Þetta er hún Trýna , hún er með trýnið í öllu , " upplýsir Sveinn .
Haldið er til stofu , þar sem Sveinn er að íslenskum sið fyrst spurður hvar hann sé fæddur og hverra manna hann sé .
" Ég er fæddur í Reykjavík árið 1962 sem þýðir að ég er orðinn 47 ára , " segir hann .
Síðan veltir hann vöngum .
" Hver þremillinn , ég verð fimmtugur eftir þrjú ár .
Rosalega líður tíminn hratt .
" Þú verður að fara að gera ráðstafanir , panta sal og svona , segi ég í hálfkæringi .
" Þú segir nokkuð .
Það er ekki seinna vænna , " svarar Sveinn hlæjandi .
Ákeyrsla og sprenging Hann ólst upp í Smáíbúðahverfinu en var mikið í sveit fyrir austan á sumrin , hjá föðurbróður sínum á Teigarhorni í Berufirði .
" Faðir minn , Björn Emil Jónsson , var úr Berufirðinum en móðir mín , Margrét Halldóra Hallgrímsdóttir frá Siglufirði .
Það er ágætisblanda , " segir Sveinn en foreldrar hans eru báðir látnir .
Margt var í heimili .
Þau voru átta alsystkinin og einn hálfbróðir , sem móðir Sveins átti áður .
Sveinn er næstyngstur .
" Við bjuggum í litlu raðhúsi og það var þröng á þingi .
Það var sjaldan lognmolla í kringum allan þennan krakkahóp en við bjuggum eigi að síður í sátt og samlyndi .
" Örlögin fóru ekki mjúkum höndum um fjölskylduna en tvö systkini Sveins fórust ung af slysförum .
Fyrst var ekið á fimm ára systur hans sem lést samstundis .
Sveinn var of ungur til að muna eftir henni en heiðrar minningu hennar með ljósmynd á píanóinu í stofunni .
Síðan dó sjö ára bróðir hans í sprengingu .
Sveinn , sem var fjögurra ára á þeim tíma , man vel eftir honum .
Slysið bar að með þeim hætti að nokkrir drengir voru að leika sér á nýársdag með bensíntunnu við glóð af áramótabrennu .
Bróðir Sveins var vogaður og lét plata sig til að ýta tunnunni inn í glóðina .
Hann lést samstundis við sprenginguna .
" Þessi sviplegu dauðsföll höfðu að vonum gríðarleg áhrif á fjölskylduna .
Sorgin var mikil og heimilið lamaðist um tíma .
Foreldrar mínir tóku hins vegar á þessu í sameiningu og stöppuðu stálinu í okkur börnin .
Sennilega hafa þau talið að feigum yrði ekki forðað , " segir Sveinn .
Sterkari en maður hélt Hann áttaði sig samt ekki að fullu á styrk foreldra sinna fyrr en mörgum árum síðar .
" Þegar ég byrjaði í gaggó var þar drengur ákaflega illa til fara og aldrei með skóladót .
Þegar ég spurðist fyrir um aðstæður hans kom í ljós að hann hafði misst bróður sinn og fjölskyldan sundrast í kjölfarið .
Faðirinn látið sig hverfa og móðirin fest í viðjum læknadóps .
Þetta gerðist ekki á mínu heimili .
Mamma og pabbi voru greinilega sterkari en maður gerði sér grein fyrir .
Þau tóku á þessum áföllum eins og stórmenni .
Fyrir það er ég þeim ævinlega þakklátur .
" Mikill gestagangur var á heimilinu en móðir Sveins spáði í bolla fyrir fólk .
Eftir á að hyggja segir hann hana frekar hafa verið ráðgjafa en spákonu .
" Ég held að bollinn hafi verið yfirvarp .
Mamma var að gefa fólki góð ráð og hughreysta það eftir atvikum .
Vandamálin voru yfirleitt hjóm hjá því sem hún sjálf hafði upplifað .
Fyrir utan systkini mín tvö sem dóu missti mamma systur sína úr veikindum meðan hún var enn í vöggu .
Hún minntist þess að hafa haldið á henni meðan líf hennar fjaraði út .
" Þrátt fyrir sáran missi segir Sveinn móður sína hafi verið jákvæða og uppbyggilega í viðmóti .
" Í minningunni var hún alltaf kát og hvatti okkur krakkana óspart til dáða .
Mamma var ekki þessi fórnarlambstýpa .
Hún átti sína trú en það voru engar öfgar í þeim efnum .
Fyrst og síðast hefur hún örugglega sótt styrkinn í sinn innri mann .
" Álitinn vitlaus Sveinn hefur verið verulega sjónskertur frá fæðingu en hefur aldrei litið á fötlun sína sem vegtálma .
Hann var óframfærið barn og skólayfirvöld í Breiðagerðisskóla áttu vont með að átta sig á því hvað amaði að honum .
" Ég var ekki týpan sem stóð upp og upplýsti að ég sæi ekki á töfluna en kennararnir gerðu sér fljótlega grein fyrir því að ég skrifaði ekki niður það sem þar stóð .
Fyrir vikið drógu þeir þá ályktun að ég hlyti að vera vitlaus og settu mig í tossabekk .
" Sveinn var settur í greindarpróf sjö eða átta ára gamall og flaug í gegnum það .
" Niðurstaðan var sú að greind mín væri langt fyrir ofan meðallag .
Mamma var ekki lítið stolt af því , " segir hann hlæjandi .
" Sálfræðingurinn áttaði sig hins vegar fljótt á því að sjón mín var mjög döpur .
" Greiningin breytti þó litlu í skólanum .
Úrræðin voru ekki til .
" Fyrir vikið hætti ég að velta skólanum sem slíkum fyrir mér , einbeitti mér frekar að námsefninu .
Ég lærði mikið heima með dyggri aðstoð mömmu , sem las gjarnan fyrir mig erfiðustu textana .
Mér gekk vel í skóla .
" Eftir grunnskólapróf lá leið Sveins í Fjölbrautaskólann í Breiðholti .
Þar var líka á brattann að sækja .
" Ég fann fljótt að kennurunum óx það verkefni í augum að hafa sjónskertan nemanda í tímum .
Þeir höfðu allt á hornum sér sem var algjör óþarfi þar sem ég hafði komið mér upp námstækni sem virkaði ágætlega .
Skólinn gaf mér eiginlega aldrei séns og ég hætti eftir árið .
" Sjóninni hefur hrakað Sveinn segir sjóninni hafa hrakað með aldrinum .
Hann hefur aldrei getað tekið bílpróf en er duglegur að ferðast á tveimur jafnfljótum eða með strætó .
Þá nýtir hann sér leigubílaþjónustu fyrir blinda og sjónskerta .
" Það er mjög gott að hafa aðgang að þeirri þjónustu .
Ég hef takmarkaða trú á blindrahundum í svona litlu samfélagi , þurfi ég að fara langa leið hringi ég bara á leigubíl .
Sú þjónusta er niðurgreidd af hinu opinbera .
Ég held að vinir mínir hjá Hreyfli móðgist ekkert þótt ég segi að þeir séu besti blindrahundurinn , " segir Sveinn sposkur .
Hann gengur mikið með Trýnu sína og enda þótt hún sé ekki þjálfuð fyrir sjónskerta segir Sveinn hana hjálpa sér að rata heim , einkum þegar farið er að skyggja .
" Ég sé sama og ekkert í myrkri .
" Ég sit á að giska hálfan annan metra frá Sveini í stofunni og spyr hvort hann sjái mig .
" Já , ég geri það .
Samt ekki betur en svo að þú gætir hæglega ullað framan í mig án þess að ég fattaði það , " svarar hann og hlær .
Sveinn gengur í öll helstu verk .
" Ég kaupi í matinn og mun halda því áfram meðan ég kem ekki heim með þvottaefni í staðinn fyrir seríós .
Ég skúra líka gólfin en er hættur að geta þvegið þvott .
Við fengum okkur nýja þvottavél og ég sé ekki nægilega vel til að læra á hana .
Það kemur ekki að sök , það sér bara einhver annar um þvottinn .
" Hann hlær dátt .
Óttast ekki neitt Sjóndepran háir ekki Sveini þegar hann skrifar nótur en hann útilokar ekki að það geti gerst þegar fram líði stundir .
" Enginn veit hvernig þetta kemur til með að þróast .
Þegar ég var yngri var mér sagt að sjónin myndi ekki versna meira .
Annað hefur komið á daginn .
Það skyldi þó aldrei fara svo að ég gæti ekki skrifað tónlist .
" Spurður hvort hann óttist það svarar Sveinn án þess að hika : " Ég óttast ekki neitt .
Það er mannskemmandi að lifa í ótta .
Satt best að segja velti ég þessu ekki fyrir mér .
" Sveinn kveðst ekki sjá eftir því að hafa hætt í fjölbraut á sínum tíma , tónlistin átti þegar hug hans allan .
" Ég fékk snemma mikinn áhuga á tónlist .
Það var hins vegar dýrt að senda barn í tónlistarskóla á þessum tíma þannig ég byrjaði á því að mennta mig sjálfur í tónfræðum .
Allir nemendur í Breiðagerðisskóla fengu að læra á hljóðfæri nema þeir sem voru í tossabekkjunum .
Það þótti mér mikið óréttlæti , " segir Sveinn og minnist þess að hafa kennt vinkonu sinni að halda á fiðlu .
" Hún hafði ekki hugmynd um hvernig hún ætti að bera sig að en ég hafði kynnt mér það í þaula .
" Svo sem tíðkaðist fór Sveinn ungur að vinna á sumrin og þegar hann var þrettán ára notaði hann spariféð sitt til að hefja tónlistarnám , fyrst í Tónlistarskólanum í Reykjavík og síðan Tónlistarskóla Sigursveins D. Kristinssonar .
Hann byrjaði að læra á píanó en skipti fljótlega yfir í klassískan gítar .
Ástæðan var einföld , Sveinn hafði ekki efni á öðru hljóðfæri .
Lagði gítarinn á hilluna Um tvítugt hélt hann utan til Kaupmannahafnar í gítarnám og var þar um tveggja ára skeið .
Er leið á námið var nemendum skipt í tvo hópa eftir áhugasviði , annars vegar þá sem þóttu efni í gítarkennara og hins vegar þá sem þóttu efni í einleikara .
" Ég var í seinni hópnum og þurfti fyrir vikið að spila og æfa mig gríðarlega mikið , allt að níu tíma á dag .
Sannleikurinn er hins vegar sá að gítarinn átti aldrei sérstaklega vel við mig og þarna gerði ég mér endanlega grein fyrir því að mig langaði ekki að verða gítarleikari .
Ætli aðalskýringin hafi ekki verið sú að það er ekki til nægilega mikið af góðri tónlist fyrir gítar .
Margt af því er vissulega hljómfagurt en ofboðslega léttvægt .
Ég prófaði um tíma að spila á lútu en það átti ekki heldur við mig .
Ég lagði því hljóðfærin á hilluna og ákvað að fylgja hjartanu – gerast tónskáld .
" Sveinn sneri heim og hóf tónsmíðanám hjá Atla Heimi Sveinssyni við Tónlistarskólann í Reykjavík .
Hann kveðst hafa verið " óreglulegur nemandi " , eins og ævinlega , og Atli Heimir og Jón Nordal hafi þurft að beita skrifstofu skólans fortölum til að halda honum á skrá .
" Það hentaði mér betur að gera þetta á mínum forsendum en skólans .
Skólar eru fínir fyrir fólk sem hefur lítinn aga en ég þarf ekki nauðsynlega á þeim að halda .
Ég hef enga þörf fyrir að veifa prófgráðum framan í fólk .
Ég vil bara skapa .
" Hafandi sagt þetta leggur Sveinn áherslu á , að hann hafi farið gegnum allt þjálfunarferlið .
Þolinmæði og agi Hann segir tónsmíðar eiga ákaflega vel við sig .
Þær séu skemmtileg blanda af sköpun , grúski og jarðbundinni þjálfun .
" Tónskáld þarf að búa yfir mikilli þolinmæði og aga .
" Hann kenndi um tveggja ára skeið í Húnavatnssýslu og stundaði um elið mikið sjálfsnám .
" Það var skemmtilegur tími en hugurinn leitaði út .
Ég sótti því um meistaranám við Konunglegu akademíuna í Lundúnum .
Mér skilst að 1.500 manns hafi sótt um tvö laus pláss , allt kolbrjálað lið , næpuhvítt í framan , " segir hann og brosir , " og ég fékk annað plássið .
Það stóð hins vegar illa á hjá mér á þessum tíma þannig ég fór aldrei til Lundúna .
" Þess í stað hélt Sveinn til Póllands þar sem hann sótti þriggja vikna alþjóðlegt námskeið .
" Það var mikið ævintýri og þessir tuttugu dagar voru á við tvö ár .
Svo margt lærði ég .
Umræðan var rosalega frjó og verk skeggrædd með hætti sem ég hafði ekki kynnst áður .
" Á námskeiðinu hélt Sveinn fyrirlestur þar sem hann kynnti verk sín .
Segir hann salinn hafa skipst í tvennt , með og rosalega mikið á móti hugmyndafræðinni sem hann talaði fyrir .
" Þetta var mikil og gagnleg upplifun .
Ég stóð þarna einn í skotlínunni og því lengur sem ég var í pontu þeim mun betur áttaði ég mig á pælingum mínum .
Hvað ég væri í raun og veru að hugsa með tónlist minni .
Ég hafði aldrei áður sett þessar pælingar í orð .
" Umræðan var heit en allt gleymt og grafið þegar hópurinn fór út að borða um kvöldið .
Hitti Lutos & lstrok ; awski Meðal manna sem Sveinn sótti tíma hjá í Póllandi var Witold Lutos & lstrok ; awski , eitt fremsta tónskáld síðustu aldar .
" Lutos & lstrok ; awski var mjög viðkunnanlegur náungi en ákaflega virðulegur og ábúðarfullur .
Ég held að honum hafi fundist ég vera hálfgerður villimaður .
" Ertu frá Finnlandi ? " spurði hann á hástéttarensku .
Við tókum tal saman um tónsköpun í einum tímanum og ég fann að hann var mér ekki sammála .
" Hlustaðu á mig , drengur minn .
Ég tala af reynslu , " var inntakið í máli hans .
Síðan skildi leiðir .
Morguninn eftir kom Lutos & lstrok ; awski til mín og sagðist hafa legið andvaka um nóttina og hugsað um orð mín .
Niðurstaðan var sú að ég hefði að hluta til rétt fyrir mér .
Bað hann mig um leyfi til að fá að leggja út af orðum mínum í fyrirlestri þá um morguninn um áherslur ungu kynslóðarinnar .
Ég hélt það nú .
" Á þessu augnabliki kveðst Sveinn hafa áttað sig á því hvað geri listamann að miklum listamanni .
" Það er auðmýktin .
Að vera áfram móttækilegur fyrir skoðunum annarra þrátt fyrir mikla velgengni .
Þetta hafði Lutos & lstrok ; awski sem kenndi mér meira þarna en hann hefur eflaust gert sér grein fyrir .
Ég hef líka tekið eftir þessu hjá Atla Heimi .
" Sveinn segir Lutos & lstrok ; awski hafa verið frábært tónskáld sem náð hafi góðum tökum á svokölluðum " random-stíl " , einkum seinni part ævi sinnar .
Lutos & lstrok ; awski andaðist árið 1994 , 81 árs að aldri .
" Eftir miklar þreifingar var tónmál hans reiprennandi undir lokin .
Lutos & lstrok ; awski sýndi mikla seiglu .
" Með tómar töskur á tindinum Sveinn segir frægðina ekki hafa truflað Lutos & lstrok ; awski og ráðleggur listamönnum almennt að vara sig á henni .
Einbeita sér frekar að sköpuninni og listinni .
" Listamenn sem verða frægir enda oft uppi á tindinum með tómar töskur .
Aðalatriðið er að skilja eftir sig eitthvað sem skiptir máli .
Faðir minn var t.d. mjög góður járnsniður og bjó til allskonar hluti sem fjölmargir þekkja og nota í dag .
Samt veit enginn að hann bjó þá til .
En skiptir það nokkru máli ef við höfum gagn af hlutunum ? Sama gildir um tónlistina .
Höfum við gaman af henni er alveg sama hver bjó hana til .
Mozart og Beethoven voru bara venjulegir menn eins og ég og þú .
" Spurður um eigin vinnubrögð kveðst Sveinn fyrst og fremst byggja á þremur dyggðum , heiðarleika , músíkaliteti og sjálfstrausti .
" Oft er talað um að efinn fylgi listinni .
Ég er ósammála því .
Ég held að efinn sé þröskuldur .
Efinn brýtur mann niður .
Það er eins með listagyðjuna og fallega konu .
Efist þú um eigið ágæti snýr hún sér strax að einhverjum öðrum .
Maður verður að ganga beint að gyðjunni og taka hana í fangið ! " Sveinn hefur nóg fyrir stafni .
Samstarf hans við Kammersveit Reykjavíkur hefur verið farsælt og hann hefur einnig skrifað mikið fyrir og Caput-hópinn og einstaka hljóðfæraleikara innan hans gegnum tíðina .
Nú vinnur hann að nokkrum sólóstykkjum fyrir tónleikaröðina 15:15 sem Eydís Franzdóttir hefur veg og vanda af .
" Ég hef verið svo heppinn að tónlistarmenn leita mikið til mín .
Ætli ég skrifi ekki bara svona góða tónlist ? " segir hann og hlær .
" Það er mjög mikilvægt að fá verk sín flutt , alveg sama hvort tónlist er góð eða slæm .
Flutningur gerir hvort tveggja : Hjálpar tónskáldinu og hjálpar áheyrendum að mynda sér skoðun og greina kjarnann frá hisminu .
" Að yfirstandandi verkefni loknu ætlar Sveinn að halda áfram með stærri hljómsveitarverk sem hann haft í smíðum .
" Atli Heimir og Jón Nordal hafa lengi hvatt mig til að spreyta mig á þeim vettvangi og núna er ég staðráðinn í að taka þá á orðinu .
Það væri óskandi að Sinfóníuhljómsveit Íslands væri jafnhvetjandi .
Það heyrist ekki bofs frá henni .
Ég er að nálgast fimmtugt en samt hefur Sinfónían aldrei beðið mig um neitt .
Fjöldi annarra tónskálda hefur sömu sögu að segja , einkum þau yngri .
Hljómsveitin er af einhverjum ástæðum rög við að flytja nýja íslenska músík .
Ef hún gerir það ekki hver gerir það þá ? " Sveinn lifir alfarið á tónsmíðum .
Spurður hvernig það gangi setur hann upp glott .
" Það er ekki hægt að lifa af þessu en ég geri það samt .
Ég er löngu orðinn vanur því að eiga aldrei pening en eins og þú sérð lifi ég ágætlega , " segir Sveinn og horfir í kringum sig í stofunni .
" Lykilatriðið er að hugsa ekki um skortinn .
" Lifir fyrir tónsmíðarnar Sambýliskona Sveins er Margrét Pétursdóttir hjúkrunarfræðingur og eiga þau tvær dætur .
Þóru Margréti , sem leggur stund á víólunám í Hollandi , og Ásu Mörtu menntaskólanema .
Að sögn Sveins ætlar sú síðarnefnda að leggja eitthvað annað en tónlist fyrir sig í framtíðinni .
" Báðar þessar stelpur eru með bein í nefinu .
Ég hef engar áhyggjur af þeim .
" Líf Sveins Lúðvíks Björnssonar hverfist um tónlist .
Spurður hvort hann eigi sér einhver önnur hugðarefni nefnir hann helst útivist og hreyfingu .
" Ég sit allan daginn í vinnunni og hef því ákaflega gott af hreyfingunni .
Við Trýna förum í göngutúra tvisvar á dag .
Það má ekki minna vera .
Meðan sjónin var betri hafði ég gaman af því að ferðast um landið og njóta náttúrunnar en er að mestu hættur því núna .
Annars eru þetta bara tónsmíðar og meiri tónsmíðar .
Ég lifi fyrir þær ! " 