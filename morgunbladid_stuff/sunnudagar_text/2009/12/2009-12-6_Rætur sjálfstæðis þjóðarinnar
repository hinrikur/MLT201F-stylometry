Ísland er sjálfstæð þjóð .
En það er ekkert sjálfsagt við það .
Íslendingar voru undir erlendri krúnu öldum saman , þar til 17. júní árið 1944 .
Og harðbýlið svo mikið að Íslendingum fjölgaði ekki í 900 ár .
Engu að síður litu Íslendingar á sig sem þjóð ; sjálfstæðið bjó í huganum og var formgert á Þingvöllum .
Auðvitað má rekja það að hluta til einangrunar landsins en ekki síður ríkrar sögu og menningararfleifðar .
Þess vegna er mikilvægt að halda vel utan um söguna .
Og liður í því er bréfin og skjölin og munirnir sem Íslendingar geyma á söfnum þjóðarinnar , þar sem finna má merkilegar heimildir um liðna tíð .
Nýverið barst Borgarskjalasafninu ómetanleg gjöf með skjölum og munum úr eigu Ólafs Thors , forsætisráðherra og formanns Sjálfstæðisflokksins .
Ólafur sat á þingi og var forystumaður í íslenskum stjórnmálum í fjóra áratugi .
Enginn hefur oftar verið forsætisráðherra en hann .
Stjórnmálasaga hans spannar kreppuárin , heimsstyrjöldina síðari , stofnun lýðveldis og inngöngu Íslands í Atlantshafsbandalagið .
Hans verður ávallt minnst fyrir forgöngu hans í landhelgismálinu og fyrir að hafa lagt grunn að viðreisnarstjórninni .
Í þessu blaði er fjallað um gjöf afkomenda Einars H. Kvarans á bréfasafni , sem afhent verður 10. desember , og varpar ljósi á merkan tíma í sögu þjóðarinnar .
Í bréfasafninu eru nokkur bréf frá Valtý Guðmundssyni , sem eru til merkis um að Íslendingar komu til greina við afhendingu nóbelsverðlauna snemma á þriðja áratugnum og að Einar H. Kvaran var nefndur í því samhengi .
Stuttlega er komið inn á það í ævisögu Einars , Í nærveru sálar , sem skrifuð var af Gils Guðmundssyni , en þar segir að um sumarið 1923 hafi birst grein í sænsku blaði um að tímabært væri að Íslendingar fengju nóbelsverðlaunin og að stungið hefði verið upp á því að Einar yrði fyrir valinu .
En málið kom fyrr til tals innan nóbelsnefndarinnar því Valtýr skrifaði Einari 16. nóvember árið 1922 : " Nóbelsnefnd Vísindafélagsins sænska skrifaði mér í fyrra , að samþykkt hefði verið að bjóða mér ( líkl .
sem prófessor í ísl. tungu og bókmenntum ) að koma fram með tillögur um veitingu á nóbelsverðlaunum í bókmenntum fyrir 1922 .
En ég var þá svo önnum kafinn að ég gat ekki snúist við því ...
Þar sem ég nú býst við , að tilboðið standi áfram og hef skilið þetta tiltæki nefndarinnar ( með að snúa sér til mín ) svo , að henni mundi ljúft , að einhver íslenzkur rithöfundur yrði þessara verðlauna aðnjótandi , þá vildi ég gjarnan stuðla að því , að svo mætti verða .
Og ég sé þá ekki annan líklegri en þig .
" Valtýr skrifaði svo aftur 10. febrúar árið 1923 : " Ég sendi " innstilling " mína til nóbelsnefndarinnar 26. jan. ( þorði ekki að gera það seinna , þar sem ekki er tekið tillit til neins , sem kemur eftir 1. febr .
) .
Hún var 64 bls. í " kvarti " ...
Ég vona að það verði ekki mér að kenna , ef þú færð ekki verðlaunin , því ég varði til þess hálfs annars mánaðar vinnu og reyndi að brúka það vit , sem mér er áskapað .
Ég býst við – eftir verðlaunareglunum að dæma – að allt komi til að velta á Sögum Rannveigar ...
Skyldi svo fara ( sem ég fastlega vona ) , að þú fengir nóbelsverðlaunin , væri gott að hér lægi góð mynd af þér .
Og gætir þú máski sent mér eina við tækifæri .
En ekki liggur á því .
" Ekki gekk þetta eftir , Íslendingar máttu bíða rúma þrjá áratugi enn eftir nóbelnum , og skrifaði Valtýr 17. nóvember árið 1923 : " En " ekki er öll nótt úti enn " , sagði draugurinn , og ert þú ekki sá fyrsti , sem ekki hefur sigrað í fyrstu atrennu , og þó fengið verðlaunin síðar .
" Og þetta er aðeins brot af því sem bréfasafnið hefur að geyma , sem nú verður hýst á þjóðdeild Landsbókasafnsins , innan um ótal merkileg bréf Íslendinga fyrr og síðar .
Það er öllum þjóðum nauðsynlegt að þekkja sína sögu og byggja á lærdómi eldri kynslóða .
