Krafan um aukið lýðræði , aukna þátttöku hins almenna borgara í ákvörðunum um mál , sem hann varða , hefur verið undirtónn í þjóðfélagsumræðum allt þetta ár og er að brjótast fram með ýmsum hætti .
Borgarstjórn Reykjavíkur samþykkti hinn 1. september sl. að ráðast í tilraunaverkefni á þessu sviði .
Íbúum einstakra hverfa var gefinn kostur á að kjósa í netkosningu um forgangsröðun " fjármuna til smærri nýframkvæmda og viðhaldsverkefna í hverfunum í tengslum við gerð fjárhagsáætlunar fyrir árið 2010 " , eins og sagði í ávarpi Hönnu Birnu Kristjánsdóttur borgarstjóra á netinu .
Niðurstaðan var mjög athyglisverð .
Tæplega 6.000 Reykvíkingar á 16. aldursári og eldri tóku þátt í netkosningunni .
Í átta af tíu hverfum settu íbúarnir umhverfi og útivist efst á blað og tiltekin verkefni á því sviði .
Á næsta ári verður ákveðnum fjármunum varið til framkvæmda og viðhalds í hverfunum í samræmi við óskir íbúanna .
Um þessa niðurstöðu sagði Gunnar Helgi Kristinsson , prófessor í stjórnmálafræði við Háskóla Íslands : " ...
má segja , að meiri fjöldi íbúa hafi tekið þátt í að taka bindandi ákvarðanir um forgangsröðun verkefna í sínum hverfum en nokkur dæmi eru til á Íslandi ...
" Þetta tilraunaverkefni Reykjavíkurborgar í að auka þátttöku borgarbúa sjálfra í ákvörðunum um meðferð fjármuna þeirra mun áreiðanlega marka tímamót í rekstri sveitarfélaga á Íslandi .
Ganga má út frá því sem vísu , að Reykjavíkurborg muni þróa þessi vinnubrögð áfram á næstu árum og taka stærri skref í þessa átt .
Og líklegt má telja , að önnur sveitarfélög fylgi í kjölfarið .
Þetta er til fyrirmyndar .
Ekki kemur á óvart , að þessi tímamót verði í borgarstjóratíð Hönnu Birnu Kristjánsdóttur .
Hún varð ásamt Birni Bjarnasyni fyrst til þess úr hópi forystumanna Sjálfstæðisflokksins , að taka fyrir nokkrum árum undir hugmyndir um aukið lýðræði með beinni þátttöku almennra borgara í ákvörðunum .
Og hefur auðvitað unnið afrek í borgarstjórn Reykjavíkur með því að setja niður deilur manna á milli og auka samráð á milli fulltrúa flokka í borgarstjórninni .
Netmiðillinn eyjan.is hafði forgöngu um það í síðustu viku að efna til þjóðarkosningar um ríkisábyrgð vegna Icesave , sem lauk í fyrradag , fimmtudag .
Þessi " þjóðarkosning " fór fram í krafti forrits , sem hannað hefur verið í tengslum við Íslendingabók Íslenskrar erfðagreiningar og Friðriks Skúlasonar og hefur verið gefið það fallega nafn ÍslendingaVal .
Til þess að nálgast atkvæðaseðilinn þurfti kjósandi að fara inn í " rafræn skjöl " eins og það heitir alla vega í einkabanka Landsbankans .
Eftir að atkvæðaseðillinn var fundinn var eftirleikurinn auðveldur .
Þessi tilraun eyjunnar.is sýndi , að kerfið sem slíkt gengur upp og hægt er að framkvæma kosningu með þessum hætti .
En jafnframt leiddi hún í ljós ákveðna veikleika , sem væntanlega verður reynt að sníða af í næstu atrennu .
Í fyrsta lagi er auðvitað ljóst , að ekki hafa allir kjósendur aðgang að heimabanka .
Þetta kemur glöggt í ljós í minni þátttöku elstu aldursflokkanna en annarra .
Er hægt að finna skynsamlega lausn á þessu ? Í annan stað var engar leiðbeiningar að finna í heimabönkum um hvar atkvæðaseðilinn var að finna .
Alla vega þurfti sá kjósandi , sem hér skrifar , að finna atkvæðaseðilinn af eigin rammleik .
Vel má vera , að leiðbeiningar hafi verið að finna á eyjunni.is , en þær hefðu þurft að vera á forsíðu heimabankanna .
Eru bankarnir eitthvað feimnir við að veita slíkar upplýsingar þar ? Í þriðja lagi sýnir reynslan af tilraun eyjunnar.is að til þess að tryggja mikla þátttöku þarf lengri aðdraganda og miklu meiri kynningu á meðal almennings .
Í fyrrnefndu tilraunaverkefni Reykjavíkurborgar kom í ljós , að í hvert sinn , sem netkosningin var kynnt með einum eða öðrum hætti opinberlega , tók þátttakan kipp .
Þjóðarkosning eyjunnar.is um Icesave opnar hins vegar nýjar víddir í þátttöku almennings í ákvörðunum um málefni , sem varða almannahag .
Aðferðin , sem notuð er , sýnir , að aðilar utan stjórnkerfisins geta tekið höndum saman um slíka atkvæðagreiðslu , jafnvel þótt stjórnkerfið sé því mótfallið .
Mjög almenn þátttaka í slíkri þjóðarkosningu hlyti að hafa þau áhrif , að stjórnmálamenn hugsuðu sig um tvisvar áður en þeir gengju gegn þjóðarvilja , sem þannig birtist .
Þjóðarkosning eyjunnar.is nú er að mörgu leyti ígildi öflugrar skoðanakönnunar og þegar horft er til niðurstöðu hennar ásamt því að hátt í 40 þúsund manns hafa skrifað undir áskorun til forseta Íslands um að vísa Icesave-málinu til þjóðaratkvæðagreiðslu væri óskynsamlegt af stjórnvöldum að taka ekki tillit til þeirra viðhorfa , sem þar koma fram .
Núverandi ríkisstjórn gæti rétt hlut sinn í Icesave-málinu með því að leggja þá ákvörðun undir dóm þjóðarinnar , hvort veita eigi umrædda ríkisábyrgð .
Þau rök Steingríms J. Sigfússonar , fjármálaráðherra og formanns Vinstri grænna , að ekki henti að leggja slíka ákvörðun undir atkvæði kjósenda ganga ekki upp .
Þetta sama fólk á að borga og það er lýðræðislegur réttur þess að taka þá ákvörðun sjálft .
Þessi tvö mál , netkosning Reykjavíkurborgar og þjóðarkosning eyjunnar.is , eru skýr vísbending um að hugmyndir um að auka þátttöku almennings í mikilvægum ákvörðunum , sem varða landsmenn eða íbúa einstakra sveitarfélaga miklu , eru að fá byr undir báða vængi .
Þau eru vísbending um að samfélagið er hægt og bítandi að finna sér leið út úr þeim ógöngum , sem bankahrunið sýndi , að við vorum komin í .
