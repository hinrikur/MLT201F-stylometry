" Mörg þessara verka hef ég ekki séð lengi , " segir Ásgerður Búadóttir , veflistakonan kunna , þegar hún flettir nýrri bók sem var að koma út um feril hennar en í bókinni eru myndir af hennar kunnustu veftum .
Ásgerður lagði ekki stund á vefnað í skóla en gerði miðilinn engu að síður að sínum , á persónulegan hátt .
Ég er bara alveg undrandi á því hvað ég hef unnið mikið , " segir Ásgerður Búadóttir veflistakona , lítur upp úr bókinni sem hún er að fletta , og hlær .
Hún er nýbúin að fá í hendurnar eintak af þessari veglegu bók , Veftir , sem kom út í vikunni og fjallar um langan feril hennar sjálfrar .
Ásgerður er einn markverðasti og kunnasti veflistamaður þjóðarinnar .
" Mörg þessara verka hef ég ekki séð lengi .
Þau líta bara nokkuð vel út , " segir hún .
Ásgerður verður níræð á næsta ári og er heiðurslaunaþegi alþingis .
Hún lagði vefstól sínum fyrir nokkrum árum en var virk í sýningarhaldi fram undir aldamótin .
Vefti Ásgerðar , en það heiti notar hún yfir vefina , má sjá víða á opinberum stöðum , í söfnum og stofnunum , en mörg verkanna eru einnig í einkaeigu .
Þegar við drukkum kaffi saman í vikunni rifjaði hún upp árin í Handíða- og myndlistaskólanum .
" Það voru góðir strákar með mér í skólanum , Karl Kvaran og fleiri .
Ég hef nú oftast verið hógvær fyrir hönd verkanna minna , og það hefur ágerst , en ég var líklega bara nokkuð ánægð með mig þegar ég var ung , ég fann vel hvað ég gat , " segir hún .
Það er býsna merkilegt hvernig ferill Ásgerðar þróaðist .
Hún nam aldrei vefnað , heldur fór í framhaldsnám í málaradeild við listaakademíið í Kaupamannahöfn .
Hún kenndi síðan teikningu áður en hún fann sér farveg í vefnaðarlistinni , grein sem hafði ekki verið sinnt í listrænum skilningi hér .
Ásgerður segir að hinn áhrifamikli kennari Kurt Zier hafi haft mikil áhrif á þá ákvörðun hennar að feta þessa braut .
" Kurt Zier ýtti við mér , " segir hún .
" Hann var mjög áhugasamur um vefnaðinn og hafði mikil áhrif á mig sem kennari .
" Fyrirmyndir metnaðarfulls vefnaðarlistamanns voru ekki á hverju strái .
" Við fórum til Frakklands þar sem ég sá franskan vefnað en hann var allt annars eðlis en það sem ég var að gera .
En ég kynntist snjöllum norrænum konum sem voru að fást við svipað og ég .
" Aðalsteinn Ingólfsson segir í bókinni að Ásgerður hafi á námsárunum orðið afhuga málverkinu , það hafi verið hætt að svara kalli tímans .
" Það lá einhvern veginn í loftinu að olíumálverkið hafði ekki lengur hlutverki að gegna ; að þeir viðsjálu tímar sem fylgdu í kjölfar heimsstyrjaldarinnar krefðust annarra viðhorfa .
" Þurfti að leita innra með mér eftir lausnum Ásgerður segir að efniskenndin hafi verið eitt af því sem dró hana að vefstólnum .
" Stundum stóð ég svo við vefinn og hugsaði : hvað á ég eiginlega að gera næst ? Ég hafði ekki lært það , " segir hún og brosir .
" Þá þurfti ég að leita innra með mér eftir lausnum .
En þetta kom allt .
" Ásgerður hlaut gullverðlaun árið 1956 á alþjóðlegri list- og handverkssýningu í Þýskalandi , fyrir eitt af fyrstu verkunum sem hún óf , fígúratíft verk .
" Ég vildi helst henda þessu verki , " segir hún og horfir yggld á svip á mynd af því .
" Ég var hér komin í eitthvað sem hentaði mér ekki .
" Eftir þetta varð myndgerð verka Ásgerðar óhlutbundin og hún segir að í því efni hafi vinir sínir og félagar frá skólaárunum að vissu leyti vísað veginn .
Hún bendir á verk frá 1961 þar sem hún segist vera farin að ná því sem hún sóttist eftir í miðlinum .
" Við Sigvaldi Thordarson arkitekt skiptumst á verkum .
Hann fékk þetta verk frá mér og ég fékk teikningar að húsinu okkar í Karfavoginum , " segir hún .
" Þetta er eitt fyrsta verkið þar sem ég er að fara af alvöru inn í vefinn , miðillinn er farin að taka ráðin af mér .
" Verklag Ásgerðar var þannig að hún gerði fyrst skissur og vann síðan á maskínupappír á gólfinu stærri skissu í sömu stærð og hún ætlaði verkinu að vera .
Hún var síðan iðulega um tvo mánuði með hvert verk í vefstólnum .
" Þegar ég var byrjuð á verki var ekki hægt að bakka .
Ég varð að halda áfram – eða henda verkinu og það gerði ég stundum .
Þannig varð það að vera .
Ég þurfti því eiginlega alltaf að hugsa verkið frá upphafi til enda .
" Ásgerður fór smám saman að vinna meira með þrívíddaráhrif í vefnaðinum , fyrst með röggvavef , rýja , sem hún notaði allt til 1967 er hún uppgötvaði hrosshárið sem efnivið , en hún litaði hárin og felldi í veftina .
" Í hrosshársverkunum var ég komin með mitt .
Það fannst mér takast vel .
Ég sýndi oft erlendis og var mikið spurð út í hrosshárið .
" Hún bætir við að þegar breytingar hafi orðið á nálgun og tækni hafi það gerst smám saman , það hafi komið af sjálfu sér .
Hún hafi þó alltaf skoðað verk annarra , til dæmis á vefnaðartvíæringnum í Lausanne í Sviss sem hún sótti reglulega .
Ásgerður segist einnig hafa orðið fyrir áhrifum af og unnið út frá náttúrunni .
Verkið " Þar sem eldurinn deyr " sé þannig unnið út frá Kröflueldum sem loguðu á þeim tíma .
" Ég hef alltaf verið áhrifagjörn á þann hátt og þarna fylgdist ég vel með fréttum , því sem var að gerast við Kröflu .
Eldar loguðu og það fór svona inn í mig .
" Ásgerður hefur átt glæsilegan feril , eins og bókin sýnir , en það var oft erfitt að samhæfa listsköpunina og heimilishaldið , segir hún .
" Það var oft erfitt að finna tíma í verkið .
Ég átti þrjú börn og var með drykkjumann á heimilinu .
Það var oft erfitt .
" En veflistin var hennar form .
" Þetta gat verið krefjandi starf en ég var alltaf ánægð í því , " segir hún .
Margvíslegir eiginleikar Veftir nefnist ný og glæsileg bók um feril Ásgerðar Búadóttur ( f. 1920 ) sem Uppheimar gefa út .
Ritstjóri bókarinnar og meginhöfundur er Aðalsteinn Ingólfsson listfræðingur en Guðbergur Bergsson ritar formála .
Í bókinni er rakinn ferill Ásgerðar frá skólaárunum í Handíða- og myndlistaskólanum á fimmta áratug liðinnar aldar , og allt þar til hún settist í helgan stein .
Birtar eru myndir af 58 verkum listakonunnar , sem hún kallar vefti , og að auki fjöldi teikninga frá námsárum hennar .
Sambland af málverki , höggmynd , lágmynd og minnisvarða Í formála sínum , " Ásgerður Búadóttir og tíminn " , rifjar Guðbergur upp fyrstu kynni sín af listakonunni .
" Seinna gerði ég mér grein fyrir , vegna áhuga á vefnaði , " skrifar hann , " að engum hefur tekist jafn vel og henni með sérstöku handbragði að sameina í vefnaði margvíslega eiginleika myndverksins : efnið , litina , formið og innihaldið .
Þetta í sameiningu verður hjá henni ofin myndheild , sambland af málverki , höggmynd , lágmynd og minnisvarða .
" Ásgerður nam við Handíða- og myndlistarskólann á árunum 1942-26 og var við málaradeild Vilhelms Lundström við Konunglega listaháskólann í Kaupmannahöfn árin 1946-1949 .
Hún kenndi teikningu í upphafi sjötta áratugarins og hóf að vefa fyrir alvöru árið 1952 .
Árið 1956 hlaut hún gullverðlaun á 8 .
Alþjóðlegu list- og handverkssýningunni í München fyrir vefnað .
Frá því snemma á sjöunda áratugnum hélt hún reglulega einkasýningar , auk þess að taka þátt í fjölda samsýninga , hér heima og erlendis .
" Ásgerður Búadóttir er einn ferskasti og markverðasti myndlistarmaður þjóðarinnar ...
verk hennar búa yfir safa og vaxtarmagni sem hafið er yfir tíma og rúm , " skrifaði Bragi Ásgeirsson gagnrýnandi Morgunblaðsins um sýningu hennar í Listasafni Íslands árið 1994 .
