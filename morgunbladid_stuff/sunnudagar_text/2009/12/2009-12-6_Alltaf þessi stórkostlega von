Heyrðu , myndin er vel gerð , en auðvitað er þar sumt sem ég hefði ekki viljað upplifa , " segir Einar Pálmi Árnason um heimildarmyndina Sigur í tapleik , sem sýnd verður í Sjónvarpinu á þriðjudagskvöld .
Myndin er úr smiðju Einars Más Guðmundssonar og fjallar um lífið í kringum fótboltalið SÁÁ .
Og Einar Pálmi datt inn í myndina þegar hann tók að sér þjálfun liðsins í utandeildinni , en hann þjálfaði alla yngri flokka KA í mörg ár .
Tvístraðar fjölskyldur " Ég var spurður hvort ég væri tilbúinn að taka að mér þessa stráka , " segir hann .
" Og þegar tökur hófust á heimildarmyndinni fengu þeir brennandi áhuga á mér , þessir höfðingjar , eftir að hafa kynnst mér og minni sögu .
En auðvitað er myndin fyrst og fremst um unga drengi , sem hafa farið í harða neyslu vímuefna og eru að koma sér aftur á réttan kjöl .
Hún sýnir að til er leið út úr þessu .
En þetta er ekki kennslumyndband fyrir stórklúbba í evrópskri knattspyrnu , " segir hann og hlær .
– Þú lætur í þér heyra á hliðarlínunni .
" Já , já , ég spilaði auðvitað mikið , upp alla yngri flokkana , en drakk mig svo út úr íþróttinni , eins og þessir ungu menn gerðu líka .
En á þeim tíma var ekki komið SÁÁ .
Ég fór að þjálfa þegar ég hætti að sparka , þá ungur maður á miðjum þrítugsaldri , og þjálfaði í töluverðan tíma .
Þorvaldur Örlygsson var hjá mér frá því hann var gutti þar til hann undirritaði samning við Forest .
Og svo ég komi því nú að fyrir Guðjón Þórðarson vin minn , þá var kjarninn í liðinu sem vann eina Íslandsmeistaratitil KA , árum saman hjá mér í yngri flokkunum .
" – Hvenær fórstu fyrst í meðferð ? " Ég fór á Silungapoll , 24 ára gamall .
Það þótti ungt þá .
" – Og er ungt ? " Það þykir það ekki í dag , því miður .
Við erum með 14-16 ára stúlkur ófrískar inni á Vogi , en fordómarnir eru slíkir , að enginn talar um það .
Ef til vill af því að veislan er að vera í vímu um helgar , jafnt hjá fjölmiðlafólki sem stjórnmálamönnum , og því erfitt að fjalla um þetta .
Mér finnst það skrýtið að læknar skuli ekki viðurkenna þennan sjúkdóm , eins og sykursýki eða aðra sjúkdóma , því ég hef farið í meðferð með skurðlæknum og þingmönnum , og veit að alkóhólismi fer ekki í manngreinarálit .
" – En hann lýsir sér öðruvísi .
" Já , fylgikvillarnir eru auðvitað aðrir , klukkan sjö á föstudegi dettur maður ekki í sykursýki , öfugt við áfengi eða annað sterkara .
Og maður særir ekki ástvini sína með því að vera sykursjúkur eða rænir skartgripaverslun með insúlínsprautu .
En það er enginn sjúkdómur eins .
" Lán í óláni – Þið unnuð ekki deildina ? " Nei , stóri sigurinn var að koma aftur á fót knattspyrnuliði , fá 40 til 50 stráka , nýkomna úr grenjunum á Hverfisgötu , úr harðri neyslu vímuefna , til að mæta á æfingar , spila leiki , halda hópinn í rútunni , borða og grilla saman .
Sigurinn var að fá þessa stráka til að koma úr hryllilegum kringumstæðum inn í normið .
Þeir voru fullir sektarkenndar , ótta , kvíða , samviskubits ; það biðu þeirra jafnvel dómar og fjölskyldurnar voru tvístraðar .
Þeir mættu upp í Egilshöll , stuð í stuð , bakvörðurinn skuldaði kannski einhverjum úr liðinu pening , en það vannst sigur ! Það var sterk upplifun að sjá þennan stóra hóp þjappast inn í gamla áhugamálið sitt .
Þarna voru strákar sem hefðu farið alla leið í landsliðið ef ekki hefði verið fyrir þennan sjúkdóm , höfðu til þess alla hæfileikana og taktana .
" Einar Már sest við borðið og segir um nafna sinn , sem fellur í myndinni , en náði sér svo vel á strik á nýjan leik : " Það hafa margir spurt : " Hver leikur hann ? " En kjarni málsins er sá , að Einar situr hér í dag , við erum að tala saman og fyrir mér er Einar í grænu peysunni sögumaðurinn í myndinni .
Það er Einar í núinu .
En hitt er hvernig Einar getur orðið ef hann fellur .
" " Það var heppni ...
eða já , lán í óláni , að þið skylduð ná mér , " segir Einar Pálmi .
" Við ætluðum að gera öðruvísi mynd , en heimildarmynd er þannig að veruleikinn kemur upp í hendurnar á manni og myndin verður ekki öðruvísi en heimildin , " segir Einar Már .
" Við ætluðum að skoða ýmsa staði sem orðið hefðu á vegi hans , bæði þegar hann leitaði hjálpar og þegar hann sökk djúpt , en svo var þetta útkoman .
Við vönduðum okkur og bárum það svo undir nafna .
Og kjarninn er ekki sá að sýna hve illa er komið fyrir drykkjumanni , heldur muninn á þessum tveim mönnum , Einari sem er í lausninni , eins og við segjum , og hinum .
" – En af hverju tókst þú að þér þetta efni ? " Mér var boðið að gera þessa heimildarmynd , " segir Einar Már , örlítið hikandi , " ég hef fjallað mikið um þessi mál og svo er ég sjálfur í liðinu .
" Þeir hlæja báðir .
" Þökkum liðið , " segir Einar Pálmi .
" Alkóhólismi hefur alltaf leitað á mig sem umfjöllunarefni , " heldur Einar Már áfram .
" Þannig var það líka á meðan ég drakk sjálfur , eftirminnilegar persónur hafa skapast með þeim hætti , til dæmis afinn í Fótsporum á himnum .
Síðan missti ég sjálfur tök á áfengisneyslunni og leitaði mér hjálpar , sem gaf mér enn dýpri sýn á þennan vanda .
" Hann brosir út í annað .
" Ég tekst á við þennan tíma í ljóðabókinni Ég stytti mér leið framhjá dauðanum og skáldsögunni Rimlar hugans .
Segja má að myndin sé að töluverðu leyti framhald af þessum verkum .
Ég hef áður skrifað handrit að kvikmyndum , er skrifaður einn fyrir Englum alheimsins og skrifaði Börn náttúrunnar og Bíódaga með Friðriki Þór .
En í heimildarmyndum , ekki síst um þetta efni , verða ýmsar óvæntar uppákomur á vegi manns .
" Enn hlæja báðir .
" Þá er maður ekki beinlínis að semja , því heimildirnar fara sína leið .
Ég mætti stundum og fylgdist með leikjunum , en fékk þá Bjarna Grímsson , Árna Benediktsson og Ara Matthíasson til að halda þeim heimildum til haga .
" – En þú klæddist ekki stuttbuxum ? " Nei , mér stóð það ekki til boða , " segir hann og hlær .
" Mínum knattspyrnuferli lauk fyrir löngu .
Ég held mig við sundlaugarnar .
En ég sá strax kjarnann í efninu og það var ýmislegt sem ég vissi að myndi gera sig í mynd , eins og æðruleysisbænin .
Þannig að mín fingraför eru á knattspyrnunni upp að vissu marki .
En það sem vakti áhuga minn voru mennirnir .
Við Einar vorum málkunnugir , en ég þekki Eyþór Frímannsson betur , hina aðalpersónuna .
Svo tók ég viðtal við fleiri og hefði getað lengt myndina ; efnið var ótæmandi .
En þegar handrit er skrifað verður að halda sig við aðalatriðið og saga Einars Pálma tók yfirhöndina , enda var hann leiðtoginn í liðinu .
Eins og Billy Preston sagði : " That ' s the way God planned it .
" Það var eins og aðrir tækju leikstjórnina yfir .
" " Já-á , " segir Einar Pálmi .
Enn hlær hann .
Létt yfir norðanmönnum .
Og Einurum .
Haldið út í óvissuna " Aðeins brotabrot af samtölunum við Einar og Eyþór komst í myndina , " segir Einar Már .
" En Friðrik Þór kenndi mér að taka í burtu það sem er gott og manni þykir vænt um , ef það er nauðsynlegt til að styrkja heildina .
Það má segja að myndin hafi skrifað sig sjálf .
Þetta er svolítið skylt skáldsögu að því leyti ; maður leggur af stað , veit hvert förinni er heitið , en villist eða sér skemmtilegri leiðir – og heldur út í óvissuna .
" – Myndin stendur undir nafni .
" Fótboltinn er táknrænn fyrir þessa baráttu , " segir Einar Már .
" Fyrirfram er staðan oft vonlaus , en þó er alltaf þessi stórkostlega von .
Það er þemað í ljóðabókinni Ég stytti mér leið framhjá dauðanum , að mönnum verður fyrst ljóst hvað lífið er stórkostlegt þegar þeir hafa klúðrað því .
Þá rennur upp fyrir þeim ljós .
Það er sigur í tapleik .
" – Þetta er líka innblástur fyrir þjóðina ? " Já , svona er staðan í dag .
Við getum sigrað í þessum tapleik .
Við ræddum það raunar lengi , ég og nafni , þegar ég tók viðtölin skömmu eftir hrun , hverjar væru hliðstæður þjóðfélagsins og áfengisneyslunnar ; þessar hliðstæður sem birtast í stjórnleysi alkóhólismans og græðgisvæðingu samfélagsins .
Og líka í því hvernig stjórnvöld , sem lenda í varnarstöðu , grípa til skýringa sem minna á skýringar alkóhólistans .
" " Við vorum með tvö dæmi um risafyllirí fyrir framan okkur þegar við unnum myndina , annarsvegar það sem myndin fjallar um og svo þjóðina í heild sinni , " segir Einar Pálmi .
– Og þú hefur hrópað inn á völlinn , eins og Einar Pálmi gerði í myndinni ! " Á vissan hátt , " segir Einar Már .
" Nú veit ég ekki hvort ég var bakvörður eða í hvaða stöðu ég var .
En Hvítbókin ber með sér , að ég nýti mér kerfið sem við notum til að sigrast á sjúkdómnum , til að takast á við mein samfélagsins .
Það að hafa fengið innsýn í veröld alkóhólismans hefur dýpkað skilning minn á þjóðfélaginu .
Þó að ég viti það líka , að alkóhólismi á sér ekki nema að takmörkuðu leyti félagslegar skýringar , því sjálfur sjúkdómurinn verður til í huganum og ef hann er ekki þar fyrir , þá þróast hann .
Það veit enginn hvort hann fæðist alkóhólisti eða verður það , en þegar maður er orðinn alkóhólisti skiptir það engu máli .
Í bankahruninu kenndi hver öðrum um og þjóðfélagið varð meðvirkt að finna skýringar , sem liggja í félagslega veruleikanum , eins og að hafa átt erfiða æsku ...
" " ...
og verið lokaður inni í kústaskáp sex ára , " skýtur Einar Pálmi inn í .
" Þegar tilraunir er gerðar á öpum og hundum , þá laðast ákveðinn hópur að áfenginu , en það hefur ekkert með misnotkun að gera , þannig að slíkar skýringar eru oft lítið haldreipi , " segir Einar Már .
– Hvað fannst liðinu um myndina ? " Strákarnir voru ánægðir , " segir Einar Már .
" Enda stóð aldrei til að sækja skýringar eða afsakanir , þetta er ekkert öðrum að kenna .
Þetta eru stoltir menn sem hafa frá miklu að segja , mjög klárir og skemmtilegir .
Og þetta fall sem er í myndinni gerir hana enn sterkari .
Kona sem séð hafði myndina , og á ekki í neinum vandræðum með áfengi , sagði við mig að nú horfði hún allt öðrum augum á útigangsmenn .
Hún hefði verið full af fordómum , þetta væri fólk sem kæmi henni ekki við , en nú hugsaði hún með sér að það ætti sér sögu , væri menntað og ætti börn .
Í kjarnann er þetta sama sagan og ég segi í Englum alheimsins og Rimlum hugans .
Nema þetta er heimildarmynd og fólk getur séð það í sjóndepli , til dæmis hvað Einar í báðum þessum hlutverkum , hefur mikið að gefa .
" " Þetta er rússíbanasyndróm , " segir Einar Pálmi .
– Hvernig líður þér í dag ? " Ég hef það fínt , " svarar hann .
" Hvernig viltu að ég svari þessu ? Ég er bara frjáls og ánægður einstaklingur , rek mitt eigið fyrirtæki , borga mína skatta og skyldur .
" – Það er nú meira en flest fyrirtæki ! " Já , ég er eftirsóttur , hef engan tíma til þess að sitja í viðtölum , " segir hann og hlær .
" Myndin eykur hróður hans , " segir Einar Már .
" Annaðhvort það eða ég fæ aldrei kúnna aftur , " svarar Einar Pálmi .
" Ég hef engar áhyggjur af því að sú verði raunin , " segir Einar Már .
" Svo við peppum upp sjálfsvitund þjóðarinnar , þá sýndum við myndina á kvikmyndahátíð í Danmörku og af því tilefni var efnt til umræðufundar um alkóhólisma .
Þá fengum við spurningar frá áhorfendum um það , hvernig mennirnir þyrðu að vera í mynd og segjast vera alkóhólistar .
Það er ennþá bannorð í Evrópu og sama viðhorf heyrði ég um daginn í Frakklandi .
En hér á Íslandi þekkjum við orðið svo marga sem hafa fengið þessa hjálp , það finnst einhver í hverri fjölskyldu eða vinahópi .
Og þetta er ekkert feimnismál lengur .
Ég er hvorki marktækari né ómarktækari , þótt ég hafi farið í áfengismeðferð .
" Stutt þögn .
" Ja , frekar marktækari , " bætir hann við .
Þeir hlæja .
" Gott hjá þér , " segir Einar Pálmi .
" Þannig að ég er þá mjög marktækur maður , miðað við allar mínar meðferðir ! " " Fæstir sem leita sér hjálpar á þessu sviði upplifa það sem neina hömlun , " segir Einar Már .
" Það er frekar að þeir öðlist fleiri tækifæri .
Við viljum gott þjóðfélag , þar sem menn hafa færi á að bæta ráð sitt .
Og það má gilda á öllum sviðum mannlífsins ! " " Þess vegna finnst mér mikilvægt að sýna þessa mynd í skólum og á vinnustöðum , " segir Einar Pálmi .
" Eina mottóið sem ég hef í lífinu er að dæma ekki annað fólk .
En svo bættist við , þegar útgáfa á því blaði hófst , að ég ætla aldrei í Séð & heyrt .
" Einar Pálmi og Einar Már ræða sigrana í lífinu , líka í ósigrunum .
