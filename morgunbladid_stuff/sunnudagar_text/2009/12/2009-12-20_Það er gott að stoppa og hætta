Fyrir stuttu kom út bókin 1001 Okkur þar sem safnað er saman 1001 teikningu eftir Hugleik Dagsson og byggist á bókaröð sem hann hefur haldið úti nokkur undanfarin ár .
Ekki er Hugleikur þó bara að byggja á fornri frægð , því sitthvað er í bókinni sem fáir hafa séð og hann nefnir sérstaklega " auka-aukabók " sem hann gaf út í takmörkuðu upplagi á Þorláksmessu í fyrra .
" Sú bók , sem ég heftaði sjálfur og límdi , hét Ekki okkur og er nánast ófáanleg í dag , en hún er þó í það minnsta þarna , nánast óútgefnar teikningar má segja .
" Ekki meira ógeð – eða hvað ? Aukaaukabókin Ekki okkur kom aðdáendum Hugleiks nokuð á óvart því næstu bók þar á undan , Jarðið okkur , lauk þannig að ekki væru líkur á frekari " Okkur " -hryllingi úr penna hans .
Með 1001 má þó segja að það sé opinbert , Hugleikur hyggst ekki teikna meira þesslags , eða hvað ? " Það er gott að stoppa og hætta , en ég er enn með fullt af bröndurum sem ég hef skráð í skissubækur og verða einhvern tímann settir á prent .
Þeir munu þó ekki heita " Okkur " , en kannski " ykkur " eða eitthvert annað sjónarhorn .
Ég vil bara taka pásu , hlaða batteríin og hvíla mig á þessu .
Þetta var aðeins of mikið hangikjöt hvað ég var alltaf að þessu árlega .
Þótt síðasta bókin , Jarðið okkur , sé besta bókin í þessari seríu að mínu mati hafði ég áhyggjur af því að þetta myndi versna ef ég héldi áfram á þessum hraða og mig langar að sjá hvað gerist ef ég slaka á og geri þetta ekki í einhvern tíma , sjá hvort það fæðist nýr andi .
" Hitt og þetta , eitt og annað Hugleikur situr ekki auðum höndum þótt hann sé ekki að teikna næsta skammt af " Okkur " og ekki má heldur gleyma því að fjórða bókin um Eineygða köttinn Kisa kom út síðsumars : Eineygði kötturinn Kisi og ástandið , seinni hluti : Flóttinn frá Reykjavík , en í henni klárar Hugleikur hrunssöguna sem hófst í Eineygða kettinum Kisa og ástandinu , fyrri hluti : Annus Horribilis .
" Ég er með hitt og þetta í gangi , eina og aðra bók , leikrit og bara hitt og þetta .
Ég hef verið svolítið upptekinn af því að teikna og nú fannst mér tími til kominn að fara að meira út í það að skrifa þótt það sé ekki prósi , ég get ekki skrifað prósa , enda les ég varla þannig .
Það sem ég þekki er myndasagan , ég þekki þá frásagnaraðferð og það að skrifa leikrit og kvikmyndahandrit er náskylt því að gera myndasögur , sviðsetningar og samræður .
Maður á frekar að bíta en gelta Mér hefur líka gengið mjög vel að skrifa fyrir leiksvið og ég væri alveg til í að skella einhverju nýju á svið , " segir Hugleikur og bætir við að hann sé með eina " mjög góða pælingu " í höndunum núna , en hann vill ekki segja meira frá henni , enda geti það tekið drjúgan tíma að koma hugmynd í gagnið " og þá er asnalegt að vera búinn að tala um hana löngu áður , maður á frekar að bíta en gelta .
Hvað næstu bók eða bækur varðar get ég lofað því að á næsta ári mun ég skella í aðra " Íslensk dægurlög " -bók eins og ég gaf út núna hjá forlaginu mínu Ókeibækur , en í henni myndskreytti ég fimmtíu og eitthvað dægurlög .
Ég býst við að ég myndi gefa út bók sem héti " Fleiri íslensk dægurlög " og svo líka útlenska útgáfu með erlendum titlum .
" arnim@mbl.is 