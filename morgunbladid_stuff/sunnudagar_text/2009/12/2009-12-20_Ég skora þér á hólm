Ég hef haldið því fram að umræða um íslenskt mál geti verið skemmtileg .
En einhvern veginn hefur mér fundist sem meiri gleði og snerpu hafi vantað í þessa umræðu síðustu árin .
Gísli Jónsson menntaskólakennari var eldhugi og hann vann auðvitað afrek með því að halda úti vikulegum móðurmálsþáttum í Morgunblaðinu ár eftir ár .
Árið 1996 var hluti þáttanna gefinn út í bókinni Íslenskt mál .
Oft gluggaði ég í þá bók og sótti mér þangað hugmyndir til að nota í kennslu minni .
Svo lánaði ég bókina einhverjum sem ekki skilaði henni og satt að segja finnst mér afleitt að geta nú ekki gripið til hennar .
Þegar rætt er um móðurmálið er gott að forðast nöldur og barlóm .
Slíkt fælir fólk frá góðu málefni , drepur áhugann .
Gísli Jónsson nöldraði ekki .
Hann benti á hvað væri gott og fallegt og rökstuddi mál sitt með dæmum .
En nöldrið megum við muna sem nú erum komin á virðulegan aldur : " Þú átt ekki að segja mér hlakkar heldur ég hlakka .
" Nú eru börn ekki leiðrétt á sama hátt og áður .
En á móti kemur tómlætið sem ég ýjaði að , afskiptaleysi gagnvart móðurmálinu .
Íslenskan er ekki í tísku – eða var það a.m.k. ekki í góðærinu ( þegar bankamenn vildu fara að taka hér upp ensku ) .
Þetta kann að vera að breytast .
Ég hef sagt við nemendur mína ( verðandi kennara ) að umræða um mál og stíl geti að nokkru leyti leyst " málfræðistagl " af hólmi , að málfræðin komi sjálfkrafa og fyrirhafnarlaust ef hún er notuð í lifandi umræðu um mál og stíl .
Þegar við útskýrum t.d. hvað felist í muninum á " mér hlakkar " og " ég hlakka " þurfum við , ef vel á að vera , að notast við hugtök eins og nefnifall , þágufall , frumlag , persónuleg sögn , ópersónuleg sögn , 1. persóna og 3. persóna .
Í leiðinni má skemmta nemendum með því að ræða um sjúkdóminn " þágufallssýki " ; það var ekki alveg í lagi með okkur sem ekki vissum að sögnin að hlakka væri persónuleg sögn en ekki ópersónuleg .
En umræða um mál og stíl þarf ekki að vera háð mörgum hugtökum úr málfræði og stílfræði .
Það þarf ekki flókinn orðaforða til að benda á hvað geri þennan texta læsilegri en hinn eða hvað það sé í máli þessa manns eða hins sem gerir hann áheyrilegan .
Það þarf t.d. ekkert að skýra snilld prestsins sem sagði í útvarpsmessu þann 14. þ.m .
að þjóðin hefði verið á sumardekkjunum .
Sú hætta er alltaf fyrir hendi að þeir sem gagnrýna aðra fari óþarflega geyst .
Benedikt Gröndal Sveinbjarnarson sagði í blaðagrein árið 1899 : " Sá sem " krítiserar " ætti að líta vel í kringum sig áður en hann kveður upp dauðadóminn " ( sjá Ritsafn IV : 124 ) .
Gröndal vísar til greinar í Nýju öldinni þar sem Jón Ólafsson skáld og ritstjóri fer hörðum orðum um málfarið í leikritinu Hellismenn eftir Indriða Einarsson og segir meðal annars að orðasambandið " að skora einhverjum á hólm " sé rassambaga .
En Gröndal bendir vinsamlega á að í 8. kafla Njálu standi : " Ég skora þér á hólm .
" Með hugtökum málfræðinnar mætti þá segja að sögnin að skora geti stýrt þágufalli þó hún stýri yfirleitt þolfalli : " Ég skora þig á hólm .
" Gröndal var náttúrlega bráðskemmtilegur .
Í upphafi fyrrnefndrar greinar segir hann : " Það hefur fyrir löngu verið viðurkennt að málið væri hin öflugasta stoð þjóðernisins , og sérhver sú þjóð , sem vill halda sjálfri sér við og ekki láta aðrar meiri þjóðir gleypa sig , leitast við að viðhalda máli sínu sem hreinustu og óbjöguðustu .
( Þetta á raunar síður við Engla og Frakka þar sem þeirra mál eru miklu meir blönduð og ósjálfstæð en íslenska , danska , þýska og sænska ; " norska " er ekki annað en bjöguð danska og verður aldrei veruleg norska fyrr en hún sameinar sig íslenskunni alveg ) .
" Ég ætla ekki að ræða innihald þessarar klausu en benda á það til gamans hvað gæsalappir geta verið áhrifamiklar .
" Norskan " er innan gæsalappa í fyrra skiptið en ekki í það síðara – enda er hún þá orðin eiginleg norska ! Þetta minnir mig á það að greinarmerkjasetning hjá okkur Íslendingum er í skötulíki um þessar mundir .
Gaman væri að ræða það nánar síðar .
