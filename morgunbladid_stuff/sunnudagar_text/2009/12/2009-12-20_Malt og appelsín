Ölgerðin Egill Skallagrímsson var stofnuð árið 1913 og fyrsti drykkurinn sem fyrirtækið framleiddi var hið eina sanna Egils Maltextrakt .
Appelsínið kom til sögunnar hjá Agli 1955 og fljótlega upp úr því varð til sú skemmtilega hefð að blanda drykkjunum tveimur saman .
Ekki er vitað hverjum datt það í hug eða hvers vegna , en líklegt að það hafi verið til þess að drýgja maltið , sem var álitið munaðarvara á þessum tíma .
Ýmsar hefðir hafa skapast í kringum hátíðarblönduna og fólk hefur misjafnar skoðanir á því hver hlutföllin eiga að vera .
Þá þykir mörgum skipta máli hvernig kanna er notuð , hvort drykkurinn á að standa í ákveðinn tíma fyrir neyslu og síðast en ekki síst eru mjög skiptar skoðanir þegar kemur að froðunni .
Mörgum finnst drykkurinn njóta sín best með þykkum froðuhaus í glærri glerkönnu .
Bent hefur verið á að ef kannan hefur verið þvegin með öðru leirtaui er hætta á að froðan endist verr .
Því sé best að þvo könnuna eina og sér og skola vel og vandlega .
Þá sitji froðuröndin eftir í könnunni og segi til um hversu oft var hellt úr henni .
Það sama gildir með glös undir jólaöl og bjór – ef glösin eru alveg fitulaus þá lifir froðan lengur og froðurákirnar sanna það .
Og svo er stundum spurt að því hvoru eigi að hella á undan .
Skiptir það máli ? Í bæklingi frá Ölgerðinni segir að ef appelsíninu er hellt út í maltið geti froðan orðið efiðari viðureignar .
Stafrófsröðin sé því líklega best ; fyrst appelsín og síðan malt .
Þeir sem gefi sér góðan tíma helli reyndar gjarnan maltinu fyrst og láti það standa í fjórar eða fimm mínútur og bæti appelsíninu svo rólega saman við .
Í lokin sé svo smáskvetta af malti látin buna beint ofan í könnuna til að froðan verði þykk og góð .
skapti@mbl.is 