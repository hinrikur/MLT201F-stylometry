Maður er margs vísari eftir að hafa fylgst með fjölmiðlum í vikunni .
Við blaðamenn vitum nú að kollegar okkar á Norðurlöndunum hafa áhyggjur af okkur og starfsumhverfi okkar , ekki síst hér á Morgunblaðinu .
Steingrímur J. Sigfússon deilir þessum áhyggjum með þeim en það gerir Óskar Magnússon hinsvegar ekki .
Óskar segir norrænu blaðamannafélögin fara með rangt mál og veltir fyrir sér hvort ályktun blaðamannafélaganna sé runnin undan rifjum brottrekins blaðamanns á Morgunblaðinu , formanns Blaðamannafélags Íslands .
Mikil munu völd Þóru Kristínar Ásgeirsdóttur ef hún ein nær að fá kollega sína á Norðurlöndunum til skoðanafylgis við sig með þessu móti .
Og fleira var í fréttum að þessu sinni .
Sá sem kom hvað verst undan vikunni er Tiger Woods .
Hrukka er komin á glansmyndina af kylfingnum knáa og hann viðist ekki vera sama prúðmennið í einkalífinu og hann er á grænum golfvöllunum .
Svo er búið að henda Ásdísi Rán út af Facebook .
Sjálf segist hún trúlega þykja of sexý fyrir samskiptavefinn .
Þá verðum við hin að gefa okkur það að kynþokki okkar sé ekki yfir velsæmismörkum , fyrst við fáum að lafa þar inni óáreitt .
Hver segir svo að eingöngu séu bornar á borð féttir af Icesave , uppsögnum og öðrum ósköpum tengdum bankahuninu ? Byrjað er að telja niður til jóla á forsíðum dagblaðanna , í þetta sinn í boði fyrirtækja .
Nú er tilvalið að einbeita sér að jólunum komandi og jólagrísir eins og undirrituð glöddust yfir gómsætum jólablöðum bæði Fréttablaðs og Morgunblaðs .
Eins hafa báðir þessir miðlar sem og fréttastofur Sjónvarpsins og Stöðvar tvö staðið jólavaktina nokkuð vel og gleðilegar fréttir af jóla-tengdum viðburðum og uppákomum ylja trúlega flestum um hjartarætur á dimmum vetrarkvöldum .
Öllu má þó ofgera .
Við áhlustun á Rás 2 dylst engum að Björgvin Halldórsson ætlar að halda jólatónleika á næstunni .
Það lítur út fyrir að hápunktur jólahalds hér á landi náist á tónleikunum góðu í Laugardalshöllinni í dag , svo mikil er umfjöllun Popplandsins um tónleikana .
Tónleikarnir verða án efa mjög hátíðlegir og huggulegir þó umfjöllun um þá hamri ekki á hlustum landsmanna heilu dagana .
En jólafréttir af heimatilbúnu skrauti , bakstri , skemmtilegum jólasiðum og góðverkum á aðventunni eru nauðsynlegar á þessum síðustu og verstu tímum fregna af yfirvofandi gjaldþrotum , uppsögnum í stórum stíl og gömlu góðærisbraski .
Og ef enn meiri vöntun er á gleðifregnum má alltaf kíkja við á vefsvæði Baggalúts og gera sér glaðan dag .
