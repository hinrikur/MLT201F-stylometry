Það er stafli af bókum og diskum á borðinu og Hans Kristján Árnason kominn í stellingar sögumannsins , en hann sendi nýverið frá sér heimildarmyndina Frá torfkofa á forsíðu Time um lífshlaup Holgers Cahill , og mynddisk um Íslendinginn , sem stofnaði CIA og var fyrirmynd James Bond .
Pétur Blöndal pebl@mbl.is Hans Kristján Árnason hefur unnið að sögu Íslendingsins Holgers Cahill með hléum undanfarinn áratug , en Cahill hét til 27 ára aldurs Sveinn Kristján Bjarnarson , fæddur á Breiðabólsstað á Skógarströnd .
" Foreldrar hans , Vigdís Bjarnadóttir og Björn Björnsson , voru frá Hraunholti í Kolbeinsstaðahreppi og Syðri-Rauðamel í Eyjahreppi , " segir hann .
" Þau voru bláfátæk vinnuhjú hjá prófastinum á Breiðabólsstað og flúðu land í eymdinni árið 1889 , fyrst til Winnipeg , en skömmu síðar til Pembina , rétt fyrir sunnan landamærin í Kanada .
Það voru nokkur Íslendingaþorp á þessu svæði , enda fluttu héðan allt á 20 þúsund manns á árunum 1873-1910 .
Þegar Sveinn Kristján var níu ára skildu foreldrar hans .
Þau voru vinnuhjú hjá bændum , en pabbi hans fann sig aldrei vestanhafs , hallaði sér að flöskunni , missti vinnuna og hrökklaðist að heiman .
Móðir hans varð fárveik , fékk taugaáfall , og var þá með tvö börn , systur hans líka .
Hún kom honum fyrir hjá íslenskum hjónum á sveitabæ í 50 km fjarlægð , sem reyndust honum illa .
Hann var þar í tvö ár , en þá flutti móðir hans nær honum og tók saman við Vestur-Íslending , sem kallaði sig Samson , og var 20 árum yngri en hún .
En Sveini Kristjáni lynti ekki við nýja stjúpföðurinn , reifst við móður sína og strauk að heiman til Winnipeg .
Hann hélt að þar gæti hann búið hjá skyldmennum sínum af Snæfellsnesi , en þau vildu ekkert með hann hafa og komu honum fyrir á munaðarleysingjahæli í Winnipeg .
Þaðan fór hann til írskra hjóna á sveitabæ og var þar í tvö ár , fór svo aftur til móður sinnar , en strauk endanlega 15 ára .
Næstu árin þvældist hann um Bandaríkin og Kanada , lagði járnbrautateina , smalaði kúm og gekk í ýmis verkamannastörf .
Svo varð hann kyndari á vöruflutningaskipi til Sjanghæ , en flúði kóleruna á skip til Japan og Hong Kong , en náði svo skipi aftur til Vancouver .
Hann þvældist áfram um Bandaríkin , kom til St .
Paul í Minnesota árið 1906 , 19 ára gamall .
Þar vann hann sem bókari og notaði kaupið sitt til að kaupa bækur , allt ritsafn Tolstojs , Wilde og Shaw , en draumur hans var alla tíð að verða rithöfundur .
Móðir hans heyrði síðast til hans árið 1907 þegar hann sagði í einlægu og ástríku bréfi frá ævintýrum sínum .
" Dularfulla mannshvarfið Svo spurðist ekki aftur til hans fyrr en árið 1913 þegar hann skráði sig í kvöldskóla í New York-háskóla , í bókmenntum og blaðamennsku , að sögn Hans Kristjáns .
" Hann kom sér fyrir meðal listamanna í Greenwich Village , það varð fjölskylda hans og þar átti hann heima , í yfirfærðri merkingu .
Fljótlega varð hann blaðamaður í einu úthverfinu og þegar ritstjórinn fór í framhaldsnám varð hann ritstjóri .
" Ein af ráðgátunum við ævi Cahills , er að ekki eru til neinar heimildir um tímann frá 1907 til 1913 .
" Við vitum ekkert hvað gerðist þann tíma , " segir Hans Kristján .
" En hann reyndi að fela þessi ár og þegar hann varð ritstjóri birtust fyrstu greinarnar undir nýju nafni .
Nú hét hann Edgar Holger Cahill .
Hann yngdist um sex ár , sagðist vera fæddur árið 1893 , en ekki 1887 .
Í þriðja lagi skipti hann um fæðingarstað , fæddist á árbakka Mississippi-fljótsins í Minnesota , en ekki á Íslandi .
Svona faldi hann uppruna sinn og hvarf inn í bandarískt þjóðfélag , hafði ekkert samband við Íslendinga .
Hann endurskapaði sjálfan sig eins og " The Great Gatsby ! " Cahill varð snemma þekktur fyrir skrif sín , fyrst um rithöfunda og svo myndlist .
Honum var boðið af sænsku fréttastofunni í New York til Svíþjóðar , til þess að kynnast sænskri menningu , og ferðaðist um Norður-Evrópu , þó ekki til Íslands .
Þar kynntist hann alþýðulist , menningararfi sem Svíar höfðu hlúð að , en Bandaríkjamenn vanrækt .
Og það varð hans sérgrein er hann sneri aftur , að hefja alþýðulist til vegs og virðingar í Bandaríkjunum .
Upp úr því réð eiginkona John D. Rockefeller Junior III , sem var af ríkustu fjölskyldu Bandaríkjanna , hann til að koma upp alþýðulistasafni .
Cahill kvæntist árið 1922 og eignaðist dóttur , sem nú er 87 ára og doktor í málvísindum .
Þau skildu og fór hún með barnið til Detroit .
En hún var óreglusöm listakona , sem teiknaði myndasögur í blöð , en náði aldrei fótfestu í lífinu , og hann tók aftur yfir uppeldi dóttur sinnar þegar hún var sex ára gömul .
Um svipað leyti tók hann saman við stórmerkilega konu , Dorothy C. Miller , sem varð fyrsti listfræðingur nýlistasafnsins MoMA í New York , þegar það var stofnað árið 1929 , og þar með valdamesta manneskja í bandaríska myndlistarheiminum í hálfa öld .
Það var hún sem gerði fólk frægt , setti upp sýningar með málverkum og skúlptúrum .
" Og þegar forstjórinn Alfred H. Barr fór í frí til Evrópu árið 1932 í rúmt ár , þá leysti Holger Cahill hann af .
" Hann setti upp nokkrar sýningar með konu sinni og braut blað í bandarískri myndlistarsögu , því það voru verk listamanna frá Mið- og Suður-Ameríku , m.a. Frida Kahlo og Diego frá Mexíkó .
Þau opnuðu þennan heim fyrir Bandaríkjamönnum .
En draumurinn var að skrifa bækur .
Hann sendi frá sér skáldsögu árið 1927 , The Yankee Adventurer , sem fékk fína dóma .
En það gekk erfiðlega að finna tíma til skrifta .
" Á forsíðu Time Og ævintýrið var rétt að hefjast .
" Árið 1935 kallaði Hvíta húsið Cahill á fund til sín .
Harry Hopkins , hægri hönd Roosevelts , bað hann um að verða forstjóra yfir stofnun sem ætlað var að hjálpa listamönnum í kreppunni miklu .
Eftir nokkrar fortölur tók hann það að sér .
Um tíma fengu 5 þúsund listamenn 100 dollara mánaðarlaun , svo þeir gætu sinnt myndsköpun , leiklist og tónlist .
Starfsmenn voru mörg hundruð og settar upp 100 listamiðstöðvar um allt land .
Það varð til þess að hann var valinn á forsíðu Time árið 1938 og lagðar fleiri opnur undir hann , eins og hann væri forseti Bandaríkjanna .
Á þeim tíma var Cahill með útvarpsþætti um myndlist , eilíft til umfjöllunar í blöðum og stóð á hátindi frægðar sinnar .
En háður var mikill slagur um það á vettvangi stjórnmálanna , hvort stofnunin ætti að lifa , og hann var gjörsamlega búinn , orðinn slitinn maður , þegar stofnunin var loks lögð niður árið 1943 .
Þá ákvað hann að einbeita sér að skrifum , konan hans gerði honum það kleift , en þau áttu litla íbúð í Greenwich Village og bárust aldrei á .
Hann lést árið 1960 , en Dorothy Miller ekki fyrr en 45 árum síðar , 99 ára .
" – Þannig að þú hefur kynnst henni ? " Já , ég hitti hana í New York .
Og ég heyrði frá henni og dóttur hennar , Jane Ann , um dramatískt uppgjör sem enn átti eftir að eiga sér stað .
Cahill fór varla út úr húsi , nema þegar hann frétti af góðum hnefaleikum .
Annars skrifaði hann heima og hélt stundum kvöldverðarboð , en hann þótti fínn kokkur .
Árið 1947 veiktist hann og lagðist í rúmið .
Hann hafði farið í nokkra hjartauppskurði um ævina , en læknarnir kunnu engin ráð í þetta skipti .
Þá áttaði Dorothy sig á því , að vandamálið væri dýpra , sorg og sektarkennd plagaði hann , viðskilnaðurinn við móður og systur .
Hún sendi skeyti um allar trissur , til að leita að systur hans , því hæpið var að móðir hans væri enn á lífi .
Eitt skeytið lenti á litlu pósthúsi í Elfross í Kanada , þar var kona póstmeistarans að leysa af , og kannaðist við mæðgurnar .
Hún lét vita af því , og brátt barst Holger hjartnæmt bréf frá móður sinni , fallegasta bréf sem ég hef lesið um ævina , og hefst það á orðunum : " Komdu sæll elsku sonur minn .
" Dorothy dubbaði Cahill óðar upp í frakka , setti á hann trefil , stakk verkjapillum í vasann , og sendi hann með lest norður til Winnipeg .
Svo heyrði hún ekkert frá honum í viku .
Þá hringdi hann , sagði að þau hefðu gert upp sín mál , og nú átti hann aftur fjölskyldu .
Það sem meira var , móðir hans var 92 ára , og lifði tíu ár í viðbót .
Þegar hún lést 102 ára var mikið skrifað um hana í Lögberg og Heimskringlu , og Guttormur J. Guttormsson ortierfiljóð .
Hún var alla tíð bláfátæk og hafði aldrei lært ensku að ráði , þó að hún hefði búið í 70 ár í Bandaríkjunum " Frásögn Hans Kristjáns hófst á kvöldverðarboði og ekki er hægt að láta hjá líða að geta um annað kvöldverðarboð í New York árið 1959 .
" Þá voru Dorothy og Cahill boðin til þekkts listvinar í New York , og á meðal gesta var Halldór Laxness .
Halldór hafði hitt Dorothy í MoMA og lesið bækur eftir Holger , en aldrei hitt hann .
Hann vissi að hann væri ævintýramaður , en hafði ekki hugmynd um að hann væri Íslendingur .
Í boðinu heilsar Dorothy Halldóri og svo kemur Cahill og segir : " " Komdu sæll míster Laxness .
Ég er glaður að mæta þér .
Ég heiti Sveinn Bjarnarson frá Skógarströnd .
" Halldór segir frá þessum fundi í bók sinni Við heygarðshornið og einnig í grein í Lesbók Morgunblaðsins .
Það kemur raunar fram í einu bréfa hans , að hann ætlaði að skrifa ævisögu Holgers .
Og hann bauð honum til Íslands árið eftir til að halda fyrirlestra í Gamlabíói og kynnast honum frekar , en Holger lést áður en til þess kom .
Þá var hann í Massachusetts , í Stockbridge , þar sem fjölskylda hans átti fallegt hús , og með honum í fríinu voru Nína Tryggvadóttir , Una Dóra Copley og Al Copley , maður Nínu .
" Íslenski njósnaforinginn , stríðshetjan og auðjöfurinn James Bond , Íslendingurinn óttalausi , nefnist mynddiskur með sögu Williams Stephensons , íslenska njósnarans sem var fyrirmynd James Bonds .
Fyrri hlutinn er kanadísk heimildarmynd , sem gerð var fyrir 3-4 árum , og síðari hlutinn fyrirlestur Inga Hans Jónssonar um þennan kunna Snæfelling .
Stephenson fæddist árið 1896 og var uppalinn af Vigfúsi Stefánssyni og Kristínu frá Skógarströnd , sem fluttu vestur örfáum árum áður en hann fæddist .
Hann varð stríðshetja í fyrra stríði , skaut niður 18 þýskar orrustuflugvélar á fimm mánuðum og var sjálfur skotinn niður í september árið 1918 , þremur mánuðum fyrir stríðslok .
Hann strauk úr þýskum fangabúðum mánuði fyrir stríðslok , tók með sér mynd af fangabúðastjóranum af skrifstofu hans og hafði hana á skrifborði sínu æ síðan .
En hann stal einnig þýskum dósahníf og fékk einkaleyfi á þeirri uppfinningu vestanhafs , en fyrirtækið fór á hausinn innan árs og Íslendingarnir í Winnipeg , þessar fátæka fjölskyldur sem höfðu flutt vestur og fjárfest í fyrirtæki stríðshetjunnar , töpuðu öllu sínu .
Hann stakk af um miðja nótt , hugsanlega með allan sjóðinn , og skaut næst upp kollinum á forsíðu blaða í Bretlandi árið 1922 , 25 ára gamall , og varð þá fyrsti maðurinn í sögunni sem sendi mynd þráðlaust milli tveggja staða .
Það var ljósmynd af konunni hans .
Hann varð moldríkur kaupsýslumaður , byggði Earls Court í London , stærstu kaupstefnuhöll þess tíma , átti stál- og sementsverksmiðjur , stærsta kvikmyndaver utan Hollywood og margt fleira .
Hann átti viðskipti við Þjóðverja og varð var við það árið 1935 að Hitler væri að byggja upp hergagnaiðnaðinn sinn , sem var brot gegn Versalasamningunum .
Hann komst í samband við Churchill og útvegaði honum upplýsingar um uppbyggingu Þjóðverja allt frá þeim tíma .
Stephenson var sendur af Churchill til Bandaríkjanna árið 1940 , mánuði eftir að Churchill varð forsætisráðherra , og var þar með 2 þúsund njósnara á sínum snærum , sem hann greiddi úr eigin vasa , en markmiðið var að fá Bandaríkjamenn til að útvega Bretum hergögn og blanda sér í stríðið .
Eftir stríð var Stephenson fenginn til að koma á fót leyniþjónustu Bandaríkjanna , CIA , af Truman forseta .
Hann setti upp þjálfunarbúðirnar Camp X í Kanada , rétt norðan við landamæri Bandaríkjanna , og þar voru fyrstu fimm forstjórar CIA þjálfaðir .
Stephenson settist loks í helgan stein á Jamaíka og bauð þangað vini sínum Ian Fleming , sem byggði hús við hliðina á honum .
Þá fór Fleming að skrifa bækurnar um James Bond og sagði í viðtali við Sunday Times árið 1962 að fyrirmynd Bond væri Stephenson .
Að síðustu flutti Stephenson til Bermúda , þar sem hann lést 93 ára gamall árið 1989 .
Margar bækur hafa komið út um Stephenson og BBC gerði sex tíma þáttaröð um hann árið 1979 , en þá var hann leikinn af David Niven .
Ein af ævisögum hans kom út á íslensku árið 1963 , Dularfulli Kanadamaðurinn , í þýðingu Hersteins Pálssonar .
Á morgun verður mikil athöfn í Winnipeg , þar sem ein aðalgatan er nefnd eftir Sir William Stephenson , en þar er stytta af honum fyrir framan þinghúsið .
