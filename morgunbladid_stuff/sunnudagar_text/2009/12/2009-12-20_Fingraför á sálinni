Georg Bjarnfreðarson og félagar færa sig af skjánum yfir á hvíta tjaldið um jólin , þegar lokakapítulinn í hinni geysivinsælu sögu , Bjarnfreðarson , verður frumsýndur .
Þar er m.a. skyggnst inn í sálarlíf móður hans , Bjarnfreðar , sem leikin er af Margréti Helgu Jóhannsdóttur og Ágústu Evu Erlendsdóttur .
Orri Páll Ormarsson orri@mbl.is Umdeildari persóna hefur ekki birst á skjánum frá því Joð gamli Err var upp á sitt besta í Dallas .
Þjóðin elskar að hata Georg Bjarnfreðarson en kennir um leið svolítið í brjósti um hann .
Og ekki er móðirin skárri .
Hver er hún eiginlega þessi grimma og bitra kona , Bjarnfreður , og hvers vegna er Georg svona yfirgengilega hræddur við hana ? " Fólk kynnist Bjarnfreði betur í myndinni en þáttunum og áttar sig kannski á því hvers vegna hún er eins og hún er þegar það hefur séð hennar lífshlaup , " segir Ágústa Eva Erlendsdóttir , sem leikur Bjarnfreði á yngri árum í kvikmyndinni Bjarnfreðarson , sem frumsýnd verður annan í jólum .
Hún er framhald af sjónvarpsþáttunum vinsælu , Næturvaktinni , Dagvaktinni og Fangavaktinni , sem unnið hafa hug og hjarta þessarar þjóðar á síðustu misserum .
Í myndinni eru sagðar tvær samhliða sögur , annars vegar eru uppvaxtarárum Georgs gerð skil og hins vegar er þráðurinn tekinn upp frá Fangavaktinni og fylgst með þeim félögum Georg , Daníel og Ólafi Ragnari eftir að þeir losna af Litla-Hrauni .
Saklaus , hjartahrein stúlka Sagan hefst árið 1965 og Margrét Helga Jóhannsdóttir , sem leikur Bjarnfreði eldri , eins og í þáttunum , segir hana birtast okkur sem afskaplega saklausa og hjartahreina stúlku í upphafi .
Síðan grípa örlögin í taumana .
Hvorki Margrét Helga né Ágústa Eva fást til að útskýra það betur .
" Fólk verður bara að sjá myndina , " segja þær einum rómi – og glotta .
Spurðar hvort myndin sé vettvangur uppgjörs kinka þær kolli .
" Ekki bara hjá Georg og Bjarnfreði .
Aðrar persónur gera líka upp sín mál .
Þetta er ljúfsár mynd .
Falleg og átakanleg í senn , " segir Ágústa Eva .
Fáum sögum fer af faðerni Georgs Bjarnfreðarsonar .
Ætli hulunni verði svipt af því í myndinni ? " Það er aldrei að vita , " segir Margrét Helga .
Einmitt , lesendur góðir , við þurfum að sjá myndina .
Sjöundi áratugurinn var róstugur hér á landi sem víðar og snemma kemur í ljós að Bjarnfreður er baráttukona af Guðs náð .
Hún lætur sig mannréttindi varða og þrammar í Keflavíkurgöngu með Georg litla þriggja ára .
" Það eru hennar ær og kýr að mótmæla kapítalismanum , " segir Ágústa Eva .
" Um leið er hugsjóninni troðið ofan í kokið á aumingja Georgi .
Hann á sér aldrei viðreisnar von .
" Talað fyrir daufum eyrum Kvenréttindabaráttan fléttast eðli málsins samkvæmt inn í söguna og Bjarnfreður talar enga tæpitungu frekar en aðrar Rauðsokkur .
" Hún er dóminerandi , ákveðin og talar mikið og hátt .
Enda var mikið í húfi .
En eins og við vitum verður fólk yfirleitt þreytt og biturt þegar það talar lengi fyrir daufum eyrum , " segir Ágústa Eva .
" Það er svolítið gaman að skoða þetta tímabil núna , " heldur hún áfram , " þegar femínismi er ekki lengur í tísku .
" Margrét Helga var ung kona á þessum tíma og segir margt koma kunnuglega fyrir sjónir .
" Ég fór sjálf í Keflavíkurgöngu og drakk kaffi á Þjóðviljanum .
Því fer þó fjarri að ég hafi verið jafnhörð í horn að taka og Bjarnfreður .
" Ágústa Eva var ekki fædd á þessum árum en amma hennar , Laufey Jakobsdóttir , oft kölluð Bjargvætturin Laufey , var fræg baráttukona og mannvinur í Grjótaþorpinu í Reykjavík .
Margrét Helga man vel eftir henni .
" Við skulum forðast að nefna Laufeyju í sömu andrá og Bjarnfreði .
Laufey var mun tilfinningagreindari kona en Bjarnfreður .
Þú getur verið stolt af henni ömmu þinni , Ágústa mín .
" Munu lifa um ókomna tíð Margrét Helga birtist fyrst í Næturvaktinni .
" Ég held ég geti fullyrt að enginn hafi séð þessar gríðarlegu vinsældir fyrir .
Þjóðin hefur kolfallið fyrir þessum karakterum .
Þeir eiga örugglega eftir að lifa um ókomna tíð – eins og frasarnir hans Ólafs Ragnars .
" Eftir á að hyggja segir Margrét Helga vinsældirnar ekki koma á óvart .
Auk hinna dásamlegu karaktera sé handritið vel skrifað , bæði að þáttunum og myndinni .
" Þetta er mikil og djúp saga .
Flottar pælingar .
" Ágústa Eva tekur undir þetta .
" Svo eru þetta alveg frábærir leikarar í essinu sínu , sem verða bara betri með hverri seríunni .
Ég tala nú ekki um í umtalaðri mynd .
Ég er búin að sjá smá og þetta er alveg bjútífúl , vel skrifað , tekið , allt .
Karakterarnir eru breyskir og brjóstumkennanlegir og það er alltaf fróðlegt að sjá inn í svoleiðis týpur .
" " Já , þeir eru með fingraför á sálinni , blessaðir , " bætir stalla hennar við .
Leikið marga morðingja Margrét Helga var hvergi smeyk að leika þessa grimmu og bitru konu .
" Blessaður vertu , ég er búin að leika alla kvenmorðingja á Íslandi .
Agnesi Magnúsdóttur , Steinunni í Svartfugli og Láru í Degi vonar .
Það má segja margt um Bjarnfreði en morðingi er hún ekki .
" " Nema þá sálarmorðingi , " skýtur Ágústa Eva inn í .
Hún var heldur ekki hrædd við að taka hlutverkið að sér .
Raunar færist kunnuglegur prakkarasvipur yfir andlit Ágústu Evu þegar þetta ber á góma .
" Mér finnst alltaf skemmtilegast að leika vonda kallinn , " segir hún skælbrosandi .
Báðar bera leikkonurnar leikstjóra myndarinnar , Ragnari Bragasyni , vel söguna .
" Raggi er yndislegur leikstjóri , einn af mínum uppáhalds , " segir Margrét Helga .
" Hann er skemmtileg blanda af ungum prakkara og þroskuðum manni , allt að því afalegum .
" Hún ber einnig lof á Jón Gnarr , sem fer sem fyrr með hlutverk Georgs .
" Það er gaman að vinna með Jóni .
Hann er spennandi einstaklingur .
Vel gefinn og mikill pælari .
" Raunar segja þær sama hvar borið er niður í hópnum .
Allir séu fagmenn fram í fingurgóma .
" Allt teymið sem að þessu hefur staðið er frábært .
Það var eins og að koma heim til sín að mæta í tökur .
Svo vel leið manni .
Menn hafa lagt mikið á sig og geta verið stoltir af útkomunni .
Hún er öllum aðstandendum til sóma , " segir Margrét Helga .
Þess má geta að barnabarn Margrétar Helgu , Sara Margrét Nordahl , leikur Ylfu , barnsmóður Daníels , í þáttunum og myndinni .
Njósnað bak við tré Eins og gefur að skilja voru Ágústa Eva og Margrét Helga ekki saman í tökum og höfðu raunar lítið hvor af annarri að segja .
" Ég njósnaði reyndar einu sinni um þig bak við tré , " upplýsir Ágústa Eva .
" Það er mjög þægilegt að glíma við svona vel undirbúinn karakter .
Svolítið eins og að setja saman húsgögn úr IKEA .
" Ekki eru áform um að herma frekar af Bjarnfreði .
Hvorki á skjánum né tjaldinu .
Margrét Helga kveðst ekki eiga eftir að sakna hennar .
" Það líður varla sá dagur að ekki sé minnst á Bjarnfreði við mig .
Ég lék í sjötíu þáttum af Mæðgunum með Eddu Heiðrúnu í Ríkissjónvarpinu og áreitið var ekkert í líkingu við þetta .
Það virðast allir þekkja Bjarnfreði .
Auðvitað fylgir þetta því að leika í vinsælum þáttum en það verður gott að leggja þennan ágæta karakter til hvílu .
" Ágústa Eva er á öðru máli .
" Ég mun sakna Bjarnfreðar .
Mér finnst hún skemmtileg , " segir hún og horfir í augun á stöllu sinni .
Margrét Helga horfir á móti , brosir og segir : " Þú hefur líka þinn húmor .
" Ég má til með að þakka þér ! Við Margrét Helga Jóhannsdóttir og Ágústa Eva Erlendsdóttir sitjum dágóða stund yfir kakóbolla á kaffihúsi .
Fólk kemur og fer .
Ein kona stenst ekki mátið og truflar okkur til að taka í höndina á Margréti Helgu .
" Elskan mín , ég má til með að þakka þér fyrir , " segir hún og horfir hlýjum augum á leikkonuna .
Strýkur henni um öxlina .
" Nú , jæja , " segir Margrét Helga .
" Já , fyrir Fjölskylduna , " heldur konan áfram og á þar við uppfærsluna á leikriti Bandaríkjamannsins Tracy Letts sem nú er á fjölum Borgarleikhússins .
" Þú ert stórkostleg í sýningunni .
Ég varð að fá að þakka þér fyrir .
Afsakið ónæðið .
" Ekkert að afsaka .
Þessi ókunnuga kona talar fyrir munn margra , Margrét Helga vinnur leiksigur í Fjölskyldunni sem lengi verður í minnum hafður .
" Ég hef verið svo gæfusöm að taka þátt í mörgum góðum uppfærslum á löngum ferli en þetta slær allt út .
Ég man ekki eftir svona viðtökum , " upplýsir Margrét Helga þegar konan er farin .
Fólk hefur verið ófeimið við að vinda sér upp að henni og hrósa .
Suma þekkir hún , aðra hefur hún aldrei séð .
" Það er stórkostlegt að fá svona bitastætt hlutverk á mínum aldri .
Þau eru nefnilega ekki á hverju strái skal ég segja þér .
Ég hef þurft að leika niður fyrir mig í aldri – og draga inn magann , " segir hún sposk .
Hlutverk Margrétar Helgu í Fjölskyldunni er krefjandi , hún er inni á sviðinu alla fjóra tímana sem sýningin stendur .
Konan , sem vitnað var til hér að ofan , hafði einmitt áhyggjur af þessu .
" Ertu nokkuð að ganga of nærri þér , elskan ? " Margrét Helga viðurkennir að hlutverkið taki á , það taki tíma að ná sér niður eftir sýningar .
En það sé sannarlega þess virði .
" Ég þori samt ekki að mæla í mér blóðþrýstinginn strax eftir sýningu .
" Næstu hlutverk Margrétar Helgu eru í Gauragangi í Borgarleikhúsinu í mars og sakamálaþættinum Rétti sem Stöð 2 sýnir á nýju ári .
Óvænt dánarfregn Ágústa Eva hefur mörg járn í eldinum líka .
Í sumar lék hún í annarri kvikmynd , Kurteisu fólki eftir Ólaf Jóhannesson .
Það mun hafa verið mjög skemmtileg vinna .
" Ég hef rosamikla trú á þeirri mynd .
" Á dögunum tók hún ásamt austurríska listamannahópnum gELITIN þátt í að opna listahátíð í Tórínó .
Þá er hún að fást við að búa til tónlist og syngja meðal annars með sjálfum Megasi .
En hvað ætli sé að frétta af hliðarsjálfi hennar , Silvíu Nótt ? " Hún er dáin , " upplýsir Ágústa Eva eins og ekkert sé .
" Er hún Silvía dáin ? " spyr Margrét Helga agndofa .
Sú tápmikla snót er henni bersýnilega harmdauði .
" Ég var mikill aðdáandi Silvíu , " heldur Margrét Helga áfram þegar hún er búin að ná andanum .
" Ég hef alltaf dáðst að hugrökkum leikurum og leiðst " geðslegir " leikarar eins og Bríet heitin Héðinsdóttir var vön að kalla leikara sem reyna að geðjast salnum .
" Þegar gengið er á Ágústu Evu viðurkennir hún að Silvía Nótt sé kannski ekki endanlega farin á fund feðra sinna .
" En það eru engin plön fyrir hana .
Við notuðum Júróvisjón-tækifærið til að sprengja Silvíu framan í þjóðina .
" Því fer fjarri að þjóðin hafi gleymt Silvíu Nótt .
Alltént segir Ágústa Eva fólk iðulega spyrja sig frétta af henni .
" Síðast í gærkvöldi hitti ég nokkra krakka sem sögðust alltaf hafa staðið með mér enda þótt foreldrar þeirra hefðu haft skömm á Silvíu .
Það er gaman að hún skuli enn eiga aðdáendur .
" 