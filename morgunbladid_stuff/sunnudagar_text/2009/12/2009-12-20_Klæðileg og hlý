Lovísa og Helga Ólafsdætur stofnuðu fyrirtækið Ígló í ágúst 2008 en það sérhæfir sig í hönnun á fatnaði fyrir börn á aldrinum 1-8 ára .
Þær voru kunningjakonur en hvor um sig gekk með þann draum í maganum að hanna sína eigin barnafatalínu .
Lovísa ákvað að láta drauminn rætast , hringdi í Helgu , sem er fatahönnuður og býr í Kaupmannahöfn , og spurði hvort hún væri til í að hanna með sér barnafatalínu .
Helga var til í slaginn og ekki þarf að spyrja að leikslokum – fötin eru fáanleg í völdum verslunum og á iglo.is og er stefnt að því að koma Ígló í verslanir í Skandinavíu en nú þegar hafa borist fyrirspurnir frá Bandaríkjunum , Póllandi og Hollandi .
Frjáls verslun hefur valið Ígló eitt af tvö hundruð athyglisverðustu sprotafyrirtækjunum en góðan árangur fyrirtækisins má , auk fallegrar hönnunar , rekja til þess að Lovísa er viðskiptafræðingur að mennt og hefur því reynslu í gerð viðskiptaáætlana , skattamálum , tollskýrslugerð o.s.frv. en lítil sem engin þekking á þeim sviðum hefur komið mörgum fyrirtækjunum í koll .
Fyrsta línan þeirra , sem nú er í sölu , samanstendur af litríkum jökkum , buxum , vettlingum og húfum úr flísefni en lögð var áhersla á að línan væri klæðileg og hlý og höfðaði til barna .
Í nýju línunni bættust við úlpur svo úrvalið eykst jafnt og þétt .
Lovísa og Helga eiga báðar börn á sama aldri , fjögurra og sjö ára , og eru börn beggja í skólum sem fylgja Hjallastefnunni .
Ígló hefur verið beðið um að hanna boli , leggings , skólapeysu og nýjan skólagalla fyrir Hjallastefnuna og er Helga með lopapeysu á teikniborðinu .
