Það er allur gangur á því í mínu lífi hvort helgarnar eru tími hvíldar eða vinnu .
Oft nota ég þær til lesturs og skrifta , er á æfingum eða vinn upp það sem ég ekki komist yfir dagana á undan í starfi mínu hjá Sinfóníuhljómsveitinni .
Nú er óvenjuþægileg og lítt skipulögð helgi í uppsiglingu .
Laugardagurinn verður með rólegra móti enda efnt til stórveislu kvöldið áður ; Eyjólfur Eyjólfsson tenórsöngvari og góður vinur minn fagnar þá þrítugsafmæli sínu með pomp og prakt .
Hugsanlega bregð ég mér á aðventutónleika en þó er allt eins líklegt að ég láti mér nægja að leika ljúfa jóladiska í stofunni heima og glugga í góðar bækur um leið .
Á sunnudaginn stefni ég á sundferð í Laugardalslaugina , og um kvöldið er eini fyrirfram ákveðni liður helgarinnar á dagskrá .
Þá les ég upp úr bókinni minni , Jón Leifs – Líf í tónum , á Café Rosenberg við Klapparstíg klukkan 20 .
Ég hef verið beðinn um að lesa úr henni nokkuð víða á næstu vikum og mér þykir það skemmtileg tilhugsun , enda hafa viðtökurnar verið vonum framar og greinilegt að fólki leikur forvitni á að vita meira um þennan sérstæða og stórhuga listamann .
