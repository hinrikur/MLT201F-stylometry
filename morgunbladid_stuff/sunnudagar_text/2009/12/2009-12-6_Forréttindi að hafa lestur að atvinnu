Ég bý við þau forréttindi að hafa lestur að atvinnu .
Ég les bækur og kenni þær , ég les bækur og skrifa um þær , ég les bækur og gef þær út .
Betra gæti það ekki verið .
Af þessu leiðir að lestur einnar viku getur spannað nokkrar aldir , fjölmörg lönd og alls konar bókmenntategundir .
Og þessi vika var nokkuð dæmigerð fyrir þessa sérstöku blöndu þegar saman komu meðal annars nýjar íslenskar jólabækur , Frú Bovary eftir Flaubert , fræðigreinar Helgu Kress og Hanif Kureishi .
Jólabækurnar er ég rétt byrjuð að narta í og aðeins farin að skrifa um á Bókmenntavefnum og of snemmt að fara að fjölyrða nokkuð um .
Að kenna skáldsögur veitir manni hins vegar þá gleði að lesa bækur aftur og aftur .
Og allir vita hvers konar breytingum lesturinn tekur við mismunandi árferði og aðstæður .
Frú Bovary er verk sem maður ætti að lesa á nokkurra ára fresti og ekki spillir þar fyrir dásamleg þýðing Péturs Gunnarssonar , sem Bjartur endurútgaf fyrir nokkrum árum í einstaklega fagurbleikri kilju sem ætti að prýða hvert heimili .
Það er bráðnauðsynlegt að endurútgefa góðar þýðingar – nógu er nú lítið til af þeim .
Handrit að greinasafni Helgu Kress , Óþarfar unnustur , sem var að koma út , las ég einnig nýverið og veitir innblástur á alla lund , þar sem saman fer metnaðarfull fræðimennska og skýr og fagur stíll , svo upp ljúkast heimar .
Sjálfsævisögur eru minn veikleiki , ástríða og lifibrauð , og nýlega hef ég verið að skoða hvernig breska rithöfundinum Hanif Kureishi tekst upp við að skrifa um föður sinn í My Ear at His Heart .
Verk Kureishi hafa löngum verið á mörkum hins sjálfsævisögulega , en hér stígur hann skrefið til fulls og veitir nýja innsýn í eldri verk , eins og hið vinsæla The Buddha of Suburbia .
