Mér finnst best að byrja helgina á góðum göngutúr um Ægisíðuna og undanfarið hef ég farið með nýja ipod-spilarann minn og hlustað á Vikulokin á RÚV .
Ég fer á flestallar myndlistasýningar og það er alltaf ofarlega á listanum hjá mér .
Undanfarnar vikur hef ég verið mikið að vinna að sýningum sem ég verð með á næsta ári og annað oft setið á hakanum .
Á laugardaginn ætla ég að reyna að bæta úr því og draga manninn minn með á sýninguna hennar Bryndísar Hrannar Ragnarsdóttur í Kling og Bang gallerí " Snjór á himnum " og mig langar líka að skoða sýninguna hans Egils Sæbjörnssonar í Hafnarhúsinu betur .
Um kvöldið munum við svo kíkja í jólaglögg til vina okkar Bergþóru Guðnadóttur og Jóels Pálssonar í Farmers Market , sem verður í verslunarhúsnæði fyrirtækisins úti í Örfirisey .
Á sunnudaginn langar mig að skoða stemmninguna í miðbænum og hitta bróður minn og fjölskyldu og setjast niður í Kaffismiðjunni við Kárastíg sem er með besta kaffið í bænum , svo ég tali nú ekki um plötuspilarann og vínilplötuúrvalið .
