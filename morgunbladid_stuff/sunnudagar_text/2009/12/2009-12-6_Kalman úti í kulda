Íslensku bókmenntaverðlaunin eru ágætis fyrirbæri þó að ekki sé nema vegna þess að þau vekja athygli á verðlaunahöfundinum og gera hann örlítið efnaðri en hann áður var .
Reyndar bara pínulítið ríkari því verðlaunaupphæðin er ekkert til að hrópa húrra fyrir .
En rithöfundar gefa sig yfirleitt ekki út fyrir að hugsa um peninga og taka smámolunum sem rétt er að þeim af þakklæti og auðmýkt .
Nú er sennilega ekki rétti tíminn til að leggja til að þeir höfundar sem hreppa Íslensku bókmenntaverðlaunin fái eitthvað fyrir sinn snúð annað en heiðursskjal og einhverja þúsundkalla , en það hlýtur að koma að því að menn endurskoða peningaupphæðina og hækka hana verulega .
Það á að gera vel við verðlaunahöfunda .
Það á líka að gera vel við góðar bækur – eins og til dæmis að tilnefna þær til verðlauna .
Ekki tókst það fyllilega þetta árið hjá dómnefnd Íslensku bókmenntaverðlaunanna sem tilnefndi bækur í flokki fagurbókmennta .
Nefndinni tókst að steingleyma bestu skáldsögu ársins , Harmi englanna eftir Jón Kalman Stefánsson .
Þessi gleymska er stórfurðuleg en kannski var þessi nefnd bara ekkert uppnæm fyrir stílsnilld .
Maður veit aldrei hvernig dómnefndir vinna .
Þessi tiltekna nefnd samanstóð af þremur einstaklingum .
Maður vonar af heilum hug að þar hafi allavega verið einn einstaklingur sem hafi komið auga á skáldskapinn í bók Jóns Kalmans .
Þetta vonar maður vegna þess að það er svo vond tilhugsun að þriggja manna nefnd sem á að vera skipuð smekkfólki í bókmenntum hafi verið einhuga í því að sniðganga frábært skáldverk .
Þegar litið er á listann yfir tilnefndar bækur í hópi fagurbókmennta sér maður ekki að nokkur bók þar sé betri en skáldsaga Jóns Kalmans þetta árið – nema það væri smásagnasafn Gyrðis Elíassonar , Milli trjánna .
Sá maður gerir allt vel ! Í safni hans er að finna töfrandi skáldskap sem finnst því miður ekki í nægilega ríkum mæli í öðrum bókum sem eru tilnefndar þetta árið , þótt snoturleg tilþrif megi vissulega finna í sumum þeirra .
