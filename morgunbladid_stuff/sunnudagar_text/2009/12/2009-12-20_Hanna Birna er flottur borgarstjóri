Mér finnst Hanna Birna Kristjánsdóttir vera flottur borgarstjóri .
Hún virðist ná því sem öðrum borgarstjórum á þessu kjörtímabili hefur ekki tekist , en það er að vinna vel með borgarfulltrúum allra flokka í borgarstjórn .
Hún var síðasta sunnudagsmorgun í útvarpsviðtali við Sigurjón M. Egilsson , á Bylgjunni í þættinum Á Sprengisandi .
Það var gott að hlýða á Hönnu Birnu í þeim þætti og heyra hverjar eru hennar áherslur í að leiða borgarstjórn til góðra verka .
Það vakti sérstaka athygli mína þegar Hanna Birna sagði að á þeim tímum sem við nú lifum , þá væri ekkert rúm til hinna hefðbundnu flokkspólitísku átaka .
Staðan væri svo grafalvarleg , að allir þyrftu að leggja sitt af mörkum til að vinna okkur út úr vandanum .
Hún var líka nógu stór til að hrósa öllum borgarfulltrúum , ekki bara Óskari Bergssyni , borgarfulltrúa Framsóknarflokksins , sem myndar jú meirihlutann með Sjálfstæðisflokknum , heldur einnig borgarfulltrúum minnihlutans .
Hún sagði að vissulega væri það svo , að það væri meirihlutinn sem á endanum tæki ákvarðanir , en það væri nú samt sem áður þannig , að áður en ákvarðanir væru teknar væru þær ræddar í borgarstjórn af öllum fimmtán borgarfulltrúunum og iðulega tekið tillit til athugasemda minnihlutans .
Ættu oddvitar ríkisstjórnarinnar ekki að leita í smiðju til borgarstjórans og temja sér vinnubrögð hans ? Þótt Hanna Birna hafi einungis setið sem borgarstjóri í tæplega eitt og hálft ár held ég að vinnubrögð og verklag borgarstjórnar hafi breyst mjög til hins betra á þessu tímabili og sú gagnrýni sem hefur komið fram á störf hennar og meirihlutans frá minnihlutanum , sérstaklega oddvita Samfylkingarinnar í borgarstjórn , Degi B. Eggertssyni , hefur virkað ósannfærandi og sennilega oftast sett fram af einhvers konar skyldurækni , þau eru jú í minnihluta .
Það voru misjafnar væntingar til þess að Hanna Birna tæki við sem borgarstjóri , sá fjórði á kjörtímabilinu , í fyrrasumar , þegar kjörtímabilið var bara rétt hálfnað .
Menn voru orðnir vanir því að grín væri gert að borgarmálefnum og borgarstjórn : Fyrst í borgarstjóratíð Vilhjálms Þ. Vilhjálmssonar , því næst í 100 daga Dags B. Eggertssonar og loks í tíð Ólafs F. Magnússonar .
En nú er öldin önnur .
Enginn er að tala um borgarmálefni , sennilega vegna þess að svo margt annað skyggir á þau af málefnum líðandi stundar og enn síður er verið að gera grín að borgarstjórn .
Er það ekki einmitt svona sem við viljum hafa það ? Að borgarstjórn vinni sín verk og vinni þau örugglega , með það að leiðarljósi að fara eins vel með fjármuni okkar Reykvíkinga og frekast er unnt ? Viljum við ekki vita af því að málin séu í lagi , hér sé stöðugleiki og öryggi ? Ég held að Hanna Birna sem fyrst fór að skipta sér af stjórnmálum 1995 og bar ekki mikið á til að byrja með , sé stjórnmálamaður sem hefur þroskast og vaxið á þeim 14 árum sem hún hefur verið í pólitík .
Að vísu skal ég fúslega viðurkenna það , að mér fannst til að byrja með , þegar Hanna Birna tók að birtast á skjánum í spjallþáttum , eða heyrast í útvarpi , að hún væri nú fullákveðin , tannhvöss og jafnvel frek og óbilgjörn á stundum .
Nú hugsa eflaust margir : Agnes Bragadóttir – nefndu ekki snöru í hengds manns húsi ! Enda ætla ég að viðurkenna það strax , að þegar ég fór að hlusta eftir því sem Hanna Birna hafði fram að færa , vega og meta hennar skoðanir og málflutning , þá var ég fljót að söðla um .
Hún er ákveðin , hún er skelegg , hún er föst fyrir og það eru allt kostir sem eiga að prýða stjórnmálamann .
En hún hefur líka sýnt það að hún á gott með að vinna með fólki , líka fólki sem er á öndverðum meiði við hana og það er annar kostur sem prýða á sem flesta stjórnmálamenn .
Ég bakkaði því fyrir margt löngu með alla sleggjudóma um Hönnu Birnu og það hefur ekki örlað á þeim hjá mér um langa hríð .
Vitanlega er hún ekki óumdeild , enda á enginn stjórnmálamaður að vera það .
Hún varð fyrst borgarfulltrúi Sjálfstæðisflokksins árið 2002 og hafnaði þá í fjórða sæti á framboðslista flokksins .
Aðeins fjórum árum síðar , 2006 , vann hún 2. sætið á listanum .
Það er því einungis annað kjörtímabilið sem hún lýkur í vor sem borgarfulltrúi Sjálfstæðisflokksins og nú þegar framboðsfrestur vegna prófkjörs flokksins í janúar 2010 er runninn út hefur enginn frambjóðandi annar boðið sig fram gegn henni í fyrsta sæti .
Segir það okkur ekki , að Hanna Birna er orðin óumdeildur foringi sjálfstæðismanna í Reykjavík ? Það held ég .
