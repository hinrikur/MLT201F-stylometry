Oddný Eir Ævarsdóttir hefur lagt gjörva hönd á margt frá því fyrsta bók hennar , Opnun kryppunnar , kom út fyrir fimm árum .
Meðal annars hefur hún unnið að doktorsritgerð , rekið gallerí í New York , stýrt útgáfunni Apaflösu með Ugga bróður sínum , skrifað kvikmyndahandrit og greinar í blöð og tímarit og tekið þátt í baráttu gegn álvæðingu Íslands aukinheldur sem hún hefur unnið að rannsóknum á minjamenningu og myndlist .
Fyrir stuttu kom út önnur skáldsaga hennar , Heim til míns hjarta – Ilmskýrsla um árstíð á hæli .
Oddný segist hafa byrjað á bókinni þegar hún bjó í New York , en skrifað lungann í Suður-Frakklandi á síðasta ári og notaði þá ósjálfráða skrift meðal annars til að finna út hvenær sólarhringsins væri best að skrifa .
Hún segir að dvöl á heilsuhælinu í Hveragerði hafi og nýst henni vel til skrifta og síðustu mánuðir hafi síðan farið í að klára verkið .
Í mörgum lögum " Heim til míns hjarta er unnin á mörgum stöðum og í mörgum lögum enda fannst mér það passa best því ég er að segja svo margt í einu .
Ég vildi hafa hana þannig að ég væri að segja allt í einu , nánast í belg og biðu , " segir Oddný , en bætir við að þegar hún var sátt við textann hafi hún skipt honum upp í kafla til að létta hana aðeins og gera væntanlegum lesendum auðveldara fyrir .
Hún byggði bókina upp og skipti henni í kafla eftir ólíkum fösum í ferli eimingar og ilmefnavinnslu " en ég hætti við að láta efnið lúta því ferli eingöngu , það hefði sett efninu of þröngar skorður .
Önnur umbreytingarferli og sköpunarferli ráða því uppbyggingunni ekki síður , en ilmur og ilmvötn er samt mikill þáttur í verkinu .
Ég ætlaði líka að fylgja þeirri reglu miðaldamanna að láta verkið bíða í níu ár áður en það yrði gefið út , en svo var ég af góðum vinum hvött til að slá bara til og senda hana út í heiminn og ég fann hvað það var mikill léttir þegar ég sendi handritið til útgefanda og fékk góð augu til að lesa textann yfir og koma inn í útgáfuferlið með mér .
" Að þessu sögðu þá segist Oddný eiginlega varla hafa gert sér grein fyrir að einhver myndi lesa bókina fyrr en hún fékk í hendurnar fyrstu innbundnu eintökin af henni .
" Ég var náttúrlega með lesendur í huga þegar ég var að ganga frá henni en ég var orðin svo spennt í sjálfu útgáfu- og prentferlinu að mér brá þegar því lauk og bókin var tilbúin , þá fannst mér eins og ég hefði verið í einhverju tómi og alveg gleymt lesendunum og ég hugsaði með mér þegar ég fletti fyrsta eintakinu : " guð minn góður það mun enginn komast í gegnum þessa bók " þegar ég hélt á fyrsta eintakinu .
Ég er því mjög fegin þegar ég heyri að fólk hafi þó náð að komast í gegnum hana , " segir hún og hlær við .
Bókin segir frá stúlku sem lögð er inn á heilsuhæli , meðal annars til að losna við óuppgerðar tilfinningar og upplifanir .
Á hælinu kynnist hún ýmsu óvenjulegu fólki , ýmist sjúklingum eða einskonar hjúkrunarfólki .
Gegnumgangandi í sögunni er lækning sem byggist á ilmrannsóknum , en Oddný segist haldin þráhyggju varðandi ilmvötn og ilm , enda tengist ilmur djúpt inn í sálarlíf okkar þótt við tökum ekki eftir því alla jafna .
" Það var mjög frelsandi að geta leyft ilmþránni að komast í snertingu við frumspekilegu pælingarnar mínar og trufla þær , ilmurinn er svo andstæður lærdómsskýrslu og mig langaði til að leyfa þessum andstæðum að kyssast .
" Aðspurð hve persónuleg þessi frásögn sé segir Oddný einfaldlega að hún sé mjög persónuleg , en heldur svo áfram eftir smáumhugsun : " Mér finnst sjálfsævisagan spennandi form og langar að vinna frekar á þann hátt , en það verður væntanlega lífsverkefni .
Þetta er náttúrlega mikill skáldskapur en ég er samt að skrifa innan úr mér og bókin er líka nokkurs konar þerapía ; ég er að losa um hluti .
Mér finnst mikilvægt að maður reyni að hreinsa úr sínum sarpi alla lygi eða óunninn sársauka .
Bókin fjallar einmitt um glímuna við að hreinsa út hráan sársauka og er líka skrifuð til þess að hreinsa hann út .
Mig langar ekki til þess að varpa eigin sársauka yfir á aðra , yfir á lesendur , en mér finnst stórkostleg tilhugsun að lesendur lokkist inn í sitt eigið umbreytingarferli við lestur og að þá gerjist einhver ný lykt í sambandi lesanda og texta .
Fremst í bókinni vísa ég í Theresu frá Avilu : " Ég segi ekki frá neinu nema ég hafi reynslu af því sjálf " og segi hiklaust : þetta er ég þarna í þessari bók , í þeirri trú að þá sé enginn nokkru nær , ekki frekar en ég , eða jú kannski aðeins nær .
" 