Indlandi er oft lýst sem landi andstæðna ; annars vegar fátækt og fáfræði og hins vegar vel stæð og iðin millistétt sem vinnur við forritun og símsvörum .
Að frátöldum fréttum af trúarágreiningi og átökum virðist allt stefna til betri vegar , allir munu á endanum komast í álnir og frjálsa hagkerfið blessa þjóðina .
Þessi nauðhyggjulega sýn af Indlandi hefur reyndar látið nokkuð á sjá og eins og svo oft áður er það skáldskapurinn sem birtir okkur aðra mynd og um margt trúverðugri af landinu .
Í haust komu út á íslensku tvær bækur sem gefa okkur nokkuð aðra mynd af Indlandi en að ofan er lýst .
Sex grunaðir Annars vegar er þar bók eftir Vikas Swarup sem sló í gegn fyrir bók um allsleysingja í Mumbai sem vinnur hæstu verðlaun í spurningakeppni í sjónvarpi .
Í bókinni Sex grunaðir er Swarup á áþekkum slóðum en í öðrum búningi .
Sagan er í raun sakamálasaga , en hryggjarstykki hennar er ekki glæpurinn sem slíkur eða lausn fléttunnar , heldur miklu frekar líf þeirra sem flækjast í málið , hinna grunuðu , og um leið er Swarup að sýna okkur nýstárlega mynd af fátækt , sjálfsvígssprengjumönnum og ámóta sem við annars sjáum bara í gegnum vestræn sjóngler .
Líkt og í Viltu vinna milljarð er rómantískur blær yfir frásögninni ; Swarup virðist vongóður þrátt fyrir ömurleikann sem er svo víða að finna í heimalandi hans – hann hefur trú á manninum .
Hvíti tígurinn Annað er upp á teningnum hjá Aravind Adiga , höfundi bókarinnar Hvíti tígurinn sem kom út fyrir stuttu .
Sögupersóna þeirrar bókar , pilturinn Balram , er gáfnaljós þorpsins og nógu gáfaður til að átta sig á því að ef þú vilt koma ár þinni fyrir borð þá er eins gott að leggja á hilluna allar hugmyndir um heiðarleka og ósérhlífni .
Eins og Adiga lýsir Indlandi er það algert hákarlasamfélag þar sem stöndug yfirstétt nærist á allsleysingjunum á botninum .
Víst skiptast þjóðfélög um allan heim upp í þá sem eiga mikið og þá sem eiga lítið , en á Indlandi Adigas eru það þeir örfáu sem eiga allt og svo hinir sem eiga ekkert og munu aldrei eiga neitt nema þeir taki það með valdi – eins og hann segir í bréfi til forsætisráðherra Kína ( í þýðingu Ísaks Harðarsonar ) : " [ Þ ] ótt indverska þjóðin hafi ekki drykkjarvatn , rafmagn , holræsakerfi og almenningsfarartæki , og hafi ekki tamið sér hreinlæti , aga , kurteisi og stundvísi , þá eigum við frumkvöðla .
Í þúsundatali .
" Aravind Adiga hefur verið gagnrýndur fyrir þá mynd sem hann gefur af Indlandi og víst er ekki mikil von í henni og sú rómantík sem maður greinir hjá Swarup er víðs fjarri , en hún er óneitanlega sannfærandi í kaldranalegri kímni sinni og óumflýjanlegri grimmd og ekki síst þeirri mynd sem dregin er upp af indverskum frumkvöðli sem þarf ekki bara að gefa góða hugmynd og trúa á þá hugmynd því hann þarf líka að vera samviskulaus , eða í það minnsta ekki láta samviskuna þvælast of mikið fyrir sér .
