Margt er frábrugðið því sem gerist annars staðar í íslensku jólahaldi , en hins vegar má finna margt sameiginlegt með því sem hér er gert og gerist í nágrannalöndunum .
Grýla á sér víða systur og annars staðar má finna dæmi um verur , sem koma til byggða þegar jólin nálgast og hverfa síðan aftur þegar sólargang tekur að lengja á ný .
Það er heldur ekki tilviljun að jól ber upp á sama tíma og vetrarsólstöður fyrir kristni .
Hátíð til að fagna endurfæðingu jarðar varð að hátíð til að halda upp á fæðingu Jesú .
Terry Gunnell , prófessor í þjóðfræði við Háskóla Íslands , talar um jólahaldið , jólasiði og uppruna þeirra í samtali við Sunnudagsmoggann .
Hann segist stundum hafa verið vændur um að gefa í skyn að þeir siðir , sem finna megi á Íslandi , séu allir erlendir og bætir við að það sé fjarri lagi .
Hann segir að Ísland hafi frá upphafi verið fjölmenningarsamfélag , innflytjendasamfélag og " náttúrlega koma hefðirnar annars staðar frá " , en nú sé " þetta náttúrlega allt orðið séríslenskt " .
Frásögn Terrys af því hvernig síðar hefur verið hringlað með jólin segir sína sögu um það hvað tímasetning þeirra er tilviljunarkennd án þess að þar sé með nokkrum hætti dregið úr hátíðleika þeirra eða tilefninu .
Terry segir að lengd jólahátíðarinnar – að telja 13 daga fyrir og eftir jól – tengist breytingum á dagatalinu .
" Samkvæmt júlíanska dagatalinu var árið of stutt og lengsta nótt var komin á 13. desember , sem sums staðar í Noregi og Svíþjóð er enn kölluð Lusselangenatt út af þessu , " segir Terry .
" 1582 tilkynnti Páfagarður að 13 dögum yrði sleppt og gregoríska tímatalið tekið upp .
Þessi breyting náði hingað um 1760 .
Þetta ruglaði bændur í ríminu .
Allt í einu voru komnar tvær hátíðir og 13 dagar á milli , haldið var upp á jól og síðan aftur þrettándann .
Á sumum eyjum Hjaltlands halda menn enn upp á gömlu jól , sem eru tólf dögum seinna .
Þetta voru jólin þeirra og þeir treystu ekki einhverri ríkisstjórn í London til að ákveða hvenær jólin ættu að vera .
Þetta var einnig svona hér og víðar , talað var um gömlu jól og nýju jól .
Spurt var hvort stjórnvöld mættu ákveða hvað væri heilagt og hvað ekki með því að breyta dagsetningum .
" Strax á þessum tíma var geðþóttaákvörðunum fjarlægs stjórnvalds tekið með varúð og tortryggni , en þá var líka auðveldara að halda sínu striki óáreittur .
Það hefur fylgt jólahaldi hér á landi að sumir sjómenn hafa sótt sjóinn á þeim tíma , fjarri fjölskyldu og vinum .
Þannig er um Óskar Örn Guðmundsson , sem varð sjómaður strax á unglingsaldri og hefur oft verið á hafi úti um jólin .
Í samtali við Skapta Hallgrímsson lýsir hann því að jólatúrinn hafi verið engum líkur , honum hafi fylgt blendnar tilfinningar og stemningin verið önnur strax fyrir brottför : " Ættingjarnir pössuðu upp á að kveðja mann og óska gleðilegra jóla ; komu jafnvel niður á bryggju .
Fólk sem kvaddi mann aldrei annars ! " Sjómennskan hefur löngum mótað þjóðarkarakterinn og Íslendingar mega ekki gleyma þessum uppruna sínum , síst um jólin .
Og það er skemmtilegt að heyra lýsingu Óskars á stemningunni um borð úti á reginhafi , allir urðu einhvern veginn betri menn og þá var ekkert þras : " Þetta var eini túrinn á árinu sem maður skammaði ekki kokkinn ! " 