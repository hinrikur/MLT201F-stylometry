Hótel Rangá hefur tekið í notkun nýjar svítur sem helgaðar eru heimsálfunum .
Verkefnið einkenndist af metnaði en allt innviði var sótt til viðkomandi heimsálfu og nostrað við hvert smáatriði .
Markmiðið var að hafa svíturnar einstakar .
Texti : Orri Páll Ormarsson orri@mbl.is Ljósmyndir : Ragnar Axelsson rax@mbl.is Phileas gamli Fogg þótti frækinn að ferðast umhverfis jörðina á áttatíu dögum .
Ekki þótti okkur Ragnari Axelssyni ljósmyndara það merkilegt afrek í vikunni þegar við stungum við stafni í öllum heimsálfunum sjö – á nokkrum mínútum .
Nú halda lesendur sjálfsagt að ég sé endanlega genginn af göflunum .
Svo er ekki .
Þetta er í raun og veru hægt – þannig lagað séð .
Menn þurfa bara að renna austur á Hótel Rangá , þar hafa nefnilega verið teknar í notkun sjö nýjar svítur sem eru , eins og lesendum býður væntanlega í grun , helgaðar heimsálfunum .
Þessi frumlega hugmynd er runnin undan rifjum Björns Erikssonar hótelstjóra en þá Friðrik Pálsson , eiganda hótelsins , langaði að innrétta nýju svíturnar samkvæmt tilteknu þema .
" Þegar fyrir lá að svíturnar yrðu sjö fór ég að velta tölunni fyrir mér .
Ég hugsaði meðal annars um vikudagana og syndirnar sjö .
Það hefði orðið athyglisvert þema , " segir Björn og hlær .
Snemma datt hann þó niður á heimsálfurnar .
" Ég vildi hafa svíturnar persónulegar og einstakar .
Hvað er þá betra en að tileinka þær heimsálfunum ? Þemað greip mig strax og á tveimur andvökunóttum tókst mér að útfæra hugmyndina í megindráttum og sannfæra Friðrik um ágæti hennar , " segir Björn sem er sigldur maður , hefur komið til 82 landa og allra heimsálfa nema Suðurskautslandsins .
" Ætli ég hafi ekki varið upp undir þriðjungi ævi minnar á hótelherbergjum og hef því ágætan samanburð .
Ég hellti mér bara út í þetta , " segir Björn sem þáði ráðgjöf víða að , m.a. frá ungum bandarískum hönnuði , Olgu Rei , sem unnið hefur fyrir hið nafnkunna tímarit Vogue .
Friðrik og smiðirnir sem unnu verkið létu heldur ekki sitt eftir liggja .
Engar teikningar eru til af svítunum , en ákvarðanir um útfærslur voru oftar en ekki teknar í kaffitímum og á stuttum verkfundum .
Blærinn var Birni hugleikinn og ákvað hann því að nota einvörðungu efni sem kæmi frá viðkomandi heimsálfu .
Þar kom netið í góðar þarfir .
Allt var pantað gegnum það .
Björn tók heldur ekki það sem hendi var næst en hann fór gaumgæfilega gegnum hundruð hluta áður en hann valdi þá réttu .
" Smám saman gekk þetta upp .
Við erum raunar ennþá að nostra við smáatriði , núna er ég að rita sögu hvers herbergis fyrir sig og finna viðeigandi tónlist .
Hugmyndin er að fólk fái tónlistina í æð þegar það gengur yfir þröskuldinn .
Það ætti að fullkomna upplifunina .
" Eiffelturn Íslands Þeir Rangármenn hafa leitað álits víða og meðal annars fengið nokkra erlenda sendiherra í heimsókn .
Björn segir þá undantekningarlaust hafa verið hrifna af svítunum .
" Raunar eru viðtökur á einn veg .
Enginn gestur hefur kvartað ennþá og yfirleitt er fólk himinlifandi .
Talar jafnvel um að koma fljótlega aftur og gista í nýrri heimsálfu .
Einn gestur gekk svo langt að kalla svíturnar Eiffelturn Íslands .
Hástemmdara verður hólið varla , " segir Björn .
Sem stendur eru heimsálfusvíturnar aðeins sex , Evrópa er eftir .
Björn og Friðrik halda að sér spilunum þegar hana ber á góma en upplýsa að þemað verði íslenskt .
" Reyndar er svítan reykvísk eins og er , " segir Björn glottandi .
" Fokheld .
" Þeir félagar segja verkefnið hafa verið gríðarlega skemmtilegt en kostað mikla vinnu .
Og því lauk á heppilegum tíma – " fimm mínútum fyrir hrun " .
" Við vorum að panta húsgögn og aðra hluti í gríð og erg síðari hluta ársins 2007 og fram á sumarið 2008 en kláruðum svíturnar rétt áður en kreppan skall á .
Við vorum stálheppnir .
" Möguleikar í ferðaþjónustu Hótel Rangá er fjögurra stjörnu lúxushótel , staðsett mitt á milli Hellu og Hvolsvallar .
Útsýni frá hótelinu er fagurt , Hekla blasir við til norðurs , síðan er fjallahringurinn til austurs og norðausturs , í suðaustri trónir svo Eyjafjallajökull og Vestmannaeyjar í suðri .
Hótelið hóf starfsemi sína fyrir tíu árum en hefur verið byggt í sex áföngum .
Þar er nú 51 herbergi .
Friðrik Pálsson segir hótelrekstur eiga ágætlega við sig enda þótt hann hafi " dottið inn í þetta fyrir hálfgerða tilviljun " .
Hann lítur á ferðaþjónustu sem vaxtarbrodd í íslensku atvinnulífi .
Friðrik starfaði lengi í sjávarútvegi og segir margt líkt með þeirri atvinnugrein fyrir þrjátíu til fjörutíu árum og ferðaþjónustunni nú .
" Ferðaþjónustan er ung atvinnugrein á Íslandi og að mínu viti hugsa menn ennþá óþarflega mikið um mikla fjölgun ferðamanna í stað þess að leggja meiri áherslu á eðlilegan fjölda og að bjóða upp á stöðugt aukna þjónustu og gæði sem fólk er tilbúið að borga fyrir .
Íslensk ferðaþjónusta á að geta haft góðar tekjur án þess að hvolfa yfir sig ferðamönnum , við þurfum að vanda okkur , " segir hann .
Að dómi Friðriks ræður grunngerðin á helstu ferðamannastöðum landsins ekki við fleiri gesti á stuttu sumri .
Nefnir hann í því sambandi Gullfoss , Geysi , Þingvelli og Landmannalaugar .
" Við verðum að bjóða upp á fleiri kosti .
Eftir kynni mín af ferðamönnum undanfarin sex ár stendur eitt orð upp úr : Víðerni .
Mikill meirihluti erlendra gesta kemur hingað til að sleppa við biðraðirnar og kraðakið sem einkennir heimkynni þeirra .
Þeir vilja fara sinna ferða , frjálsir og óháðir .
" Að dómi Friðriks er landið okkar stöðugt að verða áhugaverðari kostur fyrir erlenda ferðamenn .
" Ísland er gimsteinn sem ótrúlega fáir vita um .
Við munum aldrei hafa bolmagn til að auglýsa á stærstu sjónvarpsstöðvum heims eins og ýmsar aðrar þjóðir , en á netinu getum við unnið stórvirki og svo verðum við að geta stólað á orðsporið til að " selja " landið .
Besta auglýsingin sem við getum fengið er að þeir sem héðan fara séu ánægðir með dvölina .
" Þessi pæling tengist gæðahugsun órofa böndum .
" Íslendingar eru ennþá hræddir við verðlagninguna .
Það er að mínu viti misskilningur , Ísland á að vera dýrt land .
Framtíð íslenskrar ferðaþjónustu hverfist um gæði og þjónustu .
Eftir því fylgir verðið .
Margir ferðamenn greiða fúslega fyrir gæði .
" Friðrik er afar ánægður með staðsetningu Hótels Rangár .
Það sé hæfilega langt frá flugvelli en um leið finnist fólki það vera statt úti í sveit .
" Flestir sem sækja okkur heim eru hingað komnir náttúrunnar vegna .
" Friðrik rekur einnig hálendismiðstöðina Hrauneyjar sem oft er nefnd " Dyrnar að hálendi Íslands " enda við eitt fjölbreytilegasta og eldvirkasta hérað landsins .
Hann segir miðstöðina njóta vaxandi vinsælda en stutt er að fara í dagsferðir og skoða margar af helstu náttúruperlum hálendisins .
Þar er líka lúxushótelið Hótel Háland .
Óþrjótandi afþreying Erlendir gestir sækja Ísland sjaldnast heim til að sitja heima á hóteli og Friðrik segir Hótel Rangá búa svo vel að afþreyingarmöguleikar séu óþrjótandi í grenndinni .
" Samstarfið við aðila á sviði afþreyingar er mjög gott og það er langt síðan gestur hefur spurt um afþreyingu sem ekki var hægt að veita .
" Sem dæmi um afþreyingu nefnir Friðrik jöklagöngur , sem njóta vaxandi vinsælda , vélsleðaferðir , veiðiferðir , hestaferðir og fjórhjólaferðir .
Það er gömul saga og ný að sumarið sé tíminn í ferðaþjónustu .
Friðrik segir vetrarvertíðinni hins vegar vaxa jafnt og þétt fiskur um hrygg .
" Við höfum lagt aukna áherslu á vetrarvertíðina undanfarin þrjú til fjögur ár með góðum árangri .
Fjöldi fólks hefur áhuga á að koma hingað um hávetur , upplifa myrkrið , snjóinn og síðast en ekki síst norðurljósin .
Aðdráttarafl þeirra er mikið .
Ánægja viðskiptavinanna er ekki síðri á veturna en sumrin .
" Hressir Bretar Gestina ber víða að .
Friðrik nefnir fyrst Breta og Hollendinga .
– Nú , hvernig liggur á þeim í seinni tíð ? " Gaman að þú skulir spyrja að því .
Það liggur nefnilega alveg ágætlega á þeim , " segir Friðrik og brosir .
" Ég hef einmitt spurt gesti mína talsvert um ágreining þjóðanna og stór hluti þeirra veit lítið um Icesave-málið .
Það er ekki stöðugt í fréttum þar eins og hér .
" Af öðrum tíðum gestum nefnir Friðrik meðal annars Bandaríkjamenn , Japana , Spánverja og fólk frá Norðurlöndunum .
Frægt var þegar Rockefeller-fjölskyldan gisti á Hótel Rangá og Friðrik hefur líka hýst kóngafólk og Hollywood-leikara .
Hann gerir samt ekki mikið úr þessu .
" Það er eðlilegt að fólki þyki gaman að vera á hóteli þar sem frægt fólk hefur gist .
Við höfum hins vegar farið þá leið að hengja ekki upp myndir af nafnkunnum gestum okkar í virðingarskyni við þá .
Flestir koma þeir hingað til að vera í friði og við virðum það .
" Nú og verði menn fyrir ónæði er lítið mál að skjótast yfir í aðra heimsálfu ...
