Ivan Klasnić er gangandi kraftaverk .
Öllu heldur hlaupandi kraftaverk .
Fyrir réttum þremur árum biluðu nýrun í þessum tæplega þrítuga miðherja frá Króatíu sem þá lék með Werder Bremen í þýsku Búndeslígunni .
Í ljós kom að hann þurfti að gangast undir nýrnaígræðslu .
Gengi allt að óskum átti Klasnić að geta hafið æfingar að sex til átta vikum liðnum .
Það fór á annan veg .
Móðir Klasnić gaf honum nýra úr sér og fóru mæðginin undir hnífinn í lok janúar 2007 .
Fljótlega lá fyrir að aðgerðin hafði mistekist , líkami Klasnić hafnaði nýja nýranu .
Læknar upplýstu að þrátt fyrir alvarlegt ástand væri leikmaðurinn ekki í lífshættu .
Hann væri raunar við furðu góða heilsu miðað við aðstæður .
Leit hófst að nýjum nýrnagjafa innan fjölskyldunnar .
Niðurstaðan var sú að faðir Klasnić gaf honum líffæri úr sér .
Líkami kappans brást betur við því nýra og hann náði fljótlega þokkalegri heilsu .
Læknar fullyrtu að kæmi ekkert óvænt upp ætti hann að geta leikið knattspyrnu á ný .
Setti mark sitt á EM Endurhæfingin gekk þó hægar en til stóð og í ágúst 2007 bönnuðu læknar Brimarborgarliðsins Klasnić að æfa þar sem líkami hans brást ekki nægilega vel við miklu álagi .
Mánuði síðar var honum leyft að hefja æfingar af fullum þrótti og 24. nóvember 2007 lék hann sinn fyrsta leik í ellefu mánuði .
Skömmu síðar var hann á skotskónum á ný .
Klasnć fann fjölina sína fljótt og í mars 2008 sneri hann aftur í króatíska landsliðið .
Hann varði heiður þjóðar sinnar á Evrópumeistaramótinu í Sviss og Austurríki og varð þar með fyrsti nýrnaþeginn til að taka þátt í stórmóti í knattspyrnu .
Hann gerði tvö mörk á mótinu .
Enda þótt Klasnić væri kominn á ról var hann ósáttur við læknateymið hjá Werder Bremen .
Taldi það hafa greint veikindi sín of seint .
Þegar samningur hans við félagið rann út sumarið 2008 ákvað hann að róa á önnur mið og gekk í raðir Nantes í Frakklandi .
Fyrsta tímabilið þar var erfitt og Klasnić skoraði aðeins sex mörk í 28 leikjum fyrir Nantes sem hrökk niður um deild .
Hann byrjaði hins vegar með látum í haust , fann netmöskvana fjórum sinnum í fimm leikjum .
Andartaki áður en félagsskiptaglugganum var lokað í september gerði Klasnić eins árs lánssamning við enska úrvalsdeildarfélagið Bolton Wanderers .
Það tók hann nokkra leiki að koma undir sig fótunum í Englandi en eftir að hann braut ísinn gegn Everton í lok október hefur hann farið mikinn í liði þeirra ferðalanga .
Um liðna helgi setti hann tvö mörk á lærisveina Marks Hughes í Manchester City í 3:3 -jafntefli og í vikunni var hann aftur á ferðinni í kærkomnum 3:1 -sigri á West Ham United .
Klasnić tjáði breska götublaðinu The Sun á dögunum að hann kynni vel við sig í ensku úrvalsdeildinni .
" Ég er staðráðinn í að sanna mig .
Eftir veikindin bjóst enginn við að sjá mig hérna .
Ég hef hins vegar engan áhuga á að skýla mér bak við þau , ég krefst þess að fá sömu meðferð og aðrir leikmenn .
" Bolton komst úr fallsæti með sigrinum á West Ham og Klasnić er sannfærður um að liðið geti haldið sæti sínu í deildinni .
" Hafi menn séð síðustu leiki okkar gera þeir sér grein fyrir því að við eigum ekki að vera við botn deildarinnar .
En þegar menn eru óheppnir getur allt farið á versta veg .
" Óvíst hvort Bolton kaupir hann Mörk Klasnić hafa blásið lífi í Bolton á liðnum vikum .
Gary Megson , knattspyrnustjóri liðsins , telur Króatann þó eiga mikið inni .
" Ivan skorar bara mörk .
Framlag hans að öðru leyti er ekki alltaf í samræmi við væntingar .
En hann hefur festuna til að skora mörk , " segir hann .
Bolton stendur til boða að kaupa Klasnić fyrir litlar 1,4 milljónir sterlingspunda þegar lánstíminn rennur út næsta sumar .
Megson hefur enn ekki ákveðið hvort hann nýtir þann möguleika .
" Við höfum ekkert rætt um framhaldið ennþá .
Ivan verður hjá okkur í allan vetur , síðan sjáum við hvað setur .
" Skyldi þetta kveikja í öðrum liðum ? Ivan Klasnić fæddist 29. janúar 1980 .
Hann er af króatísku foreldri en fæddur og uppalinn í Þýskalandi .
Hann hóf feril sinn hjá St .
Pauli en færði sig yfir til Werder Bremen 2001 .
Klasnić gerði fjögurra ára samning við Nantes í Frakklandi í fyrra en er nú í láni hjá Bolton í ensku úrvalsdeildinni .
Hann hefur gert 91 mark í 290 leikjum fyrir félög sín .
Rudi Völler vildi á sínum tíma velja Klasnić í þýska landsliðið en leikmaðurinn hafnaði því góða boði .
Kaus að leika fyrir hönd Króatíu .
Hann á 38 landsleiki að baki og hefur skorað í þeim tólf mörk .
Hin fullkomna spyrna Fáir höfðu heyrt minnst á Maynor Alexis Figueroa Róchez fyrir síðustu helgi .
Eftir að hann gerði sennilega mark vetrarins í ensku knattspyrnunni fyrir Wigan Athletic gegn Stoke City hefur þessi hondúraski varnarmaður aftur á móti verið á allra vörum í sparkheimum .
Aukaspyrna hans sveif í fallegum boga yfir aumingja Thomas Sørensen í markinu – af meira en fimmtíu metra færi .
Sá Daninn þó fljótt hvað verða vildi .
Spyrnur verða ekki betur framkvæmdar .
Figueroa er 26 ára gamall landsliðsmaður Hondúras .
Hann kom til Wigan frá Olimpia í heimalandi sínu í janúar í fyrra .
Fyrst gerði Wigan við hann tvo lánssamninga , vegna tormerkja við skriffinnsku , en keypti hann síðan í desember fyrir ári .
Figueroa hefur leikið 34 leiki og gert tvö mörk .
Eiginkona Figueroas , Sandra Norales , leikur með Handknattleiksfélagi Sheffield og hondúraska landsliðinu .
