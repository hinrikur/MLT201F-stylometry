Karl Ágúst Úlfsson hefur um árabil glatt landsmenn vikulega ásamt félögum sínum í Spaugstofunni .
Nú vill hann auka á bjartsýni þjóðarinnar og hefur þýtt bókina Meiri hamingja eftir Tal Ben-Shahar .
Bókin er byggð á jákvæðri sálfræði en höfundurinn kennir hana á fjölmennasta námskeiði í sögu Harvard .
Það var eiginkona Karls Ágústs , Ásdís Olsen , sem kennir lífsleikni í Kennaraháskóla Íslands , sem hvatti mann sinn til að þýða bókina .
Ásdís : " Ég var að lesa mér til um jákvæða sálfræði þegar ég datt niður á sjóræningjaútgáfu af Harvard-fyrirlestrum Tals Ben-Shahars .
Ég heillaðist á augabragði og festist fyrir framan skjáinn sólarhringum saman og skemmti mér konunglega .
Ég skil vel hvers vegna nemendur í Harvard velja þetta námskeið fram yfir önnur .
Í sumar gafst mér síðan tækifæri til að taka Harvard-námskeiðið fræga og þá gaf ég mér tíma til heilmikillar sjálfsskoðunar eins og bókin gerir ráð fyrir .
Bókin endurspeglar námskeiðið algjörlega og mér fannst hún strax eiga erindi við Íslendinga .
Kalli hreifst sömuleiðis af bókinni og þýddi hana af sinni alkunnu snilld .
Þarna er samantekt á öllu því helsta sem getur aukið hamingju okkar samkvæmt rannsóknum , sett fram á aðgengilegan og hagnýtan hátt .
" Karl Ágúst : " Já , þetta er einstaklega hrífandi og skemmtileg bók sem ætlast til þess af lesandanum að hann skoði tilgang sinn , gildi , viðhorf og lífsstíl .
Ég þurfti margoft að horfast í augu við sjálfan mig meðan ég vann að þýðingunni .
Ég áttaði mig á að ég hef stundum forgangsraðað vitlaust og vanrækt ýmsa hluti .
Það hef ég vitað innst inni en bókin sýndi mér þetta í afar skýru ljósi .
Ég sé núna að ég hefði átt að breyta ýmsu fyrir mörgum árum .
Ég er til dæmis einn af þeim sem hættir til að fresta hamingjunni þangað til einhverjum tilteknum áfanga sé lokið .
Svo kemur auðvitað aldrei að tíma hamingjunnar , vegna þess að þegar einum áfanga lýkur tekur annar við , og þá ímyndar maður sér að þegar honum sé náð hljóti hamingjan að taka við hrein og ómenguð .
Jú jú , ég hef á löngum tímabilum fallið ágætlega undir það sem höfundurinn kallar táknmynd lífsgæðakapphlaupsins .
" Auðvelt að gagnrýna Í hverju misreiknar fólk sig helst þegar kemur að hamingjunni ? Ásdís : " Við höldum gjarnan að hamingjan komi utan frá , að það sé einhver annar sem geti gert okkur hamingjusöm , eða einhver árangur , sigur eða áfangi .
Rannsóknir sýna hins vegar að stöðuhækkanir , happdrættisvinningur eða stórir sigrar í lífinu auka hamingju fólks í mjög skamman tíma , svo lendum við aftur á sama hamingjustuðlinum .
Hvert og eitt okkar virðist hafa ákveðinn hamingjustuðul , bara misháan .
En samkvæmt jákvæðu sálfræðinni er hægt að hækka þennan hamingjustuðul og auka velsæld og gleði í daglegu lífi .
" Karl Ágúst : " Já , það virðist vera að umhverfið skipti sáralitlu máli í sambandi við líðan okkar .
Hitt vegur miklu þyngra hvernig við hugsum sjálf , hvaða afstöðu við tökum og hvernig við högum lífi okkar .
Það er því engin ástæða til að kenna kreppunni og fjárhagnum um bölsýni og gremju .
" Hvernig getur við aukið hamingju okkar ? Karl Ágúst : " Góðar venjur koma að miklu gagni og það er víst engin leið að stóla á sjálfsaga í því sambandi því hann gagnast okkur lítt eins og dæmin sanna .
Við eigum heldur að koma okkur upp venjum sem hafa merkingu fyrir okkur og við treystum okkur til að setja á dagskrá .
Það tekur víst ekki nema 21 dag að festa nýjar venjur í sessi .
" Ásdís : " Hugarfarið skiptir líka miklu máli og það er ótrúlega auðvelt að laga það til .
Það er líka mikilvægt að gangast við sárum tilfinningum eins og sorg , ótta og öfund .
Það er auðveldara að eiga við þær uppi á borðinu .
Við ættum líka að vera dugleg að taka eftir jákvæðum upplifunum og staldra sem oftast við skemmtilega , jákvæða og góða reynslu .
Þannig getum við styrkt hamingjusvæðin í heilanum .
Er það ekki dásamlegt ? Heilarannsóknir sýna að við getum gert heilann okkar jákvæðari með því að staldra við góðar minningar , hlæja og knúsa fólkið okkar og gera það sem við erum góð í og við gleymum okkur yfir .
" Er of mikil neikvæðni í þjóðfélaginu ? Ásdís : " Við höfum verið of upptekin af því sem aflaga fer og það fer mikið púður í að greina vandamál , hanka sökudólga og gagnrýna allt og alla .
Það er svo auðvelt að gagnrýna .
Erum við ekki orðin leið á því að vera gröm og reið ? Það gefur ekki góða raun .
Ætli við séum ekki bara tilbúin til að rækta eigin garð – að vera sjálf sú breyting sem við viljum sjá verða á heiminum , eins og Gandhi sagði .
" Karl Ágúst : " Miðað við viðtökurnar sem bókin fær þá kemur hún á hárréttum tíma .
Fólk virðist tilbúið til að axla ábyrgð á eigin hamingju og huga að gildum sínum og samböndum .
" Bæld sköpunargáfa Eruð þið hamingjusöm ? Karl Ágúst : " Við erum að vinna í því .
Bókin lofar því að ef við vinnum ákveðin verkefni og gerum einfaldar breytingar á lífi okkar eigi hamingja okkar eftir að aukast jafnt og þétt þegar fram líða stundir .
Og ég er sannfærður um að þetta virkar .
" Ásdís : " Ég verð að viðurkenna að ég er mishamingjusöm .
Mér finnst oft rosalega gaman að lifa en ég á það ennþá til að sveiflast mikið .
Það er mér ekki endilega eiginlegt að gera það sem er best fyrir sjálfa mig og ég hef þurft að hafa heilmikið fyrir því að ná sæmilegum þroska .
Ég á það til að gera marga hluti í einu og hlaupa um eins og hauslaus hæna .
Og það kemur enn fyrir að ég vinn mig í kaf og verð úrvinda og þá finnst mér ekkert sérlega gaman að vera til .
En ég á góðri leið og hef verið að koma mér upp góðum venjum og að forgangsraða betur .
" Karl Ágúst : " Já , það er þetta vinnulag að vera að gera allt í einu og fresta alltaf öllu fram á síðustu stundu .
Það stendur oft hamingju okkar fyrir þrifum .
Og hvort ég kannast ekki við þetta rugl , það fylgdi mér í mörg ár .
Þeir sem temja sér svona vinnubrögð ímynda sér að þeir vinni best undir pressu , en það er bara misskilningur .
Þeir sem treysta á adrenalínið til að halda sér gangandi sýna vissulega mikinn dugnað en sköpunargáfan bælist .
Það var gerð merkileg rannsókn þar sem fólk var látið vinna undir venjulegu áreiti frá interneti , farsíma , spjallrásum og tölvupósti , eins og fólk gerir almennt í vinnunni ef það á annað borð vinnur í tölvuumhverfi .
Við þessar aðstæður mældist greindin hjá fólki skerðast meira en við hassneyslu .
Þetta áreiti hefur semsagt svo deyfandi áhrif á greind okkar að við ættum frekar að reykja hass í vinnunni en að leggja þessar aðstæður á okkur .
" Þið eruð búin að vera saman mjög lengi .
Hvernig kynntust þið ? Karl Ágúst : " Það var engin tilviljun .
Við kynntumst á söngskemmtun á gamla Broadway í Mjóddinni þar sem við vorum bæði viðhengi í vinahóp .
Þegar ég mætti til að sækja frátekinn miða þá var enginn miði og uppselt á skemmtunina .
Konan í afgreiðslunni vildi allt fyrir mig gera og hóf leit að miðanum og komst að því að einhver Ásdís Olsen hefði sótt hann .
Eftir nokkra rannsókn kom í ljós að Ásdís hafði fyrir misskilning fengið tvo miða og annar var miðinn minn .
Á endanum fékk ég miðann í hendurnar og lenti við borð hjá þessari ókunnu stúlku .
" Ásdís : " Þetta var svona korter-í-þrjú-stemning á Broadway árið 1987 .
" Karl Ágúst : " Það er ekki alveg satt .
Við spjölluðum og dönsuðum saman og töluðum svo saman alla nóttina .
" Skilnaður og ný tenging Það er ekki langt síðan þið skilduð um tíma en tókuð aftur saman nokkrum mánuðum seinna .
Hvað gerðist ? Ásdís : " Ég held að við höfum bara haft gott af því af því að skilja .
Hvað mig varðar þá þurfti ég að aðgreina mig og komast að því hvar ég byrjaði og hvar ég endaði .
Ég hafði verið afar stjórnsöm og fundist ég bera ábyrgð á lífi og hegðun allra í fjölskyldunni .
Það segir sig eiginlega sjálft að ég þreifst ekki vel í þessum aðstæðum og þetta var heldur ekki sérlega skemmtilegt fyrir Kalla .
Við skilnaðinn tókst mér að huga svolítið að sjálfri mér og sleppa tökunum á öðrum .
Ég þurfti þennan tíma , sjálfstæði og frelsi til að skilgreina mig sem einstakling eftir að hafa verið í sambandi allt mitt líf .
Við vorum komin í andlegt samkrull þar sem við vissum ekki lengur hvað sneri upp eða niður á okkur sjálfum .
" Karl Ágúst : " Þetta var erfiður tími en mjög lærdómsríkur .
Ég held að við höfum bæði þurft á því að halda að vinna í sjálfum okkur .
Ég veit að ég þurfti á því að halda .
Ég fór að skoða ýmsa hluti sem ég var hættur að taka eftir .
Í langri sambúð verður ýmislegt að vana og maður hættir að velta sambandinu fyrir sér .
Þegar maður stendur skyndilega einn og þarf að skoða hlutina upp á nýtt , þá fer maður í innri skoðun , sem er mjög holl og skilar miklu ef maður hefur heiðarleika og þor til að horfast í augu við sjálfan sig .
" Hvers vegna tókuð þið aftur saman ? Ásdís : " Við bara hoppuðum upp í rúm einn daginn .
En það er auðvitað erfitt að skilja og það myndast tómarúm sem erfitt er að fylla ef sambandið er á annað borð einhvers virði .
Svo þurftum við auðvitað að vinna í sambandinu og gerðum það , skoðuðum samskiptin og hvað væri viðkvæmt í þeim og hvað þyrfti að laga .
Ég held reyndar að hjónaband geti verið skálkaskjól þar sem hvorugur aðilinn þrífst vel .
Ég vil ekki vera í þannig hjónabandi .
Gott hjónaband er fínt en það er engin töfralausn .
" Karl Ágúst : " Mér hefur fundist dýrmætt að fá sambandið okkar aftur upp í hendurnar og að fá tækifæri til að tengjast á nýjan hátt og jafnvel upplifa nýja hluti sem við höfðum ekki áður leyft okkur .
" Haldið þið að þið verðið saman það sem eftir er ? Ásdís : " Það væri heimskulegt að lofa einhverju um það .
Aðalatriðið er að leggja rækt við að vera sáttur á þeim stað sem maður er á hverju sinni .
" Karl Ágúst : " Ég vil enn vitna í þessa góðu bók en þar er fjallað um það hversu mikils virði það er að finna hamingjuna í hjónabandinu .
Þegar komin er þreyta í sambandið og það er ekki eins spennandi og það var einu sinni , þá vill fólk oft finna eitthvað nýtt .
Tal Ben-Shahar segir að þetta sé ekki rétt hugsun , heldur eigi maður einmitt að vinna í sambandinu og gera gott úr því sem maður á í stað þess að henda því og finna sér eitthvað nýtt .
Lykilatriðið er að þora að vera maður sjálfur , þora að sýna maka sínum hver maður er .
Þetta hef ég átt ofboðslega erfitt með , en ég er að læra – mér er að fara fram .
Ég veit að þetta er einn af þeim lyklum sem ég þarf til að finna hamingjuna – að sýna mig eins og ég er í raun og veru .
" Ásdís : " Einn af frösunum úr bókinni er á þessa leið : Leyfðu þér að vera breysk manneskja .
Mér skilst að það sé heitið á næstu bók Tals Ben-Shahars .
Ég bíð spennt eftir henni .
" 