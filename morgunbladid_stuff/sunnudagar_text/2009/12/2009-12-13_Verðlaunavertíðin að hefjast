Þann 3. desember hófst aðdragandi uppskeru kvikmyndagerðarmanna í Vesturheimi og þessa dagana eru tilnefningar til hinna fjölbreytilegustu verðlauna beggja vegna Atlantshafsins að hrannast upp á yfirborðið .
Í ár var það Up in the Air , gamansöm ádeila um samdrátt fyrirtækja , sem varð hlutskörpust hjá meðlimum NBR sem tilkynna fyrstir væntanlega sigurvegara .
Myndinni sem barst þetta tromp upp í hendurnar , leikstýrir Jason Reitman , sem á að baki aldeilis framúrskarandi og persónuleg verk á borð við Juno og Thank You for Smoking og er í fremstu röð þeirra ungu kvikmyndagerðarmanna sem hvað mestar vonir eru bundnar við í dag .
Up in the Air fjallar um niðurskurðarmanninn Ryan Bingham ( George Clooney ) , sem fer á milli fyrirtækja með skurðarhnífinn á lofti og saxar á starfsmannafjöldann á báða bóga .
Heldur nöturlegt líf og niðurdrepandi og hann fer að velta fyrir sér hvað hann geti gert til að drukkna ekki í einmanaleikanum .
Up in the Air var óumdeilanlega mynd kvöldsins því auk þess að vera besta mynd ársins var Clooney tilkynnt að hann hlyti verðlaun fyrir bestan leik í aðalkarlhlutverki .
Mun reyndar deila þeim með Morgan Freeman sem er sagður fara á kostum í Invictus , sem þjóðarleiðtoginn Nelson Mandela .
Up In the Air krækti einnig í verðlaun til handa Ann Kendric , fyrir bestu frammistöðu leikkonu í aukahlutverki og þeir Reitman og Sheldon Turner munu þiggja verðlaunin fyrir besta handritið byggt á áður birtu efni – á afhendingarhátíð NBR í New York þ. 12. jan. , n.k. NBR hefur dálæti á Clint Eastwood og heiðraði hann eina ferðina enn sem leikstjóra ársins fyrir Invictus .
Margir eru þeirrar skoðunar að hinn roskni harðjaxl og hæfileikamaður , sem kemst á níræðisaldur að ári , hafi jafnvel aldrei gert betur á sínum ótrúlega glæsta ferli en með þessu hádramatíska og pólitíska verki um sameininguna sem Mandela kom á í S.-Afríku árið 1995 .
Eastwood var kjörinn besti leikarinn í fyrra fyrir Gran Torino og myndirnar hans , Mystic River frá 2003 og Letters From Iwo Jima ( ´ 06 ) , voru báðar valdar bestu myndir ársins af NBR .
Carey Mulligan var tilkynnt besta leikkona ársins fyrir afburðaleik sem breskur táningur á 7. áratugnum , sem verður ástfangin af sér eldri manni í An Education .
Woody Harrelson var útnefndur sigurvegari í flokki bestu aukaleikara 2009 fyrir The Messenger og Coen-bræður , Joel og Ethan , hrreppa verðlaun fyrir besta , frumsamda handritið ( A Serious Man ) Karlleikarinn sem var kynntur sem " uppgötvun ársins " , er enginn annar en Jeremy Renner , sem er minnisstæður úr The Hurt Locker og sömu verðlaun féllu hlut leikkonunnar Gabourey Sudibe fyrir frammistöðu hennar í Precious .
Fyrr í vikunni vann The Hurt Locker The Gotham Independent Award og Precious og The Last Station hreinsuðu Spirit-verðlaunin , sem veitt eru fyrir óháða kvikmyndagerð .
Af öðrum , væntanlegum sigurvegurum sem voru kynntir af NBR , má nefna að The Prophet ( England ) er besta , erlenda mynd ársins ; The Cove besta heimildarmyndin og Up besta teiknimyndin .
Tími tilnefninganna hefst síðan af fullum krafti núna um helgima þegar American Film Institute , Los Angeles Film Critics Assn. , og New York Film Critics Circle , tilkynna um sína sigurvegara auk þess sem greint verður frá tilnefningum til Golden Globe verðlaunanna .
Rúsínan í pylsuendanum , Óskarsverðlaunatilnefningarnar , verða kynntar um miðjan janúar .
Hvaða samtök eru NBR ? National Board of Review of Motion Pictures , eða NBR , eins og þau eru yfirleitt kölluð , voru stofnuð í New York upp úr aldamótunum 1900 , og eru því aðeins örlítið yngri en sjálf kvikmyndasagan .
1929 urðu þau fyrstu samtökin til að velja 10 bestu myndir ársins frá enskumælandi löndum og þá bestu , erlendu .
Þessari hefð hefur NBR viðhaldið síðan , en samtökin samanstanda af 110 manna kjarna sem fá senda kjörseðla og hafa kosningarétt .
Þessi hópur samanstendur af valinkunnum fræði- , áhuga- , kvikmyndagerðar- og námsmönnum í New York .
Síðan er það hlutskipti þekktrar endurskoðunarskrifstofu að fara yfir kjörseðlana og tilkynna um sigurvegarana .
