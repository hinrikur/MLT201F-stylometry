Í vinnu kemst ég ekki hjá því að sjá margt nýrra bóka .
Oft spurður hvort ég sé ekki búinn að lesa þessa bók – frægs höfundar ; svar mitt oftast eins : ég les ekki nýjar bækur ! Né drekk ný vín .
Ég á of margar ólesnar bækur yfir höfði mér að ég fari að eyða dýrmætum tíma í að lesa það , sem gæti reynst tómur þvættingur eða leirbull .
Heldur læt ég tímanum og öðrum lesurum eftir að vinsa úr fyrir mig .
Með þessum orðum veld ég sumum vonbrigðum , þeim að minnsta kosti sem halda að bókaverðir verði að lesa allar bækur .
Og krimma læt ég öðrum eftir að lesa .
Hef ekki hug á að lesa um " konu , sem er barin til óbóta " eins og dunar nú í eyrum .
Stundum rekur þó á fjörur manns bækur , sem kalla á skilyrðislausan lestur og samstundis .
Þannig er með einstaka ljóðabók og bækur sem fjalla um hugleikið efni höfunda mér þóknanlegra .
Endrum og sinnum rekst maður á efni sem vekur áhuga , vegna titils eða höfundar eða neyddur af áköfum höfundi til að lesa bók sem maður ella hefði aldrei látið sér detta í hug .
Þar get ég nefnt sem dæmi Vökulok eftir Guðjón Ólafsson ( fæddur 1853 ) .
Safnaði þáttum um fólk og fyrirbæri á Suðurlandi , vönduð og skemmtileg bók .
Þar í vísan : " Vort líf er skrýtin skrudda / með skrifuðu blöðin full / af alslags raunarudda / með röksemdir og bull .
" Á borði mínu bíður Geislaþytur lestrar , safn greina og ljóða Gunnars Valdimarssonar .
Í henni er yndisleg jólasaga um Smjörfjöllin í Vopnafirði ; mun lesa hana oft og annað efni hennar .
Mest hef ég verið að lesa ljóð Arnar Arnarsonar , eða Magnúsar Stefánssonar .
Ljóð hans eru perlur t.d. " Sigling " og " Lítill fugl " en nýlega datt ég á bólakaf í bók hans Bréf til tveggja vina .
Hann segir : " misjöfn eru örlög skáldanna ...
sum eru í móð í lifanda lifi , önnur eftir dauðann , en öll fyrnast þau og falla úr móð fyrr eða síðar .
" Hefði orðið 125 ára 12.12 .
Stundum er talað um að höfundur sé sjálfur í bókum sínum .
Nýlega varð ég fyrir því að finna sjálfan mig í bók annars skálds .
Kom flatt upp á mig er ég hlýddi á Ingunni Snædal lesa úr nýju bókinni sinni .
Undarleg upplifun blandin stolti yfir þessum heiðri .
