Bál brennur í garðinum hjá Tiger Woods .
Bál sem þessi frægasti íþróttamaður heims kveikti sjálfur .
Viðbrögð hans við vánni verða seint vottuð af brunaliðinu en í stað þess að lauga lóðina í vatni greip Woods til olíunnar .
Sullaði yfir eldinn .
Hvað átti hann svo sem að gera , gætu menn bent á , brunahaninn við húsið er bilaður ? Fyrir viku lék allt í lyndi hjá Woods – alltént út á við .
Hann er af mörgum talinn fremsti íþróttamaður heims , fæddur til að sigra og fumlaus í öllum sínum aðgerðum .
Ímynd hans var líka óblettuð utan vallar .
Woods var nánast holdtekja hins fullkomna .
Enginn maður í íþróttasögunni hefur verið betur til þess fallinn að vera fyrirmynd hinnar tápmiklu æsku , nema ef vera skyldi Michael Jordan .
Síðan féll kusk á hvítflibbann .
Í upphafi átti Woods raunar samúð heimsins .
Hann hafði ekið á brunahana og tré í götunni heima hjá sér og hlotið áverka .
Eiginkona hans , Elin Nordegren , dró hann hálfrænulausan út úr bílnum .
Fjölmiðlar fundu þó snemma fnyk af málinu ? Hvers vegna slasaðist Woods svona mikið ? Áreksturinn var minniháttar .
Hvað var hann að þvælast klukkan hálfþrjú að nóttu og hvers vegna var Nordegren á vettvangi með golfkylfu ? Halda ber því til haga að atburðarásin þessa örlagaríku nótt er afar óljós en kenningar um hjónaerjur hafa fengið byr undir báða vængi .
Woods hefur þó harðneitað því að Nordegren hafi valdið honum áverkunum .
Aldrei hafði borið skugga á hjónaband Woods og Nordegren en eftir uppákomuna fóru sögusagnir um hjúskaparbrot kylfingsins eins og eldur í sinu um heimsbyggðina .
Er hann nú grunaður um að hafa haldið framhjá spúsu sinni , ekki bara með einni konu heldur þremur .
Að minnsta kosti .
Ein kvennanna , Jaimee Grubbs , hefur raunar stigið fram fyrir skjöldu og upplýst að hún hafi haldið við Woods í hálft þriðja ár .
Sambandinu á að hafa lokið í október síðastliðnum .
Hinar tvær , Kalika Moquin og Rachel Uchitel , hafa ekki gengist við ódæðinu og sú síðarnefnda raunar vísað öllum ásökunum til föðurhúsanna .
Hefði átt að " stíga inn í fréttina " Sjálfur birti Woods yfirlýsingu á heimasíðu sinni sl. fimmtudag þar sem hann viðurkenndi að hafa brugðist fjölskyldu sinni og kvaðst iðrast mistaka sinna inn að hjartarótum .
Bað hann um tilfinningalegt svigrúm til að græða sárin með sínum nánustu .
Ímyndarfræðingar eru á því að þarna hafi Woods skriplað á skötunni .
Í stað þess að klóra yfir slóð sína af veikum mætti hefði hann átt að " stíga inn í fréttina " af fullum þunga og játa á sig framhjáhald í svo mörgum orðum .
Þannig hefði hann afvopnað fjölmiðlana í eitt skipti fyrir öll – og slökkt bálið .
Almannatengillinn Gene Grabowski bendir Woods á að taka sér spéfuglinn David Letterman til fyrirmyndar .
Þegar sögur um framhjáhald hans gengu fjöllunum hærra fyrr á þessu ári játaði hann syndir sínar opinberlega – og gerði jafnvel góðlátlegt grín að sjálfum sér .
Þannig kom hann á augabragði í veg fyrir að einkalíf hans tröllriði fjölmiðlum , einkum gulu pressunni , svo vikum og mánuðum skipti .
" Alþýðan fyrirgefur margt en frábiður sér yfirhylmingar , " segir Grabowski í samtali við AP-fréttastofuna .
Annað gott dæmi er körfuboltamaðurinn Kobe Bryant .
Þegar kona nokkur bar honum kynferðislega misnotkun á brýn um árið steig hann tárvotur fram og viðurkenndi hórdóm .
Bryant gekkst hins vegar ekki við ásökunum konunnar um valdbeitingu og málið dagaði uppi .
Í dag er það gleymt og grafið , alltént er keppnistreyja með nafni og númeri Bryants sú söluhæsta í heiminum .
George Merlis , sem starfar sem ráðgjafi fyrir fræga fólkið vestra , tekur í sama streng og Grabowski .
" Ég ráðlegg fólki alltaf að koma hreint fram og slá á vangaveltur með staðreyndum .
Vangaveltur hafa nefnilega þann leiða vana að breytast með tímanum í staðreyndir , " segir hann í samtali við AP .
Tiger Woods er undir feldi .
Augu alheimsins hvíla á húninum , eins og í Höfða forðum .
Hans er valið .
Mun hann gangast við breyskleika sínum eða leyfa heimili og orðspori að brenna upp til agna ? Ráðherradóttir frá Svíþjóð Svo sem nafnið gefur til kynna er Elin Nordegren sænsk í húð og hár .
Fædd í Stokkhólmi á nýársdag 1980 .
Foreldrar hennar eru stjórnmálamaðurinn Barbro Holmberg , sem var ráðherra í ríkisstjórn Svíþjóðar á árunum 2003-06 , og útvarpsmaðurinn Thomas Nordegren .
Elin Nordegren gat sér ung orð sem fyrirsæta í heimalandinu en hélt ásamt tvíburasystur sinni , Josefin , sem au pair til Bandaríkjanna árið 2001 .
Gættu systurnar bús og barna sænska kylfingsins Jespers Parneviks sem kynnti Elinu fyrir Tiger Woods .
Ef marka má ummæli hans í fjölmiðlum í vikunni iðrast hann nú þeirra gjörða sinna .
Nordegren og Woods gengu í heilagt hjónaband á Barbados fyrir rúmum fimm árum .
Frumburður þeirra , dóttirin Sam Alexis , kom í heiminn sumarið 2007 , og sonurinn Charlie Axel kom til skjalanna í febrúar á þessu ári .
Árið 2006 birti írska blaðið The Dubliner nektarmyndir sem áttu að vera af Nordegren en reyndust vera af allt annarri konu .
Hún höfðaði mál á hendur blaðinu og fór með sigur af hólmi .
