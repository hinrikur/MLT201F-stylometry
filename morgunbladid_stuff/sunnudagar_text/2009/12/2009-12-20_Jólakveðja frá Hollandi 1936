Eftir Snorra Snorrason Í Alþýðublaðinu 13. nóvember 1936 er viðtal við einn af merkustu brautryðjendum íslenskra flugmála , eldhugann Agnar Kofoed-Hansen .
Hann var þá nýkominn heim frá Hollandi , þar sem hann átti fund með hr. Plesmann , forstjóra konunglega hollenska flugfélagsins KLM , sem var þekktur fyrir stórhug og bjartsýni .
Plesmann forstjóri tjáði Agnari að KLM myndi hefja farþegaflug til Íslands frá Amsterdam með viðkomu í Edinborg , um leið og góður flugvöllur væri fyrir hendi á Íslandi .
Reyndar voru Hollendingar svo ákafir , að þeir höfðu þá þegar selt farseðla til Íslands í eina stóra flugvél , en fluginu var frestað , þegar skeyti barst frá umboðsmanni þeirra á Íslandi um að þar væru engir flugvellir .
En sumarið 1937 sendi hollenska flugfélagið fulltrúa sinn , hr. Obermann , fyrrum landstjóra á Sumatra , til Íslands til þess að kanna möguleika á flugferðum milli landanna .
Fór hr. Obermann austur á Rangárvelli og leist mjög vel á sandana við Hellu .
Hann var kvæntur íslenskri konu , hafði komið hingað fyrst 1912 og þá fallið fyrir íslenskri fegurð , og skal nú engan undra .
Um jólin 1936 fær Agnar Kofoed jólakort frá forstjóra KLM sem hér birtist .
Er myndin úr stjórnklefa flugvélar félagsins , Douglas DC-2 , en vitað er að KLM átti þá þegar nokkrar slíkar flugvélar , og nú er ein af þessum flugvélum flughæf , varðveitt á safni í Hollandi .
Haustið 1934 var efnt til kappflugs frá Bretlandi til Ástralíu .
Kappflugið vann sérsmíðuð bresk flugvél , en ein Douglas DC-2-flugvél KLM , sem þátt tók í þessari keppni , varð aðeins nokkrum klukkustundum á eftir þeirri fyrstu til Melbourne , og var flugtíminn rúmar 90 klst. Sú sem varð þriðja í keppninni var Boeing 247 , og annar flugmannanna var Clyde Pangborn , en hann kom til Íslands um 1950 og skrifaði þá nafn sitt í afmælisdagabók höfundar .
