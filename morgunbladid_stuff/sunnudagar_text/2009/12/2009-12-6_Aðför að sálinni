Einelti er ein dapurlegasta birtingarmynd mannlegra samskipta .
Enda þótt umræða um einelti hafi opnast á umliðnum árum á fjöldi fólks ennþá um sárt að binda af þeim sökum , ekki síst grunnskólabörn sem oftar en ekki eiga erfitt með að bera hönd fyrir höfuð sér .
Líður enn fyrir tveggja áratuga gamalt einelti Eineltið byrjaði strax á fyrsta degi .
Ég gekk inn í bekkinn og mátti ekki setjast hjá neinum .
Ég mátti ekki vera í röðinni inn í matsalinn og var útilokuð áður en ég fékk nokkurt tækifæri til að sýna þeim hver ég var .
Ég hafði hlakkað mikið til að byrja í skólanum svo þetta voru ansi mikil vonbrigði , " segir Edda Björk Ármannsdóttir um upphaf eineltis sem hún leið hvern einasta dag grunnskólagöngu sinnar .
Edda var alin upp í sveit norður í landi og sótti heimavistarskóla frá sjö ára aldri .
Hún er elst fjögurra systra og var búin að læra að lesa og skrifa fyrir sex ára aldur .
Hún hefur aldrei átt í nokkrum erfiðleikum með nám en félagstengsl hafa aftur á móti verið henni afar erfið .
Þá erfiðleika tengir hún beint við reynslu sína af einelti í bernsku .
" Þetta byrjaði strax af krafti .
Ég fékk að heyra það hversu ógeðsleg ég væri og að foreldrar mínir væru jafnvel verri .
Það voru lítil atriði eins og að vera ekki valin í liðið í leikfimi eða spilunum þeytt á gólfið ef ég var að leggja kapal .
Svo var auðvitað líkamlegt ofbeldi líka og það voru stundum fimm strákar að sparka í mann í einu , " segir Edda um eineltið og sársaukinn í röddinni leynir sér ekki .
Edda segir að gerendurnir hafi verið margir en þeir verstu voru fjórir bekkjarfélagar hennar .
Edda segir að sér hafi líka þótt sárt hversu mörg börn voru áhorfendur að eineltinu og skárust aldrei í leikinn henni til stuðnings .
Móðir Eddu var kennari við skólann og sagði einn gerandinn ástæðuna fyrir ofbeldinu vera óvild þeirra í garð móðurinnar .
" Mamma var aðflutt og ekki úr sveitinni og það var heldur ekkert sérstaklega vel tekið á móti henni .
Ég held líka að það hafi ekki tíðkast þá að foreldrar berðust fyrir réttindum barna sinna innan skólans og þó að hún hafi reynt eitthvað var það alltaf án árangurs , " segir Edda .
Vont að láta sparka í sig en orð meiða líka Það dró ekki úr eineltinu með árunum og ef eitthvað var þá ágerðist það .
" Það er vissulega vont að láta sparka í sig og það er ekki langt síðan ég hætti að bera fyrir mig hendur vegna snöggra hreyfinga fólks í kringum mig en orðin meiddu ekki síður .
Sjálfsmyndin er auðveldlega brotin þegar maður fær að heyra það ár eftir ár að maður sé fífl , hálfviti og hóra og það virtist engu breyta að ég var toppnemandi .
Ég var full af ótta alla daga og reyndi að forðast strákana eins og ég gat .
Vísvitandi stóð ég ekki nálægt tröppubrún þegar þeir nálguðust til að gefa þeim ekki tækifæri á því að fleygja mér niður .
Þessir strákar rændu of miklu frá mér og skemmdu of mikið , " segir Edda sem er enn bitur út í gerendur sína .
Þar sem Edda var í heimavistarskóla var hún sjálfkrafa föst í aðstæðunum og átti sér hvergi griðastað .
Hún var í herbergi með tveimur öðrum stúlkum .
Í þau fáu skipti sem hún fékk tækifæri á því að vera ein í herbergi sínu hafði hún gaman af því að grípa í flautuna og æfa sig .
Þá var nánast undantekningalaust sparkað í hurðina þar til hún á endanum hætti að læra á hljóðfærið .
Stundum reyndi hún að flýja aðstæður og leitaði huggunar til dýranna úti í móa .
Oftar en ekki eltu gerendurnir hana og ýmist spörkuðu þá í hundana eða grýttu steinum í hestana .
" Það voru engin takmörk fyrir illskunni .
Mig dreymdi lengi vel um að lenda í alvarlegu slysi og fá að fara á sjúkrahús , " segir hún .
Edda ber ekki kala til kennara sinna og segir þá örugglega hafa verið að reyna að standa sig .
Hún náði góðu sambandi við þá og átti auðveldara með að ræða við fullorðið fólk þegar hún var barn en jafnaldra sína .
Edda glímdi við þunglyndi mestalla sína grunnskólatíð og áfram fram á fullorðinsár .
Hún segir sjálfsvígshugsanir hafa verið tíðar lengi vel en er laus við þær í dag .
Of mikil ábyrgð að koma með barn í þennan heim Eineltið hætti ekki fyrr en að grunnskóla loknum þegar Edda flutti í bæinn og fór í menntaskóla .
" Ég mynda enn ekki auðveldlega tengsl í dag og á erfitt með að treysta fólki þó að það hafi gengið betur með árunum .
Það skilja það allir vel ef bíll með ónýtan gírkassa er óökufær en það er eins og það sé ekki sami skilningur þegar manneskjan er brotin .
Einhvern veginn hökti ég samt áfram og er enn með brotinn gírkassa , " segir Edda sem hefur ekki enn náð að vinna sig að fullu út úr eineltinu , nú tuttugu árum síðar .
" Svo kemur maður út úr þessu umhverfi og verður ástfanginn en þorir ekki fyrir nokkra muni að nálgast viðkomandi .
Ég hef kannski forðast náin kynni og meðvitað laðast að óaðgengilegum einstaklingum , stjörnum og jafnvel uppskálduðum persónum úr sjónvarpsþáttum .
Það er fínt fyrir varnarvegginn minn .
Það er ekkert mjög kúl að vera 36 ára en vera enn þá 15 ára inni í sér .
Ég á inni hið fullkomna samband og ef það kemur þá er ég til .
Ef það kemur ekki þá er ég alveg sátt við vera minn eigin bóhem , " segir Edda sem vill samt sem áður ekki gera mikið úr sambandsleysi sínu .
" Ég sé heldur ekki sjálfa mig fyrir mér sem móður því ég vil ekki að barn gangi í gegnum sama helvíti og ég .
Það er of stór áhætta fyrir mig að taka og ég vil ekki taka þátt í því að bera slíka ábyrgð að koma með barn í þennan heim , " svarar Edda þegar hún er innt eftir því hvort hana langi ekki til að eignast barn sjálf .
Edda myndi helst af öllu vilja sneiða hjá því að fara á æskuslóðir sínar þar sem ferðir þangað rifja upp sársauka æskunnar .
Hún bregður sér þó af og til í sveitina í heimsóknir til ættingja sem hún vill halda sambandi við .
Hún forðast allar samkomur þar sem hún gæti átt á hættu að hitta gerendur sína og vill hún ekkert af þeim vita .
Finnur fyrir hefndarþrá " Enn þann dag í dag hugsa ég svona þráhyggjuhugsanir þar sem mig langar til að hefna mín og ég held að þessi hefndarþrá sé ekki einstök .
Ég geng ekki um reið alla daga en það koma dagar þar sem reiðin blossar upp .
Það tala margir um það hversu gott það væri fyrir mig að fyrirgefa en ég sé bara ekki tilganginn í því og mér finnst það bara ekki vera svo einfalt .
Ég held að það sé mikilvægast að fyrirgefa sjálfri mér fyrir að hafa ekki krafist þess að fara í annan skóla þar sem það var augljóst að þessir strákar voru staðráðnir í að kvelja mig , " segir Edda Edda gekk menntaveginn eftir að hún flutti í bæinn .
Að loknu stúdentsprófi flutti hún til útlanda og dvaldist samtals 6 ár bæði í Ástralíu og Danmörku .
Hún lauk svo líffræðiprófi í Danmörku og starfar nú á tilraunastöðinni á Keldum .
Hún er í leiðsöguskólanum og hefur gaman af því að ferðast .
" Vinnustaðurinn minn og fjölskylda og fáir en góðir vinir hafa verið mér ómetanlegur stuðningur og ég stórefast um að fólk sem þekkir mig í dag í vinnu og skóla átti sig á því að ég eigi í erfiðleikum með félagsleg tengsl því ég er mjög dugleg að vera ekki feimin .
Ég er að taka út menntaskólaárin núna sem allir töluðu um að væru skemmtilegasti tími ævinnar en þá leið mér svo skelfilega og var svo niðurbrotin að fyrir mér var þessi tími barátta .
Það urðu líka ákveðin þáttaskil hjá mér fyrir tveimur árum en þá eignaðist ég vini sem hafa reynst mér ótrúlega vel enda vandfundnar vandaðari manneskjur .
Systur mínar og börn þeirra hafa einnig verið mér ómældur stuðningur en eineltið skemmdi samband mitt við þær um árabil .
Ég er mjög sátt við sjálfa mig í dag og þann stað sem ég er á í lífinu en ég hefði alveg viljað hafa leiðina greiðfærari .
" Ældi vegna kvíða Hann var alltaf svo kátur og fjörugur .
Hann var félagslega sterkur og svolítill foringi sem hin börnin á leikskólanum sóttust eftir að leika við .
Það breyttist allt um leið og hann byrjaði í skóla , " segir móðir 12 ára drengs sem sætir einelti fyrstu fimm ár grunnskólagöngu sinnar .
Strax í sex ára bekk fer drengurinn að hafa áhyggjur af hæð sinni , að hann sé of smávaxinn .
Hann lítur upp til bekkjarfélaga sem er bæði stærri og sterkari en hann og fljótari að hlaupa .
Hann ræðir þó um það við móður sína að sá drengur sé stundum að halda sér föstum , stíga á tær sér og róta í hárinu á honum í frímínútum .
Móðirin hefur ekki miklar áhyggjur af því en hlustar samt sem áður á frásagnir drengsins .
Eineltið ágerist og upp úr áramótum fer móðirin á fund kennarans til að ræða hvernig taka megi á málunum .
Móðurinni finnst kennarinn ekki hlusta á sig og gera lítið úr áhyggjum sínum .
Þá ákveður hún að taka sér tveggja daga frí frá vinnu og vera með drengnum sínum í skólanum .
" Þá hugsaði ég með mér , það er ekki nema von að honum líði svona illa í skólanum .
Það voru slagsmál úti um allt , strákarnir börðust stöðugt um völdin og það ríkti algert agaleysi , " segir hún um fyrstu reynslu sína af því að fylgjast með bekknum en langt því frá þá síðustu .
Einelti af hálfu kennarans " Hann sagði mér nákvæmlega frá öllu en ég mátti samt aldrei vita að hann væri hræddur .
Svo þegar hann var kominn í annan bekk fann ég hvað hann var orðinn hræddur og kvíðinn því að fara í skólann , " segir hún .
Hún heldur áfram að mæta skilningsleysi hjá kennaranum og aðgerðarleysi af hans hálfu .
Á þessum tíma fer drengurinn hennar að tala um það hversu vondur kennarinn sé við hann , að hann sparki í stólbakið hjá sér og töskuna sína og öskri síendurtekið á sig .
Um þetta segir hún .
" Ég hafði þá auðvitað áhyggjur af því að hann hagaði sér mjög illa í skólanum en þegar ég gekk á kennarann kannaðist hann ekki við neitt .
Sonur minn var svona ögrandi fórnarlamb sem brást alltaf illa við , var reiður og með læti og reyndi að ráðast á gerendurna til baka .
" Seinna fer drengurinn hennar að sækja í félagsskap gerenda sinna til þess eins að verja sig og hann hlýðir skipunum þeirra .
Hann óttast mjög að geri hann ekki það sem þeir biðji hann um taki þeir hann fyrir .
Hann leitast þó aldrei eftir að hitta þá að skóladeginum loknum .
" Það var verið að setja húfuna hans í klósettið , gyrða niður um hann og bróka hann ( lyfta honum upp á nærbuxunum ) ef hann hlýddi þeim ekki , " segir hún .
Á mjög skömmum tíma er drengurinn hennar farinn úr hlutverki þolandans í hlutverk gerandans og segir móðirin að þá fyrst hafi martröðin byrjað .
Fas hans breytist og allt í einu áttar móðirin sig á því að þegar hann stígur út úr bílnum á morgnana tekur hann upp nýtt " töffaralegt " göngulag og reynir með allri sinni líkamstjáningu að senda frá sér þau merki að ekkert muni bíta á hann .
Drengurinn skilur " töffarahlutverkið " eftir í skólanum og er sami blíði drengurinn heima fyrir .
Skyndilega fer móðirin samt að merkja skapbresti heima við sem ganga fljótlega úr böndunum .
" Hann fór allt í einu að taka reiðiköst upp úr þurru .
Þetta var ekki hann .
Hann varð bara trylltur .
Fór kannski inn í herbergið sitt og rústaði það og það var ómögulegt að róa hann .
Svo endaði þetta með því að hann fór að hágráta og bað okkur um að hjálpa sér og í verstu tilfellunum kastaði hann upp .
Í einu reiðikastinu tók hann upp hníf og hélt honum við brjóst sér .
Ég komst ekki hjá því að hugsa , þetta er ekki barnið mitt , hann var svo trylltur , " segir móðirin .
Eftir eitt svona kastið sem var með því versta hafa foreldrarnir samband við barnageðdeild .
Þar er þeim ráðlagt að hafa hann heima daginn eftir og hlúa vel að honum .
Upp frá því leita þau til sálfræðings og barnalæknis sem vísar þeim svo áfram til barnageðlæknis og þá fyrst fara hjólin að snúast .
Betra að vera píndur en að pína aðra " Sjálfsmyndin hjá honum var orðin að engu .
Hann bað mig oft um að koma með sér í skólann og ég gerði það stundum .
Á þessum tíma var hann orðinn svo mikill gerandi og það var þá sem honum leið sem verst .
Hann var orðinn svo uppfullur af kvíða og samviskubiti sem endurspeglaðist oft í því að hann ældi bara upp úr þurru .
Það var eins og honum þætti betra að þola það að vera píndur en að pína aðra .
Hann fékk svo gífurlega sektarkennd og maður sá það þarna hversu mikilvægt það er að gerandinn fái aðstoð , " segir hún .
Í hlutverki gerandans fer sonur hennar að taka húfur af skólafélögunum og henda þeim , kasta snjóboltum í aðra krakka og jafnvel kaffæra þá .
" Hann sagði mér alltaf frá öllu sem hann gerði .
Ef það var ekki hringt úr skólanum sagði hann mér það á kvöldin áður en hann fór að sofa .
Það var eins og hann þyrfti alltaf á einskonar syndaaflausn að halda , " segir hún um þátttöku sonar síns í eineltinu .
Þó að drengurinn sé orðinn gerandi sætir hann enn ofsóknum skólafélaganna sjálfur og er þá oft brotið mjög gróft á honum .
" Eitt sinn var hann tekinn og brókaður í matsalnum fyrir framan alla krakkana og þá var enginn kennari á staðnum .
Þá stóðu reyndar bekkjarsystkinin með honum því þau skynjuðu niðurlæginguna og auðvitað var þetta bara vont fyrir hann líka , " segir hún um eitt minnisstæðasta tilvikið .
Móðirin segir fjórða veturinn þann langversta .
Þá tekur hún sér tveggja vikna frí úr vinnu til að vera með drengnum sínum í skólanum .
" Á þessum tíma var kennarinn alveg á því að sonur minn væri ómögulegur og þeim samdi mjög illa .
Kennarinn talaði aldrei við mig af neinum skilningi og ég fékk að heyra það að sonur minn léki sér að því að ergja aðra .
En auðvitað langaði hann til að líða vel í skólanum og vildi ekki hafa alla uppi á móti sér .
Þetta voru bara orðnar aðstæður sem hann réð engan vegin við .
Þessi kennari var ekki slæm manneskja en hafði einfaldlega ekki nokkra stjórn á bekknum .
Þá leið kennaranum auðvitað illa og missti stjórn á skapi sínu , " segir móðirin um stirt samband sitt við kennara sonarins .
Þegar móðirin er búin að fylgjast með bekknum í tvær vikur sér hún að það er ekki allt með felldu .
Drengirnir eru mjög erfiðir og enn í sömu valdabaráttunni og þegar þeir voru sex ára og stúlkurnar eru uppgefnar á ástandinu .
" Seinasta daginn minn í skólanum taka bekkjarsystur sonar míns mig tali og biðja mig um að vera lengur .
Þú veist ekki hvernig hún er þegar þú ert ekki , sögðu þær um kennarann og þá fyrst hugsaði ég ; hvers vegna trúði ég syni mínum ekki þegar hann ræddi við mig um samskipti sín við kennarann ? " Móðirin segist hafa mætt álíka miklu skilningsleysi hjá skólastjóranum og það er ekki fyrr en hún leitar til námsráðgjafans sem henni finnst vera hlustað á sig innan veggja skólans .
" Þegar drengurinn var kominn í fimmta bekk fékk hann loksins nýjan kennara og ég ákvað að segja honum alla söguna .
Sá kennari var frá upphafi allt öðruvísi og var tilbúinn að hlusta og skilja .
Hann tók drenginn strax að sér og varð vinur hans og vildi greinilega bæta ástandið .
Þá fór ýmislegt að breytast innan bekkjarins en auðvitað lagar enginn svona með því einu að smella fingrum .
" Þegar drengurinn er orðinn gerandi fer móðirin að fá hringingar frá foreldrum þolanda .
Foreldrar eins þolandans sýna mikinn skilning á erfiðleikum þeirra .
" Þau hringdu aldrei reið og ásakandi .
Töluðu meira um hvað þeim þætti þetta leiðinlegt og við gátum alltaf rætt málin .
Þau buðu mér svo að koma með drenginn minn í heimsókn og leyfa þeim að leika sér saman .
Við gerðum það nokkrum sinnum en þröngvuðum þeim aldrei í aðstæðurnar .
Í dag eru þeir mjög góðir vinir og saman nánast upp á hvern einasta dag .
Það skiptir mjög miklu máli hvernig rætt er um hegðun barnsins við foreldrið .
Ef það er sagt að barnið sé hræðilegt og óþolandi fer foreldrið að sjálfsögðu í vörn og lokar á frekari samskipti , " segir hún .
Móðirin segir að sjálfstyrkingarnámskeið hafi gert kraftaverk og eins samstarfið við barnageðlækninn .
" Sjálfsmynd drengsins var í molum og við höfum verið að byggja hana smám saman upp .
Maður er náttúrlega bara svo óþolinmóður og langar bara til að geta ýtt á takka til að laga þetta .
Hann var svo uppfullur af reiði og honum fannst gerendurnir ekki eiga neitt gott skilið frá sér alveg heillengi .
En með mikilli hjálp er hann byrjaður að blómstra .
Kennarinn hlúir enn svona vel að honum og í dag þykir honum alltaf gaman að fara í skólann .
" Móðirin segir það hafa skipt sköpum hversu mikinn stuðning hún og fjölskylda hennar nutu frá ættingjum og vinum og segir það hafa hjálpað þeim líka að leita til Regnbogabarna .
Hún hræðist enn að eineltið taki sig upp aftur enda aðeins eitt og hálft ár síðan það stóð sem hæst .
Hún er samt sem áður bjartsýn og þakklát öllum þeim sem hafa sýnt fjölskyldu hennar skilning og hlýju .
Gerendur glíma við samviskubit Við vorum ekki að lemja hann en þetta var annars konar skepnuskapur .
Við vorum til dæmis að taka fötin hans og bleyta þau , taka skóladótið hans og því um líkt .
Þessar aðfarir okkar voru honum þó ekki verstar heldur var það höfnunin .
Hann vildi alltaf vera vinur okkar , " segir karlmaður á fimmtugsaldri þegar hann rifjar upp þátttöku sína í rúmlega þrjátíu ára gömlu eineltismáli .
Hann hefur í fjölda ára glímt við samviskubit vegna gjörða sinna og telur þarft að viðeigandi úrræði séu til jafnt fyrir gerendur sem og þolendur .
" Oft á tíðum eru úrræði ekki meir en svo að viðkomandi gerandi er tekinn til hliðar og það er lesið duglega yfir honum rétt eftir að atvikið á sér stað .
Mér finnst líka vanta inn í umræðuna hvernig við gerendurnir eigum að vinna okkur út úr þessu þegar lengra er liðið .
Það kann að hljóma undarlega en það er bara verulega vont að hafa þetta á samviskunni .
" segir hann .
Hugsanlega vegna þátttöku sinnar í einelti á unglingsárum er hann sérstaklega smeykur um börnin sín .
Þó að þau hafi ekki enn upplifað einelti segir hann þau meðvituð um ljótleika þess .
Hann hefur ekki rætt þátt sinn í eineltinu við þau og vill ekki láta nafns síns getið þeirra vegna en telur mikilvægt að rödd gerandans fá líka að heyrast .
" Þetta var hreinn og klár ótuktarskapur og illska í okkar tilfelli .
Okkur fannst við vera fjórir kóngar og hann bauð okkur birginn og okkur þótti það bara nóg .
Auðvitað var ekkert sem hann gerði sem réttlætti framkomu okkar .
Mér fannst þetta spennandi á þessum tíma og hreint út sagt þá leið mér ekki illa eftir á .
Mér þótti þetta bara fyndið og spennandi , því miður .
Svo vitkast maður eftir á .
Það er svo ekki fyrr en ég kem í framhaldsskóla sem ég geri mér grein fyrir hversu rangt eineltið var og svo seinna helltist sektarkenndin yfir mig .
Ég skil ekki hvernig í ósköpunum mér datt þetta í hug , " segir hann .
Eineltið byrjaði þegar drengirnir voru 12 ára gamlir og stóð það yfir í þrjú ár .
Hann segir bekkjarfélagana og önnur börn hafa verið meðvituð um eineltið og þau hafi ekki brugðist við því en hann telur ekki við þau að sakast .
Hann veit til þess að þolandinn hafi reynt að segja frá en kvörtun hans hafi ekki hlotið neinn hljómgrunn .
" Við [ gerendurnir ] bjuggum allir við besta atlæti sem hægt var að hugsa sér .
Það var ekkert að hjá okkur og við komum allir frá fyrirmyndarheimilum .
Kannski var það einmitt vegna þess sem kvartanir þolandans hlutu ekki þá athygli sem þær áttu skilið ? Við höfum aðeins rætt þetta okkar á milli og mér finnst eins og allir glími við samviskubitið .
Þetta var alveg skelfilegur kafli sem ég lokaði á allt of lengi .
Okkur vegnar öllum vel í dag og þolandanum líka .
Ég hef rætt oft við hann og við erum sáttir í dag .
Það er bara samviskan sem er alltaf að naga mann .
Það er nefnilega miklu auðveldara að fá fyrirgefningu frá fórnarlambinu heldur en frá sjálfum sér , " segir hann .
Eineltið hætti ekki vegna inngrips heldur dró úr því smám saman með auknum þroska drengjanna .
Hann segir mikinn mun á skilningi þjóðfélagsins á einelti í dag og fyrir þrjátíu árum en hefur þó fundist vanta inn í umræðuna hvernig hjálpa eigi gerendum sem berjast við drauga fortíðar .
" Ég held að þetta hljóti að angra alla sem níðast svona á öðrum einstaklingi .
Ég tel að það séu margfalt fleiri en ég sem eru að eiga við samviskubitið í dag , " segir hann .
Hvað er einelti ? Það er skilgreint sem einelti þegar einstaklingur sem er sterkari líkamlega og / eða félagslega beitir annan einstakling síendurteknu áreitni sem hann á erfitt með að verjast .
Sár af völdum eineltis geta fylgt þolandanum ævilangt og í verstu tilfellunum leitt til sjálfsvígs .
Er munur á stríðni og einelti ? Það er talað um stríðni þegar einstaklingi eða hópi barna er skapraunað af öðrum einstaklingi eða hópi .
Stríðni þarf ekki að magnast upp í einelti þó að það gerist stundum .
Það er því mikilvægt að stöðva alla stríðni áður en hún fær tækifæri til að þróast í eitthvað annað og verra .
Staðreyndir um einelti Rannsóknir sýna að um fimm þúsund börn eru lögð í einelti hér á landi á hverju ári og eru það að meðaltali um tvö börn í hverjum bekk .
Afleiðingar eineltis geta fylgt þolandanum ævina á enda og eru þolendur líklegir til að flosna upp úr námi og eiga oft erfitt með að fóta sig á vinnumarkaðnum .
Þolendur eru einnig líklegri til að eiga við geðræn vandamál að stríða á lífsleiðinni .
Mikið hefur samt sem áður breyst á Íslandi með aukinni vitundarvakningu og segist Þolákur H. Helgason , framkvæmdastjóri Olweusaráætlunarinnar á Íslandi , sjá mikinn mun í þeim skólum sem hafa starfað eftir áætluninni síðan 2002 .
Árlega eru lagðar kannanir fyrir nemendur þeirra skóla sem starfa eftir Olweus og er eineltið áberandi að minnka í þeim skólum sem hafa tekið þátt í starfinu frá upphafi .
Mismunandi gerðir eineltis Einelti getur birst í margvíslegum myndum .
Það getur annars vegar verið sýnilegt og hins vegar falið .
Það getur farið fram á opnum vettvangi eins og skólalóðinni eða á æfingum og það getur líka verið rafrænt .
Gerandinn er oftast einstaklingur en stundum er um hópeinelti að ræða .
Það er mun auðveldara að grípa inn í þegar einelti er sýnilegt en þegar það er dulið .
Sýnilegt einelti er til dæmis barsmíðar , meiðandi umsagnir og þegar þolandinn er látinn gera eitthvað gegn vilja sínum .
Dulið einelti er eflaust það erfiðasta sem þolandinn lendir í .
Þá er þolandinn útilokaður úr hópnum .
Ekkert er sagt og ekkert virðist gert en hlutirnir gerast samt .
Þegar slíkt einelti hefur staðið yfir í lengri tíma telur þolandinn sér trú um að eineltið sé í raun og veru honum að kenna og forðast því vissar félagslegar aðstæður til að komast hjá höfnun .
Hvað þurfa börn að vita um einelti ? Flestir skólar styðjast við einhvers konar viðbragðsáætlun gagnvart einelti og er þar Olweusaráætlunin bæði algengust og þekktust .
Til þess að börnin séu meðvituð um ábyrgð sína í eineltismálum getur bæði verið gott fyrir foreldra að ræða opinskátt við börn sín um einelti og viðbrögð þeirra og eins getur verið gott að gera bekkjarreglur með hverjum bekk .
Þar væru þær grunnreglur hafðar að leiðarljósi að við leggðum ekki aðra í einelti og aðstoðuðum aðra nemendur sem yrðu fyrir einelti .
Eins ættum við bæði að bjóða þeim sem væru útundan að vera með í leikjum og láta foreldra eða starfsfólk skóla vita ef við yrðum vitni að einelti eða fréttum af því .
Getur verið að barnið mitt sé lagt í einelti ? Því miður er það svo að börn segja ekki alltaf frá séu þau lögð í einelti og er það oft sökum hræðslu við gerandann .
Þau óttast að ástandið verði enn verra segi þau frá og eins fyllast þau oft skömm yfir ástandinu .
Foreldrar verða því að vera vakandi fyrir hvers konar breytingum og ummerkjum hjá barninu .
Ef barnið á erfitt með að útskýra skítug og rifin föt , illa farin námsgögn , mar og sár getur það verið merki um einelti .
Eins ef félagsleg hegðun breytist þ.e. ef vinir hætta að leita til barnsins og ef barnið er hrætt við að fara í skóla eða sækja félagstarf .
Barn sem lagt er í einelti sýnir oft breytta hegðun á heimili , skapbrestir aukast og eins þunglyndi .
Barnið finnur oftar fyrir líkamlegum kvillum og kvartar oftar undan þreytu .
Hverjir verða fyrir einelti ? Þó að allir geti orðið fyrir einelti er tveimur hópum hættara við því en öðrum , aðgerðarlausum og undirgefnum börnum annars vegar og ögrandi börnum hins vegar .
Einkenni barna sem falla í fyrri hópinn eru hlédrægni , viðkvæmni og óöryggi .
Strákar í þessum hópi eru ekki líkamlegir jafnokar jafnaldra sinna og þeim þykir ekki gaman að slást .
Börn í þessum hópi eiga fáa eða enga vini og eiga auðveldara með að umgangast fullorðna en jafnaldrar þeirra .
Hinn hópurinn er ögrandi fórnarlömb eineltis og er 15-20% allra barna sem lögð eru í einelti .
Börn í þessum hópi eru skapbráð og reyna að svara fyrir sig en verður lítið ágengt .
Þau eru gjarnan talin eirðarlaus , klunnaleg og einfaldlega erfið og fer framkoma þeirra oft í taugarnar á fullorðnu fólki .
Einkenni gerandans Foreldrum reynist oft erfitt að viðurkenna og takast á við það að barnið þeirra leggi önnur börn í einelti .
Það gagnast samt sem áður barninu seint að gera lítið úr slæmri framkomu þess og því skiptir máli að gerandinn fái viðeigandi aðstoð , ekki síður en þolandinn .
Samstarf við skóla eða starfsmenn , þar sem eineltið á sér stað , skiptir hér sköpum .
Viðhorf gerandans til ofbeldis er yfirleitt jákvæðara en almennt gerist .
Gerandinn á erfitt með að fara eftir reglum og hefur mikla þörf fyrir að ráðskast með aðra .
Hann er oft skapbráður og fljótfær og beitir valdi og hótunum til að fá vilja sínum framgengt .
Gerandinn á erfitt með að setja sig í spor annarra en er fær um að kjafta sig út úr erfiðum aðstæðum .
Gerandinn er oftar vinsælli meðal jafningjanna en þolandinn .
Viðbrögð foreldra Það er mikilvægt að foreldrar gefi barninu nægan tíma og geri ekki lítið úr reynslu þess af einelti .
Það er aldrei við barnið að sakast sé það lagt í einelti .
Það skiptir miklu máli að halda ró sinni þegar rætt er við barnið því það veit ekki á gott að rjúka upp og leita í bræði til gerandans og foreldra hans .
Barnið er hrætt við að vera barnið sem " klagaði " .
Hafið strax samband við skólayfirvöld og kennara , ræðið áhyggjur ykkar og fáið leiðbeiningar .
Gott getur verið að leita til námsráðgjafa skólanna eða panta tíma hjá ráðgjafa Regnbogabarna .
Þorlákur H. Helgason , framkvæmdastjóri Olweusaráætlunarinnar á Íslandi , veitti ráðgjöf .
Nánari fróðleik um einelti má finna í nýútkomnum bæklingi Heimilis og skóla , Einelti – góð ráð til foreldra 