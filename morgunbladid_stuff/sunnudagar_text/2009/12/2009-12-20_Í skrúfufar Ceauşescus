Á þriðjudag verða tuttugu ár frá því harðstjórinn mikli Nicolae Ceausescu fór í sitt hinsta flug með þyrlu frá Búkarest til Târgoviste .
Af því tilefni lét rúmenska sjónvarpið endurtaka flugið fyrir heimildarmynd .
Flugstjórinn í þessu " hermiflugi " var Íslendingurinn Sigurður Ásgeirsson .
Orri Páll Ormarsson orri@mbl.is Rúmenía logaði í ófriði fyrir jólin 1989 .
Mótmæli til stuðnings ungverska prestinum László Tökés , sem stjórnvöld vildu setja af , höfðu undið upp á sig og lýðurinn fann að Nicolae Ceauşescu forseti og ríkisstjórn hans lágu vel við höggi .
Herinn og hin alræmda leyniþjónusta Securitate brugðust hart við , skutu á mótmælendur og handtóku hundruð manna .
En ekki varð aftur snúið , skriðþungi alþýðunnar jókst jafnt og þétt , og Ceauşescu sá sína sæng upp reidda .
Hann gerði örvæntingarfulla tilraun til að ávarpa mótmælendur fyrir framan höfuðstöðvar kommúnistaflokksins í Búkarest að morgni 22. desember en hrökklaðist inn aftur .
Byggingin var umkringd og Ceauşescu brá á það ráð að kalla eftir þyrlu .
Hann slapp með naumindum af þaki byggingarinnar áður en æstur lýðurinn komst þar inn .
Með í för voru eiginkona Ceauşescus , Elena , og tveir nánir samverkamenn hans , mágurinn Manea Mãnescu og Emil Bobu .
Förinni var heitið á sveitasetur forsetans í Snagov .
Þar var þeim ekki vært og stefnan sett á borgina Târgovişte .
Skammt þar frá gaf herinn flugstjóranum fyrirmæli um að lenda sem hann og gerði úti á miðjum akri .
Þar tók lögreglan Ceauşescu og frú höndum og kom þeim í vörslu hersins .
Herinn mændi ekki í gaupnir sér heldur dró hjónin fyrir herrétt , þar sem þau voru fundin sek um glæpi af ýmsu tagi , þar á meðal þjóðarmorð , og dæmd til dauða á jóladag 1989 .
Höfðu menn engar vöflur á , heldur framfylgdu dómnum samdægurs .
Ceauşecu -hjónin voru leidd fyrir aftökusveit í Târgovişte .
Hundruð skyttna voru kölluð en aðeins þrjár útvaldar .
Flugið endurtekið Í tilefni af því að tuttugu ár eru liðin frá þessum örlagaríku atburðum réðst rúmenska sjónvarpið í gerð heimildarmyndar um byltinguna sem frumsýnd verður núna um jólin .
Í myndinni er flótti Ceausescus settur á svið .
Þar leikur þyrla eðli málsins samkvæmt stórt hlutverk og flugstjórinn sem fenginn var til verksins er Íslendingur , Sigurður Ásgeirsson , flugstjóri hjá Landhelgisgæslunni .
Sérstakt leyfi þurfti til að endurtaka flugið en flugbann er í gildi yfir Búkarest .
Spurður hvernig þetta hafi komið til kveðst Sigurður eiga félaga í þyrlubransanum í Rúmeníu sem hann sækir reglulega heim .
" Ég var úti þegar þetta kom upp og var beðinn að taka verkefnið að mér .
Ég þurfti ekki að hugsa mig um tvisvar .
" Þyrlan sem notuð var er af Dauphin-gerð eins og minni þyrla Landhelgisgæslunnar .
Þyrlan sem Ceauşescu flúði upphaflega í er ennþá í notkun en var ekki fáanleg , þar sem hún þjónar forsetaembættinu .
Einn úr flóttaáhöfninni er ennþá á lífi , flugvirkinn Stelian Dragoi , og var hann hafður með í ráðum .
" Það var magnað að hitta þann mann .
Flótti Ceauşescus var heimssögulegur viðburður og maður man eftir þessu eins og það hafi gerst í gær .
Mér leið hér um bil eins og ég væri að hitta mann sem hefði verið í neðanjarðarbyrginu með Hitler , " segir Sigurður .
Flugið nú var á engan hátt hættulegt .
" Það var enginn að skjóta á okkur , " segir Sigurður kíminn .
Ekki er þyrlupallur á þaki byggingarinnar í Búkarest og því aðeins hægt að tylla þyrlunni niður .
" Þetta er ekki flókið undir venjulegum kringumstæðum en hefur eflaust verið hættuspil í ringulreiðinni á sínum tíma .
" Dagskrárgerðarmaður frá rúmenska sjónvarpinu var með í för og lýsti atburðum daginn örlagaríka frammi fyrir kvikmyndatökuvélinni .
Þar sem flugið var nákvæm eftirlíking af hinu upprunalega flugi var næsti viðkomustaður sveitasetur Ceauşescus í Snagov .
Sigurður velur orðin " höll " og " lystigarður " til að lýsa aðstæðum þar .
" Þegar þangað var komið vorum við orðnir svo svangir að við stálum okkur eplum í garðinum , " upplýsir hann sposkur .
Sá glæpur hefði að líkindum verið illa séður í tíð Ceauşescus .
Fluginu lauk á " akri í einskismannslandi " , eins og Sigurður orðar það , þar sem áhöfnin skildi hjónin eftir .
" Á þeim tímapunkti voru menn orðnir logandi hræddir um að verða refsað fyrir að hjálpa forsetanum að flýja og létu sig hverfa .
Mér skilst að þeir hafi ekki látið sjá sig mánuðum saman .
" Sigurður segir flugvirkjann , sem var þeim til ráðgjafar við gerð myndarinnar , búinn að jafna sig á þessu núna og spjalli fúslega um framvindu mála .
Rætt er við hann í myndinni .
Beðinn að bjarga líki úr Svarta hafinu Sigurður hefur lent í ýmsum öðrum ævintýrum á ferðum sínum í og yfir Rúmeníu .
Í eitt skipti var hann á ferð yfir Svarta hafinu ásamt rúmenskum félaga sínum frá norsku olíuleitarskipi sem þeir höfðu nýlega lent á .
Skipið hafði samband við þyrluna og bað þá um að taka með sér lík í land sem skipið hafði siglt fram á .
" Ég bað skipstjórann að hafa samband við land fyrst , vildi síður lenda með látinn óþekktan mann þar án útskýringa .
Samskiptin fóru fram á ensku og þar sem hinn rúmenski félagi minn er ekki sleipur í því tungumáli horfði hann bara út um gluggann meðan ég spjallaði við skipstjórann og skildi hvorki upp né niður .
Þegar heim var komið var félaga mínum tjáð á rúmensku að leynilögreglan í Rúmeníu biði okkar , og honum varð mjög órótt .
Ég sagði honum að slaka bara á , þetta væri líklega bara út af líkinu .
" Hvaða líki ? " spurði hann furðulostinn .
Ég hélt hann ætlaði að hoppa út úr vélinni , " segir Sigurður hlæjandi .
Það endaði með því að skipið tók hinn látna um borð .
Sigurður vissi aldrei frekari deili á honum .
Í annað skipti flaug Sigurður út fyrir tólf mílna lofthelgi Rúmeníu en til þess þarf tilskilið leyfi .
Það fékkst en eitthvað hefur skolast til hjá flughernum því um leið og Sigurður kom aftur inn í lofthelgina voru tvær MIG-21 orrustuþotur sendar á móti honum .
" Flugherinn hefur greinilega haldið að boðflenna væri á ferð .
Við vissum hins vegar ekki af þotunum fyrr en eftir á því þær fundu okkur ekki í skýjunum , " segir hann kíminn .
Sigurður hefur líka lent í spaugilegu atviki á jörðu niðri .
Það gerðist þegar íslenskur félagi hans tók óvart ólöglega u-beygju í umferðinni .
Lögreglan kom umsvifalaust á vettvang .
" Þegar félagi minn skrúfaði niður rúðuna á bílnum tilkynnti lögregluþjónninn honum reiður á svip að hann þyrfti að leggja hald á ökuskírteini hans .
Síðan hvarf hann á brott .
Við horfðum undrandi hvor á annan .
Hvað nú ? Við biðum í reiðuleysi í dágóða stund .
Þá kom lögregluþjónninn aftur með skírteinið og bros á vör .
" No problem , " sagði hann og kvaddi okkur án frekari útskýringa – dæmigert fyrir lögregluna þarna .
" Íslendingar fengu nasasjón af fjöldamótmælum á liðnum vetri enda þótt þau færu ekki úr böndum með sama hætti og gerðist í Rúmeníu fyrir tveimur áratugum .
Enn er ólga í landinu og gott fyrir bóndann á Bessastöðum að vita hvert hann á að snúa sér þurfi hann einhvern tíma að koma sér loftleiðis undan æstum múgnum .
" Hann getur hringt í mig , " segir Sigurður .
" Ég kann þetta ! " 