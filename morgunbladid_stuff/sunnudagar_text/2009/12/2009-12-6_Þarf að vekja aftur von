Hvernig á að taka á málum þeirra sem tóku húsnæðislán í erlendri mynt og sitja nú uppi með gríðarlega aukna greiðslu- og skuldabyrði sem þeir munu aldrei geta risið undir auk þess sem eignin hefur snarfallið í verði ? Enn standa flestir í skilum , enn er ekki búið að bera fólk út í stórum stíl en þá ber að hafa í huga að margir fengu aðeins gálgafrest ; afborgarnir voru frystar og uppboðum frestað .
Hugmyndir hafa komið fram um að erlendu lánin verði leiðrétt þannig að lánastofnanir breyti öllum erlendum húsnæðislánum hjá sér í íslensk frá þeim degi sem þau voru tekin .
Eftir það eru lánin reiknuð út eins og um íslensk lán hefði verið að ræða frá upphafi .
En deilt er um kostnaðinn af hugmyndum af þessu tagi og hver eigi að greiða hann .
Hjónin Vilhjálmur Bjarnason , löggiltur fasteignasali , og Anna Thelma Magnúsdóttir viðskiptafræðingur eru meðal þeirra mörgu sem ákváðu að fara að ráðum bankanna og nýta sér lægri vexti á erlendum lánum en lánum í íslenskum krónum .
Vilhjálmur gerði töflurnar sem fylgja viðtalinu en hann er einn eigenda fasteignasölunnar Hússins og búinn að starfa þar í 16 ár .
" Það er ekki hægt að láta bjóða fjölskyldunni og íslensku þjóðinni lengur upp á þær aðstæður sem nú eru uppi , " segir Vilhjálmur .
" Stjórnvöld verða að hætta að hugsa bara um bankana og fjármagnseigendur og fara að einbeita sér að fólkinu í landinu .
Hvar er skjaldborgin ? Það eru ekki einu sinni komnar súlur og hælar í tjaldborg .
Lánið sem við tókum hjá Kaupþingi fyrir um fjórum árum var 26 milljónir til 40 ára en er komið upp í 63 milljónir , eignin er líklega um 45 milljón króna virði núna .
Fyrir hrun áttum við um 25 milljónir í eigninni okkar en núna skuldum við sennilega um 18 milljónir umfram verðmætið .
Það sér hver maður að þetta gengur ekki .
Ég hef verið nánast tekjulaus síðan í hruninu , Thelma er enn heima vegna þess að yngstu börnin eru svo lítil .
Við eigum alls sex börn , það yngsta varð eins árs á fimmtudaginn en tvö elstu eru uppkomin og búa ekki heima .
Tekjufallið byrjaði hjá mér þegar bankarnir frusu í nóvember 2007 og ekki bætti úr skák þegar Geir Haarde sagði í áramótaávarpi sínu að fólk ætti að hætta að kaupa fasteignir .
Auðvitað hrundi þá allt .
Erlenda lánið sem við tókum er í svissneskum frönkum og japönskum jenum og var tekið að vel ígrunduðu máli .
Við skoðuðum gengi krónunnar og annarra gjaldmiðla 13 ár aftur í tímann ! Við gerðum jafnvel ráð fyrir að það gæti orðið allt að 30% gengisfelling á einhverju tímabili og við myndum þola það .
Greiðslubyrðin af erlenda láninu var aðeins hærri í byrjun en af jafnháu íslensku láni en þetta átti að jafnast út á nokkrum árum .
En svo kom hrunið .
" Ríkisstjórnin gengur of skammt Ný lög ríkisstjórnarinnar um aðstoð við skuldara ganga út frá því að lækka greiðslubyrðina en að skuldirnar verði óbreyttar .
En Vilhjálmur er ekki sáttur við lausnina .
" Erlendu lánin hafa hækkað gífurlega , allt að 130% en ríkisstjórnin vill aðeins lækka greiðslubyrðina vegna hækkunar erlendu lánanna um 20% .
Taktu eftir , halda láninu á eigninni með 130% hækkun ! Þetta gerir eignina óseljanlega og fólk situr eftir í algerri óvissu með stöðu sína .
Maður spyr sig bara , hvar er réttlætið ? Þetta er ekkert annað en eignaupptaka og fátækragildra fyrir þá sem í henni eru lentir .
Ég sé ekki betur en að miklu betra sé að fara bara strax á hausinn og láta lýsa sig gjaldþrota en að sitja í yfirveðsettri eign .
" Hann segist halda að ráðamenn átti sig einfaldlega ekki á því hvað staðan er skelfileg hjá mörgum , hvað örvæntingin sé að leika margar fjölskyldur með erlend sem innlend lán grátt .
Fjölskyldur sundrist þegar nánir ættingjar flýi land , oft slyppir og snauðir , og sumir gefist einfaldlega upp .
Menn eygi hvergi vonarneista , allt virðist vera í einhverri biðstöðu hjá stjórnvöldum , hvor sem það séu lánamálin eða ákvarðanir í öðrum málum .
Vilhjálmur furðar sig á því að talsmenn stjórnarinnar skyldu fullyrða að með þessum breytingum kæmist aftur hreyfing á fasteignaviðskipti .
" Fasteignamarkaðurinn fer ekkert af stað við það að greiðslubyrðin lækki örlítið , lánin standa eftir jafnhá og áður og ég ég ekki að bankarnir leyfi einhverjum að kaupa eign , t.d. á 35 milljónir með hátt í 50 milljóna króna erlendu láni áhvílandi .
Bankarnir leyfa varla yfirtöku á lánum sem eru jafnhá kaupverði í dag .
Þar fyrir utan sé ég ekki að nokkrum detti í hug að kaupa eignina á þessum kjörum .
" Hann vill að lánin verði leiðrétt í samræmi við hugmynd sem margir hafa haldið fram , t.d. Hagsmunasamtök heimilanna .
Hugmyndin er sú að allar lánastofnanir breyti öllum erlendum húsnæðislánum hjá sér í íslensk frá þeim degi sem þau voru tekin .
Eftir það eru lánin reiknuð út eins og um íslensk lán hefði verið að ræða frá upphafi , t.d. íbúðalánasjóðslán með sömu vöxtum og vísitölu og þau lán .
Þegar þetta hefur verið gert eru öll húsnæðislán á landinu orðin íslensk og bæði þeir sem tóku íslensk og erlend lán í upphafi eins settir .
Vilhjálmur bendir á að leyfa mætti þeim sem vilja af einhverjum ástæðum hafa lánin sín í erlendum gjaldmiðli áfram , t.d. þeim sem eru með tekjur í erlendum gjaldmiðlum , að gera það áfram .
Spurning sé hins vegar hvort þessi erlendu lán hafi yfirleitt verið lögleg eins og bent hafi verið á .
" Það kom fram hjá Alþjóðagjaldeyrissjóðnum að hann gerði ráð fyrir um 600 milljarða króna leiðréttingu á húsnæðislánum Íslendinga og færslu lánanna á milli kennitalna gömlu og nýju bankanna .
En stjórnvöld eru að reyna að humma það fram að sér .
Ef eignir lækka enn meira í verði en orðið er þarf að leiðrétta lánin í samræmi við þá lækkun .
Aðalatriðið í þessu fyrir fjölskyldurnar í landinu er ekki endilega húsnæðisverðið , heldur að hlutfallið á milli eignaverðsins á hverjum tíma sé í einhverju samræmi við lánið .
Annars finnst fólki að það hafi ekkert að vinna að og þá skapast upplausnar- og óvissuástand með öllu sem því fylgir .
Með því að fara í gegnsæjar og sanngjarnar aðgerðir þar sem gerðar eru ráðstafanir sem nýtast öllum , allir sitja við sama borð , verður sáttin um lausnina meiri .
Ég held að við þurfum nauðsynlega á því að halda núna og með því munum við vekja greiðsluviljann og vonina hjá fólki og þjappa fólki saman .
" – Hafa fasteignasalar ekki stundum farið óvarlega , ýtt undir að fólk keypti þótt það hefði ekki efni á því ? " Ég vil ekki meina að fasteignasalar hafi talað fólk inn á að kaupa of dýrt eða talað markaðinn upp .
Það var bönkunum að kenna þótt þeir kenni alltaf Íbúðalánasjóði um þetta en hann tilkynnti með löngum fyrirvara að hann myndi bjóða upp á 4,15% vexti .
Hann var hins vegar ekki að bjóða nein erlend lán , var með 18 milljón kr. hámark á sínum lánum og lánaði ekki til endurfjármögnunar .
Bankarnir vildu stækka kökuna sína og ryðja Íbúðalánasjóði út af markaðnum og fóru þess vegna í samkeppni .
Þeir lánuðu ótakmarkað út á eignir og þar að auki gat fólk endurfjármagnað og tekið gamlan yfirdrátt og bílalán inn í ný 40 ára íbúðalán hjá bönkunum og fengið svo nýtt bílalán og nýjan yfirdrátt strax á eftir hjá þessum sama banka .
Það sprengdi upp markaðinn .
" Vandanum hlaðið á skattgreiðendur ? – Þú þekkir mótbárurnar , að fólk eins og þú hafi vitað hvað það var að gera þegar það tók erlend lán og verði að taka afleiðingum gerða sinna en ekki hlaða vandanum á skattgreiðendur .
Hvað segirðu við því ? Verður þetta ekki vont fordæmi ef þín lausn verður ofan á ? " Ég er líka skattgreiðandi .
Ég minni á að þegar neyðarlögin voru sett ákváðu stjórnvöld að bjarga innistæðueigendum með framlagi upp á 200 milljarða inn í peningamarkaðssjóðina svo að þeir misstu ekki allt sitt í hruninu .
Hvers vegna ekki skuldurum ? Fjöldagjaldþrot á Íslandi merkir að margir sem standa í fyrirtækjarekstri annaðhvort flytja úr landi eða fara út í svarta starfsemi .
Finnst mönnum það góð þróun ? Að fjöldinn allur af drífandi fólki verði sett á hausinn ? Mér finnst að allir ættu að hafa í huga að slík niðurstaða mun draga mjög þrótt úr samfélaginu sem þarf á því að halda að til sé fólk hér sem þorir að reka bæði lítil og millistór fyrirtæki og taka þá áhættu sem því fylgir .
Mjög margir þeirra sem tóku erlend húsnæðislán eru með fyrirtæki og töldu sig þola gengissveiflur .
En ekki 130% sveiflu .
Gjaldþrotalögin eru fáránleg hér , menn mega ekki reka fyrirtæki í mörg ár ef þeir verða gjaldþrota og losna jafnvel aldrei við gömlu lánardrottnana , ég missi sjálfur réttindin sem löggiltur fasteignasali ef ég verð gerður upp .
Í samningum eru ákvæði um neyðarrétt sem nota má ef menn verða fyrir meiri háttar náttúruhamförum , styrjöldum eða meiri háttar fjármálakreppu , en yfirleitt virðist þetta nú merkja að bankinn þurfi þá ekki að standa við sitt ! En það hljóta allir að vita að þetta á ekki að vera einhliða réttur .
" – Ef við förum þína leið þurfa einhverjir að borga kostnaðinn .
Eru það ekki bara skattgreiðendur , núna þegar ríkið er búið að yfirtaka bankana ? " Nei það þurfa ekki og eiga ekki að vera skattgreiðendur .
Bankarnir hafa verið á ábyrgð ríkisins en nú eru kröfuhafar að taka þá yfir sem eru að mér skilst , mikið til vogunarsjóðir og að hluta til þeir sem komu íslensku hagkerfi á hausinn .
Út af hverju er það svona mikið launungarmál hverjir þessir nýju eigendur eru , hvað er verið að fela .
En þessir nýju aðaleigendur nýju bankanna vita að 70-80% af fyrirtækjum hérna eru með erlend lán auk um 20% heimila .
Ef heimili með erlend lán fara á hausinn er líklegt að straumur fólks úr landi verði enn meiri en nú .
" Mikið svigrúm hjá nýju bönkunum " Bankarnir tóku ódýr lán erlendis til eins til fjögurra ára en lánuðu mér og öðrum þennan sama gjaldeyri til húsnæðiskaupa í 40 ár .
Fall krónunnar hækkaði síðan lán heimilanna upp úr öllu valdi .
En ef lánunum verður breytt eins og ég legg til mun það gagnast öllu samfélaginu .
Heimturnar verða meiri í kerfinu og kröfuhafar bankanna , sem fullyrt er að hafi margir keypt kröfurnar af þeim sem lánuðu bönkunum á sínum tíma á aðeins 10 eða 20 prósent af nafnvirðinu , vilja auðvitað geta rekið bankana með hagnaði í framtíðinni .
Nýir eigendur bankanna eru með geysilegt svigrúm af því að þeir fengu þessar kröfur á svo lágu verði og geta vel leiðrétt lánin á sanngjarnan hátt .
Það er enginn að biðja um að skuldirnar verði felldar niður heldur að þetta verði gert þannig að sem flestir geti staðið undir skuldunum sínum .
Það verður ekki hægt að reka þessa banka ef þúsundir fjölskyldan flytja úr landi eða fara á hausinn , auk fjölda fyrirtækja .
" " Lengja í ólinni en herða snöruna " Enn er ekki fyllilega ljóst hvaða lausnir bankarnir munu bjóða skuldunautum sínum og enn síður hvernig forsendur á að miða við þegar greiðslubyrðin er reiknuð út nokkra áratugi fram í tímann .
Margir tortryggja einnig bankana og segja að þeir muni áreiðanlega gæta þess að vera bæði með belti og axlabönd .
Fari eitthvað úrskeiðis muni höggið lenda á lántakendum .
Vilhjálmur segir að samþykki skuldarar leið bankanna varðandi lækkun höfuðstóls lána sé mikil hætta á að þeir hafi þar með afsalað sér lagalegum rétti til að fá lánið endurmetið á réttlátan hátt þegar til þess kemur .
Og hann er sannfærður um að til þess muni koma .
" Það er því augljóst að þessi leið er alls ekki hagstæð fyrir skuldarana .
Aftur á móti græðir bankinn örugglega á þessu því að hann gerir ráð fyrir því að hækka vextina það mikið að þeir vegi upp á móti höfuðstólslækkuninni .
Það þýðir á mannamáli að enn eina ferðina á að taka skuldarana í bakaríið .
" Hann bendir á að ný lög ríkisstjórnarinnar geri ráð fyrir að greiðslubyrði lána í íslenskum krónum lækki um 17% að meðaltali en þau hækkuðu um á að giska 27% á samanburðartímabilinu .
" Það þýðir að greiðslubyrðin vegna hækkunar íslensku lánanna minnkar um 65 % þannig að fyrir þann sem er með íslenskt lán er þetta úrræði ekki alslæmt ef hann er sáttur við að skulda óbreytta fjárhæð .
" Lögin geri ráð fyrir aðeins 27% meðaltalslækkun á greiðslubyrði erlendu lánanna sem augljóslega breyti litlu fyrir þá sem eru með slík lán vegna þess að þau hafa hækkað miklu meira en krónulánin .
" Nýju lögin gera ekkert annað en að lengja í ólinni en herða snöruna um leið , " segir Vilhjálmur .
" 