Um þessar mundir ber svo við að biðlisti bóka á náttborðinu lengist .
Þessi atburður er árviss og tengist að sjálfsögðu jólabókaflóðinu .
Hlemmarnir eftir Stieg Larsson taka einnig sitt pláss .
Dægradvöl Benedikts Gröndal var tímabundið ýtt til hliðar af trílógíu Larssons , en Gröndal lætur sér það örugglega í léttu rúmi liggja .
Á biðlistanum bíða síðan vonandi jafnspenntar og ég bækur Jóns Karls Helgasonar og Huldars Breiðfjörð .
Aðferð Jóns Karls við að fanga sögu Ragnars í Smára hljómar mjög vel og virðist bæði spennandi og áhugaverð .
Það verður ekki síður gaman að lesa upplifun Huldars á okkar kæru og góðu vinum og frændum í Færeyjum í bókinni Færeyskur dansur .
Steinar Bragi er einnig í húsi og kominn á biðlistann með Himinninn yfir Þingvöllum og eiginkonan hefur lofað að lána mér Karlsvagn Kristínar Marju Baldursdóttur .
Í jólapökkunum bíða síðan vonandi Alltaf sama sagan eftir Þórarin Eldjárn og Fluga á vegg eftir Ólaf Hauk Símonarson .
Það er ekki síður spenna og áhugi yfir barnabókunum á mínu heimili enda finnst okkur feðgunum fátt skemmtilegra en að lesa saman góðar bækur .
Hver er sterkastur er kærkomið framhald af hinni góðu bók Hver er flottastur , en þær fjalla um sjálfumglaðan úlf sem hefur háleitar hugmyndir um sjálfan sig .
Við bíðum síðan spenntir eftir jólapökkunum og vonum að þar leynist ævintýrabókin Köttur út í mýri , enda treystum við engum betur en Silju Aðalsteinsdóttur til að velja skemmtileg ævintýri .
