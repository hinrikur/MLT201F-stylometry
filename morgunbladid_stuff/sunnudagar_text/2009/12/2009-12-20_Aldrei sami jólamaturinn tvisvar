Hjá flestum snúast jólin um hefðir .
Sérstaklega eru margir fastheldnir á jólamatinn en því er ekki fyrir að fara hjá fjölskyldu nokkurri í miðbæ Reykjavíkur .
Reyndar leggja hjónin Pjetur Þ. Maack og Ragnheiður Ólafsdóttir og dætur þeirra Margrét Erla og Vigdís Perla áherslu á að vera aldrei með sama réttinn tvisvar á aðfangadagskvöld .
Skipst er á að elda og fá hinir ekki að vita hver jólamaturinn er fyrr en hann er borinn á borð .
" Síðan stelpurnar komust til vits og ára er hefðin sú að við eldum alltaf til skiptis , annaðhvort ég , þær saman eða Ragnheiður , " segir Pjetur .
" Og það eru óskrifaðar reglur að það má aldrei vera eitthvað sem við höfum prófað áður og það er leyndarmál fyrir öllum hinum hvað verður í matinn .
" Þessi siður byrjaði þegar Ragnheiður var að vinna í barnafatabúð og þurfti að vinna á aðfangadag .
Pjetur vissi að hún yrði þreytt eftir daginn svo hann bauðst til að elda .
Ragnheiður þráspurði hvað hann ætlaði að hafa í matinn .
" Það endaði með því að ég sagðist ætla að hafa pastarétt .
Ég hélt hún ætlaði að kyrkja mig , " segir Pjetur og Ragnheiður bætir við að hún hafi sagt Pjetri að sér þætti það nú ekki jólalegur matur .
" En svo er það sá réttur sem hefur lifað lengst , " segir Pjetur en rétturinn er eldaður reglulega , þótt hann hafi aldrei aftur verið borinn fram á jólunum .
" Svo þegar Margrét var lítil fórum við stundum saman tvö í kirkju og þá var Ragnheiður með eitthvað sem við vissum ekki hvað var .
Þannig þróaðist þetta .
" Þótt aðalrétturinn sé breytilegur milli ára er meðlætið oft það sama , hrísgrjón með osti og cheyenne-pipar og basiljólasalat úr bókinni Matarást , en að auki er alltaf sami eftirrétturinn : Heimatilbúinn ís með muldum kóngabrjóstsykri .
Skemmtilegast að láta koma sér á óvart Dæmi um jólamat síðustu ára eru dádýrakjöt og fjórar útfærslur af humri .
Síðustu jól sáu Margrét og Vigdís um að elda og voru þær þá með sveppafylltan krónhjört , vafðan inn í parmaskinku og borinn fram með karamellusósu .
Það er því aldrei skipst á að hafa hamborgarhrygg , rjúpur og hangikjöt .
" Við förum í svo mörg jólaboð að ég held að ef við værum líka að borða hefðbundinn jólamat á aðfangadagskvöld þá væri það of mikið af reyktu og söltuðu , " segir Margrét .
Ekki er alveg komið á hreint hver eldar matinn þessi jólin .
" Ragnheiður átti að sjá um að elda en svo eru stelpurnar búnar að panta ! Þeim finnst þetta svo gaman , " segir Pjetur .
Greinilegt er að þau taka það mjög alvarlega að maturinn eigi að vera leyndarmál fram á síðustu stundu því þegar Margrét spyr hvort hún megi segja þeim eitt í sambandi við matinn sem hún hefur í hyggju að elda fær hún einróma nei ! frá foreldrum sínum .
Stundum nær þó forvitnin tökum á þeim .
Spurð hvernig gangi að halda aðalréttinum leyndum segir Vigdís að á aðfangadag geri Ragnheiður sér iðulega erindi inn í þvottahúsið sem er inn af eldhúsinu .
" Þá er ég að athuga hvort ég geti ekki aðstoðað eitthvað , " afsakar Ragnheiður .
" Nei , þú ert að forvitnast ! " segir Pjetur .
Þau sammælast þó um að skemmtilegast sé að vita ekkert og láta koma sér á óvart .
Mokk , Mock og Moach Á jóladag hefur fjölskyldan þá hefð að taka saman upp jólakortin .
" Þá koma allir upp í hjónarúm og leggjast hlið við hlið , " segir Pjetur – " í nýju jólanáttfötunum " , skýtur Vigdís inn í .
" Við erum orðnar aðeins of stórar og fyrirferðarmiklar fyrir þetta , " segir Margrét og hlær en Pjetur heldur frásögninni áfram : " Og ég held uppi umslagi og þá er giskað á frá hverjum kortið er .
Þetta er svona þriggja tíma prósess .
Það er verið að reyna að lesa í skriftina og vitlausa stafsetningu , " segir hann en yfirleitt er einhver sem stafsetur ættarnafn þeirra vitlaust eða skrifar rangt götuheiti .
" Uppáhaldið mitt er Moach , " segir Margrét um eftirminnilegustu útfærsluna af Maack .
Jólapastarétturinn og kóngabrjóstsykursísinn Jólapastarétturinn Maack-fjölskyldan segist lítið fyrir að gefa upp nákvæm hlutföll þannig að lesendur verða að láta sér heldur lauslega uppskrift nægja .
Þessi réttur krefst smáundirbúnings .
Kjúklingabringur þurfa að marínerast í ólífuolíu , rifnu engiferi og hvítlauk í hálfan til heilan sólarhring .
Næst er best að búa til engiferbrjóstsykur .
Hann er gerður þannig að engifer og strásykur eru sett , í nánast jöfnum hlutföllum , á smjörpappír og á disk .
Þetta er hitað í örbylgjuofni þar til sykurinn bráðnar en gæta þarf þess að sykurinn brenni ekki .
Þetta er hrært vel saman og látið kólna úti í glugga .
Þegar brjóstsykurinn er orðinn harður er hann rifinn með rifjárni .
Meðan tagliatelle sýður í potti skal saxa mjög smátt 5-7 sneiðar af beikoni .
Beikonið er steikt á berri pönnu svo úr komi dálítil feiti .
Kjúklingabringurnar eru steiktar upp úr beikonfeitinni þar til þær verða stökkar að utan , því næst eru þær settar í ofn .
Þegar tagliatelle-ið er tilbúið er því skellt á pönnuna með beikoninu ásamt matreiðslurjóma og miklum hvítlauk .
Bringurnar eru teknar úr ofninum og settar ofan á pastað .
Svo er rifna engiferbrjóstsykrinum stráð yfir .
Ís 4 eggjarauður 1 egg ( heilt ) 3-4 msk flórsykur þeytt saman hálfur líter rjómi , þeyttur sér slegið saman rólega 1-2 pokar af kóngabrjóstsykri ( rauðum anísbrjóstsykri ) - mulið smátt ( má gera í matvinnsluvél ) öllu slegið létt saman , fryst í minnst sólarhring Íssósa : hálf plata af suðusúkkulaði 2 mars súkkulaðistykki 1,5 dl rjómi brætt saman í potti eða í skál í vatnsbaði .
