Baldur Sveinsson hefur sent frá sér þriðju bókina á jafnmörgum árum með myndum af flugvélum yfir Íslandi .
Fyrst komu flugvélar á og yfir Íslandi , síðan Flugvélar 2008 og nú Flugvélar 2009 .
Beint liggur við að spyrja hvort hér sé um ársrit að ræða .
" Já , svo lengi sem þessi bók setur mig ekki á hliðina , " segir Baldur og brosir .
Fyrsta bókin gekk mjög vel , þrjú þúsund eintök voru prentuð og segir Baldur menn hafa slegist um þau síðustu á Þorláksmessu 2007 .
Í kjölfarið var hann hvattur til að fylgja henni eftir og lét slag standa .
Flugvélar 2008 kom að vísu seint í verslanir en þó nógu snemma til að Baldur tapaði ekki á henni .
" Viðtökur hafa verið það góðar að ég ákvað að halda áfram , " segir hann .
Þess má geta að Baldur er eini maðurinn sem myndað hefur íslenskar flugvélar með markvissum hætti og því er um mikilvægt innlegg í flugsögu þjóðarinnar að ræða .
Svo sem nafnið gefur til kynna samanstendur nýja bókin af myndum sem Baldur hefur tekið á þessu ári .
Hún skiptist í fimm hluta sem eru : íslenskar flugvélar ; erlendar gestavélar ; flugdagar og flugsamkomur íslenskra flugklúbba ; litlar vélar á lækjarbakka , þ.e. risaflugmódel á Tungubökkum og flugsýningin Flying Legends 2009 á Duxford-flugvelli á Englandi .
Baldur gefur bókina út sjálfur undir merkjum Flugbóka ehf. Hann sér sjálfur um grafíska hönnun og uppsetningu en prentvinnsla og prentun fór fram hjá Leturprenti .
" Þetta er einyrkja sprotafyrirtæki , " segir Baldur .
" Ég stend og fell með þessu .
" orri@mbl.is 