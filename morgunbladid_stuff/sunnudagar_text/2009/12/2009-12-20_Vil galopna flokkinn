Bjarni Benediktsson , formaður Sjálfstæðisflokksins , hefur einungis verið formaður flokksins í tæpa níu mánuði , en hann var kjörinn formaður á landsfundi þann 29. mars sl. Bjarni tók við eftir að ríkisstjórn Geirs H. Haarde hafði hrökklast frá völdum í lok janúarmánaðar í kjölfar " Búsáhaldabyltingarinnar " og öll spjót stóðu á Sjálfstæðisflokknum og mörg standa enn á honum , þótt flokkurinn hafi sótt í sig veðrið frá því í alþingiskosningunum í vor .
Bjarni settist niður með blaðamanni Morgunblaðsins fyrr í vikunni og ræddi stöðu flokksins , Icesave , Evrópusambandið og hverskonar þjóðfélag Sjálfstæðisflokkurinn vill taka þátt í að byggja hér upp á rústum bankahrunsins í fyrra .
– Hver er staða Sjálfstæðisflokksins í dag ? Er flokkurinn reiðubúinn til þess að fara í ríkisstjórn á ný , ef mál þróast með þeim hætti að honum standi það til boða ? " Flokkurinn stendur á miklum tímamótum .
Hann glutraði niður trausti fólks , vegna þess að grundvöllur tilverunnar hjá svo mörgum gjörbreyttist .
Það er eðlilegt að traust hafi tapast , vegna þess að eitt það helsta sem fólk treystir á er að stjórnvöld tryggi öryggi , jafnvægi og stöðugleika .
Fólk kærir sig ekki um óvæntar uppákomur í sínu lífi .
Langflestir vilja lifa öfgalausu en öruggu lífi .
Það var sótt að öryggi heimilanna í þessari byltu sem við tókum í fyrra og fyrir það var Sjálfstæðisflokknum refsað .
Það tel ég vera skiljanlegt , að vissu marki , en vil þó árétta , að ég tel að ábyrgðin á hruninu liggi mjög víða , en hún lá að sjálfsögðu m.a. hjá stjórnvöldum .
Það er gríðarleg áskorun fyrir Sjálfstæðisflokkinn að endurvinna það traust og þá tiltrú sem ég tel að flokkurinn eigi að njóta meðal kjósenda .
Við þurfum einfaldlega að svara því hvernig Sjálfstæðisflokkurinn , á grundvelli stefnu sinnar , kemur til móts við nýja tíma .
Mér fannst vera komin viss valdþreyta í Sjálfstæðisflokkinn .
Það er tilfinning sem var farin að grafa um sig þó nokkuð löngu fyrir hrun .
Mér fannst vera ýmis merki þess , til dæmis það hvernig við horfðum til framtíðar og tókumst á við erfið álitamál .
Í of mörgu fannst mér menn gefa sér að staða okkar væri óhagganleg og við ættum að halda áfram að gera sömu hlutina sem hefðu skilað árangri til þessa .
Þessi hugsunarháttur er uppskrift að krísu .
Sumpart birtist þetta í samskiptum ráðherra við þingflokkinn og jafnvel einnig í kröfum og væntingum í þingflokki Sjálfstæðisflokksins .
Til dæmis um að hægt væri að halda áfram útgjaldaaukningu hjá ríkinu .
Síðast en ekki síst fannst mér þessi valdþreyta birtast í því að Sjálfstæðisflokkurinn var alls ekki þetta dýnamíska afl sem stærsti stjórnmálaflokkurinn verður að vera .
Þessu svipar til umræðunnar innan flokksins í lok áttunda áratugarins sem var upphaf ákveðinnar hugmyndalegrar endurreisnar og endurmats sem fór þá fram .
Það er svo margt sem hefur breyst og við þurfum að takast á við .
Það er ekki ólíklegt að forverar mínir hafi haft skilning á þessu en tækifærin til að takast á við slíkt eru oft meiri í stjórnarandstöðu .
Ríkisstjórnarþátttaka er í eðli sínu málamiðlun .
Það sem gerðist hér í fyrrahaust held ég að hafi orðið mikil vakning fyrir sjálfstæðisfólk og áskorunin núna er sú , að við sjálfstæðismenn spyrjum okkur í mikilli hreinskilni : Hvað var að og hvað erum við tilbúin að gera til þess að laga það ? Ég sé að það þarf að gera miklar breytingar og er þegar byrjaður á þeim .
Það sem ég er að gera og vil halda áfram að gera er að galopna flokkinn og breyta verklagi , t.d. varðandi það hvernig við vinnum að stefnumótun í flokknum .
Við getum sagt að það þurfi að nútímavæða flokksstarfið hvað þetta snertir og það er ég að gera .
Við höfum verið í allt of mikilli og ástæðulausri vörn í málaflokkum eins og jafnréttismálum , velferðarmálum og umhverfismálum .
Þessu ætla ég að breyta og sækja fastar inn á miðjuna .
Stundum er sagt við mig að fólk sakni gamla góða Sjálfstæðisflokksins .
Mitt svar er að ég vil byggja Sjálfstæðisflokkinn upp á grunni hinna gömlu góðu gilda , en flokkurinn verður að breytast í takt við tímann .
Ég er ánægður með að sjá merki um það að við séum byrjuð að endurvinna það traust sem við nutum , en ég tel að það sé mjög mikil vinna framundan í þeim efnum .
" Erum tilbúin til að taka við – Ertu með þessu að segja að Sjálfstæðisflokkurinn sé einmitt nú ekki stjórntækur flokkur ? " Nei .
Það er ég ekki að segja .
Sjálfstæðisflokkurinn er stjórntækur flokkur og í mun betra ástandi en þeir flokkar sem nú eru í ríkisstjórn .
Þetta má þó meta út frá mismunandi mælikvörðum .
Ef við notum mælikvarðann um það hversu mikils trausts Sjálfstæðisflokkurinn nýtur , þá tala tölurnar frá því í kosningunum sínu máli .
Við töpuðum miklu trausti .
Engu að síður er þingflokkur okkar sá næststærsti .
Sjálfstæðisflokkurinn naut meira trausts í síðustu þingkosningum en allir aðrir flokkar að Samfylkingunni undanskilinni .
Þegar ég horfi yfir þingmannahópinn sem ég hef með mér í þingliði , þá er ég einfaldlega þeirrar skoðunar , að ég sé með langbesta þingmannahópinn og það er góð tilfinning .
Ef ég nota þennan mælikvarða , þá kemst ég að sjálfsögðu að þeirri niðurstöðu að við erum tilbúin til þess að taka við , vegna þess að ég tel í fullri hreinskilni að við getum gert það betur en þeir flokkar sem nú eru í ríkisstjórn .
" – Hverjar sýnist þér helstu hætturnar fyrir þjóðfélagið í því ástandi sem við nú búum við ? Hvað mun reynast okkur skeinuhættast ? " Ég held að það sé fyrst og fremst tvennt : Í fyrsta lagi hefur of mikið verið gert af því að halda uppi væntingum fólks um að hlutirnir geti haldið áfram eins og þeir hafa gert hingað til .
Það er einfaldlega útilokað og því fyrr sem menn gera sér grein fyrir því , því fyrr munu þeir sætta sig við það og sníða sér stakk eftir vexti .
Hér á ég fyrst og fremst við umfang hins opinbera .
Það þarf að skapa jarðveg fyrir mjög erfiðar ákvarðanir og þegar ég lít til baka yfir þetta ár , þá spyr ég : Hvar eru stóru , erfiðu niðurskurðarákvarðanirnar sem þessi ríkisstjórn hefur tekið ? Svarið er , að þær hafa ekki verið teknar .
Þetta eru mestallt einsskiptis-aðgerðir sem forða útgjöldum á þessu ári eða næsta .
Eftir situr alltof umfangsmikill rekstur .
Þetta sendir þau röngu skilaboð til þjóðarinnar , að þjóðfélagið geti haldið áfram í óbreyttri mynd .
Þetta er slæmt og það þarf að tala af meiri hreinskilni við fólk og segja því sannleikann .
Þannig er hægt að skapa sátt um að gera rétta hluti , með hagsmuni allra að leiðarljósi .
Hin hættan er sú að við töpum trúnni á að við getum unnið okkur út úr vandanum , og baráttuandanum sem við þurfum að hafa yfir að ráða til þess að geta sigrast á erfiðleikunum .
Því miður hefur það tekið lengri tíma en ég vonaðist til að skapa hér uppbyggilegt andrúmsloft .
Hér eru of mörg niðurrifsöfl að störfum .
" Krafa um uppgjör skiljanleg – Hvað áttu við ? " Ég á við andrúmsloftið almennt í þjóðfélaginu og líka inni á Alþingi , þar sem of margir eru fastir í uppgjöri við fortíðina .
Sjálfstæðisflokkurinn óttast ekki uppgjör við fortíðina eins og ýmsir aðrir flokkar hafa gert en við gengum í gegnum kosningar og ríkisstjórnarskipti .
Kosningar eiga að vera upptaktur fyrir framtíðina en umræðan á þinginu er enn mjög lituð af löngu liðnum atburðum .
Ég á líka við umræðuna almennt , eins og hún birtist mér í fjölmiðlum , spjallþáttum , blaðagreinum og á netinu .
Ég geri ekki lítið úr því að slíkt uppgjör þarf að fara fram , en ég held að það hvernig okkur tekst að skapa andrúmsloft jákvæðni og uppbyggingar muni ráða miklu um það hversu hratt okkur tekst að komast aftur af stað .
Við þurfum að snúa bökum saman og byggja hér upp á ný .
Krafan um uppgjör við fortíðina er afar skiljanleg .
Það gætir óþolinmæði .
Fáar ákærur eru komnar fram og margir bíða niðurstaðna í rannsóknum , ekki síst hjá rannsóknarnefnd Alþingis .
Þetta er allt skiljanlegt , en því lengur sem þetta óánægju- og óvissuástand varir , þeim mun hættulegra er það fyrir okkur .
Reynsla annarra sýnir fram á þetta .
Hið mikilvæga endurreisnarskeið , sem ríkisstjórnin hefur því miður ekki haft burði til að hefja , þarf að hefjast strax .
" – Ef Sjálfstæðisflokkurinn væri við stjórnvölinn nú , hvað myndi hann gera í sambandi við þá erfiðu ákvarðanatöku , sem þú nefndir nú áðan ? " Ríkisstjórnin er að ýta vandanum á undan sér , við myndum ráðast á hann .
Ég tel að við eigum að ganga lengra í niðurskurði í stjórnsýslunni en ríkisstjórnin er tilbúin til þess að gera og ég tel einsýnt að menn verði að skoða hluti eins og frekari tekjutengingar .
Við teflum fram hærri niðurskurðartölum en ríkisstjórnin sjálf í fjárlagavinnunni .
Í fjárlagavinnunni leggjum við til 8 milljörðum meiri niðurskurð en stjórnarflokkarnir .
Hvaða ríkisstjórn í þessari stöðu myndi láta tækifæri til slíkrar samstöðu fram hjá sér fara ? Hún hefur verið að leika tóma tafa- og frestsleiki .
Við getum tekið sem dæmi mjög svo umdeildar ákvarðanir sem Guðlaugur Þór Þórðarson , þáverandi heilbrigðisráðherra , tók í upphafi árs .
Öllum hans ákvörðunum var slegið á frest og árið hefur ekki nýst til þess að ná fram þeirri hagræðingu , sem að var stefnt .
" – Hvað áttu við með frekari tekjutengingum ? " Ég á við ráðstöfun á almannafé úr sjóðum , til dæmis í gegnum tryggingakerfið .
Ég horfi til ýmissa bóta sem streyma út úr tryggingakerfinu .
Hvernig nýtum við þá takmörkuðu sjóði sem við höfum úr að spila ? Ég nefni sem dæmi barnabæturnar , því þar er um mikla fjármuni að tefla .
" – Þú ert að segja að það eigi ekki allir að njóta barnabóta , því sumir hafi það svo gott , að þeir þurfi ekki á barnabótum að halda , ekki satt ? " Já , ég er að segja það .
Hátekjufólk hefur ekkert við barnabætur að gera .
Síðan eru í stjórnsýslunni fjölmargar aðgerðir sem ríkisstjórnin hefur ekki hrint í framkvæmd , en er þó alltaf verið að tala um .
Þar nefni ég sameiningu stofnana sem dæmi .
Fyrir fjárlög næsta árs er þetta eitt dæmi um algjörlega óundirbúinn og vanhugsaðan þátt , sem þó gæti sparað okkur umtalsverða fjármuni .
En jafnvægi í ríkisfjármálum næst ekki bara með niðurskurði .
Spurningin er líka hvernig á að afla ríkinu tekna .
Meginmunur á milli okkar og stjórnarflokkanna í þeim efnum liggur í því , að stjórnarflokkarnir hafa lagt fram tillögur um skattahækkanir , sem við teljum beinlínis hættulegar .
Við viljum líka leggja alla áherslu á að auka verðmætasköpun , auka hóflega við veiðar og fá hingað fjármagn í virkjanir og framkvæmdir .
" Betra að taka lítið af miklu – Bjarni .
Er þetta ekki ábyrgðarlaust hjal ? Það verður einhver að borga brúsann .
Það þýðir ekkert að benda bara á það sem stjórnvöld gera rangt , þarftu ekki að benda á úrlausnir ? " Vissulega og það er ég að gera .
Ég er sammála þínum orðum um að það verði að gera eitthvað til þess að loka fjárlagagatinu .
Það er meginverkefni stjórnmálanna í dag .
Við erum bara ósammála ríkisstjórninni um hvernig eigi að gera það .
Það er óþarfi að hækka skatta .
Við höfum bent á þá leið að ríkið taki til sín frestaðar skatttekjur í dag , upp á um 75 milljarða króna og sveitarfélögin fái um 40 milljarða og að við eflum atvinnustarfsemina í landinu , sem muni skila ríkinu viðbótartekjum á tiltölulega skömmum tíma .
Í stað þess að hlusta á slíkar tillögur er ríkisstjórnin að henda grús inn í hjól atvinnulífsins , sem að endingu mun stöðva vélarnar .
Það er betra að taka lítið af miklu en mikið af engu .
Þetta er spurning um að breikka skattstofnana en ekki að blóðmjólka þá .
Þessir stofnar hafa skroppið saman tímabundið .
Nú eigum við að örva þá til lífs að nýju og fjölga þeim .
Ég hef haft miklar efasemdir um efni stöðugleikasáttmálans , gagnrýndi hann frá upphafi fyrir það að ríkisstjórnin fékk vinnufrið gegn afar lausbundnum loforðum og ríkt svigrúm til skattahækkana .
Mér sýnist líka að það standi ekkert eftir af samkomulaginu .
Ég spyr mig hvað hafa t.d. SA fengið fyrir að veita ríkisstjórninni þennan frið ? Þau sitja uppi með launahækkanir , stórhækkað tryggingagjald , nýja og stórhækkaða skatta , flóknara skattkerfi , áform um fyrningu aflaheimilda , engar ákvarðanir um virkjanir , viljayfirlýsing um Bakka var ekki framlengd o.s.frv. Enn er óvissa um nýjar fjárfestingar .
Það var komið í bakið á bæði SA og ASÍ í skattamálum með mjög ósvífnum hætti , og báðir aðilar kvarta nú sáran .
Hér eru loks enn háir vextir , gjaldeyrishöft og verðbólga .
" Þurfum að líta inn á við – Bjarni , hefur Sjálfstæðisflokkurinn gert upp við liðna tíð með einhverjum hætti ? " Á kosninganótt steig ég strax fram og sagði að þessi dapurlega niðurstaða fyrir okkur væri skiljanleg .
Ég sætti mig við þann dóm sem þjóðin felldi í kosningunum og sagði jafnframt að nú þyrftum við að líta inn á við og gera eitthvað í málunum .
" – Og hvað hafið þið gert ? " Fyrsta og mikilvægasta skrefið er að sætta sig við og viðurkenna að eitthvað fór úrskeiðis , að traustið glataðist .
Í þinginu höfum við fyrst og fremst lagt áherslu á málefnalega vinnu og fagmennsku .
Við höfum ekki verið með neinar fullyrðingar eða upphrópanir um það að okkur hafi verið bolað frá völdum , heldur unnið markvisst og málefnalega á Alþingi í því að vera lausnarmiðuð ; koma fram með valkosti við það sem ríkisstjórnin er að gera ; benda á veikleika í hennar málflutningi , veita henni aðhald þegar hún er komin út af sporinu og við höfum lagt fram tillögur í tvígang í efnahagsmálum , sem við teljum til þess fallnar að greiða úr vandanum .
Þó það hafi verið þannig hér fyrstu mánuðina eftir kosningar , að fólk hafi talið sig eiga minna erindi við Sjálfstæðisflokkinn en áður , þá snerist það mjög hratt við .
Ég taldi mikilvægt að fólk spyrði sig að nýju , hvað það væri sem Sjálfstæðisflokkurinn hefði fram að færa , og að við værum tilbúin með svörin .
Við höfðum unnið heimavinnuna okkar og við höfum lagt fram í ítarlegu máli , á þinginu og fundum um land allt með fólkinu , fyrir hvað við stöndum og hvaða leiðir við viljum fara .
Ég tel að við höfum komið fram af hreinskilni og heiðarleika .
Við höfum sagt við fólk að við gerum okkur grein fyrir því að margt hafi farið úrskeiðis og að við , í samvinnu við fólkið , ætlum að læra af þeim mistökum og finna leiðir með því , sem koma í veg fyrir að mistökin verði endurtekin .
Fólk vill heyra lausnir , fyrir sig , börnin sín og barnabörnin .
Það hefur beðið í heilt ár , en fær engin svör frá ríkisstjórninni .
" – Samkvæmt síðustu skoðanakönnun nýtur Sjálfstæðisflokkurinn nú um 32% stuðnings meðal kjósenda .
Er það nóg að þínu mati ? " Ég leyni því ekki að ég vil sjá Sjálfstæðisflokkinn ná til baka því fylgi sem hann hefur sögulega haft .
Allt fyrir neðan það er óásættanlegt .
Er hins vegar raunhæft að það gerist í einni svipan ? Nei , ég held ekki .
Ég hef ekki væntingar um að það gerist á einni nóttu .
Við erum í gríðarlega spennandi og metnaðarfullri vinnu innan flokksins við að endurskipuleggja hann og byggja hann upp .
Við erum rétt búin að taka fyrstu skrefin , en þau eru stór .
Það er ný forysta í flokknum .
Valhöll hefur gengið í endurnýjun lífdaga .
Við höfum endurskipulagt málefnastarf flokksins sem verður öflugra og faglegra en nokkru sinni fyrr , enda gerðum við okkur grein fyrir nauðsyn þess að byggja upp öflugt málefnastarf í grasrót flokksins .
Ég vil virkja hugmyndir og krafta alls fólksins í flokknum .
Til þess þarf að endurskipuleggja starfið og byggja á breyttum aðferðum og vinnubrögðum .
Það skilar sér í skýrari stefnu og framtíðarsýn .
Þannig ætla ég að ná fram þeim breytingum sem nauðsynlegar eru og samfélagið er að kalla eftir .
" Dómstóllinn við Lækjartorg – Annað mál , sem hart hefur verið tekist á um í þinginu í hálft ár er Icesave-málið .
Hver er afstaða Sjálfstæðisflokksins til Icesave ? Þið tókuð þátt í því í sumar að setja fyrirvara í lögin sem samþykkt voru um ríkisábyrgð vegna Icesave og sátuð svo hjá við atkvæðagreiðsluna .
Nú eru þeir fyrirvarar að engu orðnir .
Hver er afstaða Sjálfstæðisflokksins í dag ? Vill flokkurinn samþykkja Icesave með einhverjum fyrirvörum , eða vill hann fella málið í þinginu og að það verði tekið upp við Breta og Hollendinga frá grunni ? " Afstaða okkar frá upphafi hefur verið sú , að skynsamlegt væri að semja á pólitískum forsendum um niðurstöðu í Icesave .
Það var grundvöllur þeirrar þingsályktunartillögu sem Alþingi samþykkti í fyrra .
Við lögðum höfuðáherslu á það frá upphafi , að við héldum á lofti öllum fyrirvörum um að okkur bæri nokkur skylda til þess að taka á okkur einhverjar byrðar vegna þessa máls .
Málið var einfaldlega þannig vaxið að viðsemjendur okkar lögðu mjög mikið upp úr því að við kæmum til viðræðu við þá og á þeim tímapunkti höfðum við hagsmuni af því að láta reyna á viðræður á þeim grundvelli sem Alþingi hafði samþykkt .
Það kom hins vegar mjög snemma í ljós , strax á fyrstu fundunum eftir að þingið veitti ríkisstjórninni umboð til þess að semja á skynsamlegum nótum , að viðsemjendur okkar ætluðu ekkert að ræða við okkur um einhverja ásættanlega lausn .
Það kom strax fram að Bretar og Hollendingar litu á Icesave sem skuld Íslendinga við sig og þeir höfnuðu okkar lagalegu fyrirvörum .
Þeir sögðu bara að þetta væru fjármunir sem við skulduðum þeim , þeir vildu fá þá greidda til baka hratt og með háum vöxtum .
Á þessum tímapunkti áttum við einfaldlega að segja að þá værum við augljóslega ekki að ná saman um eitt eða neitt .
Þá hefðum við átt að draga Evrópusambandið að málinu , því ESB hafði haft milligöngu um að viðræðurnar hæfust .
Við áttum að segja við ESB að hér væri komið upp vandamál sem valdið hefði tjóni sem ætti rætur sínar að rekja til gallaðrar löggjafar sem ESB bæri ábyrgð á .
Við áttum að gera Evrópusambandinu grein fyrir því að ríkin myndu ekki ná niðurstöðu í tvíhliða viðræðum .
Ef þá hefði komið á daginn að ESB væri ekki tilbúið til þess að hafa frekari aðkomu að málinu , þá áttum við einfaldlega að ítreka okkar fyrri skilaboð um að við virtum allar okkar alþjóðlegu skuldbindingar ; við værum ósammála þeim sem þættust eiga kröfur á okkur ; þá kröfu yrði einfaldlega að leysa fyrir dómstólum og dómstóllinn sem samkvæmt Evrópulöggjöfinni og íslenskum lögum á að fjalla um slíkan ágreining , hann er staðsettur við Lækjartorg .
Það er fullkomlega óásættanlegt , að þegar Bretar eiga kröfu á okkur , þá viðurkenni þeir ekki íslensk lög og íslenska dómstóla , en ef við eigum kröfu á Breta , þá eigi bresk lög og breskir dómstólar að fjalla um slíkt .
Og verst er að undir þessi sjónarmið hefur íslenska ríkisstjórnin tekið .
Evrópusamvinnan gengur öll út á það að menn taki tillit hver til annars .
Framkoma Breta og Hollendinga í þessu máli er öll á skjön við grunngildi Evrópusamvinnunnar og í mínum huga hefur verið gerð mjög alvarleg atlaga að sjálfstæði Íslands , sem fullvalda ríkis , með þeim samningi sem gerður hefur verið við Breta og Hollendinga .
Ísland vill sem sjálfstætt fullvalda ríki taka þátt í alþjóðasamvinnu á jafnréttisgrundvelli .
Þegar upp kemur ágreiningur og menn virða að vettugi fullveldi okkar og sjálfstæði með því að þvinga okkur til afarkosta í skjóli aflsmunar er það gróf atlaga að fullveldi okkar .
Ef við getum ekki tekið þátt í alþjóðasamvinnu án þess að eiga það á hættu að þeir stóru muni nota hvert tækifæri sem þeim gefst til þess að troða okkur um tær , þá göngum við ekki á sömu forsendum til slíks samstarfs og aðrir gera .
Ég sætti mig aldrei við það að krafan um úrlausn hlutlausra dómstóla í málinu sé einhver flótti frá skuldbindingum okkar .
Og mér finnst það alveg yfirgengilegt rugl , sem kom fram á Alþingi á dögunum , að við ættum að taka á okkur ríkisábyrgð , sem næmi hálfri þjóðarframleiðslunni , vegna þess að okkur bæri siðferðileg skylda til þess .
Ég hef aldrei heyrt aðra eins vitleysu og ég get ekki ímyndað mér að annað eins bull myndi heyrast á nokkru öðru þjóðþingi í heiminum .
Sjálfstæðisflokkurinn mun greiða atkvæði gegn Icesave-frumvarpinu og reyna að fella það .
Það má ekki samþykkja þetta frumvarp .
" Bjartsýnn þrátt fyrir allt – Daniel Gros , bankaráðsmaður í Seðlabankanum , sagði í forsíðufrétt Morgunblaðsins þann 11. desember sl. að Íslendingar þyrftu að búa sig undir verulega skerðingu lífskjara og kaupmáttar næstu árin , ef Icesave-samkomulagið yrði samþykkt í núverandi mynd .
Er það veruleiki að þínum dómi , að við séum að sigla inn í fátæktartímabil , næstu fimmtán tuttugu árin , ef Icesave verður samþykkt ? " Ég vil alls ekki koma fram með slíkan spádóm , en það er augljóst , að ef við þurfum að verja mörgum tugum milljarða króna ár hvert , af gjaldeyristekjum okkar , til þess að greiða skuldbindingar sem við teljum okkur ekki hafa neina lagalega skyldu til þess að greiða , þá mun það skerða lífskjörin á Íslandi .
Á endanum munu lífskjörin á Íslandi ráðast af því hver verðmætasköpun er í landinu , hversu mikil verðmæti við flytjum út , hversu mikil verðmæti við þurfum að sækja annað og flytja inn til landsins .
Á meðan við sköpum meiri verðmæti heldur en við þurfum að sækja annað , þá getum við verið að byggja hér upp lífskjör .
Icesave-samkomulagið gengur út á það að við þurfum að taka stóran hluta af verðmætasköpuninni hér á landi og ráðstafa henni til annarra þjóða .
Á fundi Seðlabankans í síðustu viku kom fram það mat bankans að raungengi krónunnar yrði lágt um mjög langt skeið enn , jafnvel í tíu ár .
Það eru auðvitað einnig skilaboð um það að lífskjörin á Íslandi verði döpur í mjög langan tíma .
En þrátt fyrir þetta þá vil ég árétta að sú aðlögun sem átt hefur sér stað í hagkerfinu , í gegnum krónuna , hefur flýtt ferlinu mjög mikið .
Það er hin hliðin á falli krónunnar , því fallið hefur stóraukið samkeppnishæfni útflutningsgreina okkar og þess vegna gengur útflutningsfyrirtækjunum okkar vel í dag .
Við höfum úr miklum auðlindum að spila og getum þess vegna skapað mikil verðmæti á skömmum tíma ef við nýtum þær .
Því höfum við allar forsendur til þess að vinna okkur tiltölulega hratt út úr þessari krísu , ef rétt er haldið á spilunum .
Ef við höldum ekki áfram að safna upp viðskiptahalla og tökum ekki á okkur að óþörfu drápsklyfjar , sem aðrir í krafti stærðar sinnar ætla að þvinga okkur til að gera .
Því er ég , þrátt fyrir allt , bjartsýnn á það fyrir hönd íslensku þjóðarinnar , að okkur takist að reisa okkur við tiltölulega hratt .
Við erum með allt það hráefni til staðar , sem þarf til þess að okkur takist það , en þetta eru mannanna verk , þessar ákvarðanir sem verið er að taka til framtíðar og skipta okkur svo miklu .
" Sé ekki glæpinn Bjarni segist aldrei hafa velkst í vafa um það að menn myndu reyna að gera þátttöku sína í viðskiptalífinu tortryggilega .
Sagan geymi ótal dæmi af slíkum árásum á forystumenn í Sjálfstæðisflokknum .
Hann kveðst því ekki vera undrandi á því með hvaða hætti DV hefur dag eftir dag slegið upp og reynt að gera störf hans í viðskiptalífinu tortryggileg , þótt honum þyki að sama skapi sem blaðið leggist lágt í tilraunum sínum til þess að selja blaðið .
" Það eru býsna margir sem hafa ríka hagsmuni af því að koma höggi á mig og Sjálfstæðisflokkinn og reyna að koma í veg fyrir það að flokkurinn nái sér aftur á strik .
Það eru ýmsum pólitískum andstæðingum sár vonbrigði að Sjálfstæðisflokkurinn er þrátt fyrir allt að rétta úr kútnum , " segir Bjarni .
Hann segir að þetta hafi um langt skeið verið sér ljóst .
Til dæmis á fundum í aðdraganda formannskjörsins á landsfundi Sjálfstæðisflokksins síðasta vetur hafi hann iðulega fengið spurningar sem lutu að fyrri þátttöku hans í viðskiptum og þá sem endranær hafi hann lagt sig fram um að skýra hvernig í pottinn væri búið .
" Ég mun áfram sem hingað til halda fram þeim málstað og verja hann fram í rauðan dauðann , að þeir sem hafa tekið þátt í atvinnustarfsemi á Íslandi eru áfram gjaldgengir til hvaða starfa sem er , þar með talið á vettvangi stjórnmálanna .
Það er einfaldlega ekkert sem gefur tilefni til þess að rifja sérstaklega upp þátttöku mína í atvinnulífinu og ekkert nýtt sem hefur komið fram í þeim efnum .
Ég hef aldrei reynt að draga dul á það með nokkrum hætti , að ég var stjórnarformaður í stóru félagi , BNT .
Það gekk vel með rekstur N1 , að taka við gamalgrónu félagi , ESSO , þróa það og bæta en ég leyni því ekkert , að þau félög sem ég hef tengst hafa lent í sömu efnahagshremmingunum og önnur félög á Íslandi , skuldir vaxið og ýmsar forsendur brostið .
Ekkert fyrirtæki á Íslandi er ósnortið af því sem gerst hefur , " sagði Bjarni .
Hann segir að sumir þeirra sem staðið hafa að BNT hafi áður verið stórir hluthafar í Glitni .
Þeir hafi minnkað sinn hlut í bankanum , en eigi að síður átt nokkurra prósenta hlut , sem hafi horfið eins og dögg fyrir sólu í bankahruninu .
" Auðvitað hefur það valdið þessum eigendum tjóni , rétt eins og öðrum .
Vilji menn benda á tengsl mín við þessa menn og reyna að gera þau með einhverjum hætti tortryggileg , þá liggur það mér í léttu rúmi að þeir geri það .
Ég sé einfaldlega ekki í hverju glæpurinn liggur .
Ég vona einfaldlega að núverandi stjórnendum og eigendum gangi sem best að ná sér á fullan skrið aftur sem og öðrum í atvinnulífinu .
" Best borgið utan ESB – Hefur flokkurinn og forysta hans ekki verið eitthvað tvíátta ? Þar vísa ég til blendinnar afstöðu forystu flokksins til Evrópusambandsins , sem kom skýrt fram í atkvæðagreiðslunni í þinginu í sumar , þegar varaformaður þinn , Þorgerður Katrín Gunnarsdóttir , sat hjá .
– Hefur þú sjálfur verið nógu skýr og afdráttarlaus , í sambandi við afstöðu þína til ESB-aðildar ? " Kannski hef ég ekki verið nógu afdráttarlaus .
Það má vel vera .
En ég hef aldrei verið sáttur við að gangast undir þá skilmála sem fylgja inngöngu í Evrópusambandið og því hef ég alltaf haldið til haga .
Í atkvæðagreiðslunni greiddi ég atkvæði gegn málinu .
Það er nú nokkuð skýrt myndi ég telja .
Hins vegar hef ég horft á þetta viðfangsefni og sagt : Ég skil hvers vegna ýmsir horfa til þess að taka upp annan gjaldmiðil þegar svona ósköp hafa dunið á okkur eins og gerðist á haustmánuðum í fyrra og við höfum í þetta langan tíma búið við háa vexti og miklar gengissveiflur .
Eldsneytið í ESB-umræðunni er gjaldmiðillinn .
Með því að ég hef sýnt þessu sjónarmiði skilning , þá hafa margir sagt sem svo að ég væri ekki nógu hreinn og beinn í minni afstöðu .
Satt að segja finnst mér það ekki alveg sanngjarnt viðhorf .
Ég vil opna og málefnalega umræðu um alla valkosti sem við höfum til að auka stöðugleikann , því aukinn stöðugleiki mun til lengri tíma tryggja bætt lífskjör almennings .
Við höfum til dæmis skoðað upptöku annarrar myntar án inngöngu í ESB .
Sjálfum finnst mér að EFTA-ríkin í EES ættu að eiga greiða leið inn í myntbandalagið án ESB-aðildar .
Það er ekkert nema pólitík sem stendur gegn því .
Öll málefnaleg rök styðja það .
Það er enn eftir mikil umræða um þessi gjaldmiðilsmál í Sjálfstæðisflokknum en ég tel afar ólíklegt að afstaðan til ESB breytist næstu árin .
Skoðanamunur milli manna í Sjálfstæðisflokknum er ekki nema heilbrigður og menn eru ekkert minni sjálfstæðismenn í mínum huga þótt þeir séu búnir að gefast upp á krónunni og sjái ekki annan valkost .
Það er síðan annað mál að eins og sakir standa tryggir krónan mun hraðari aðlögun .
Að auki er augljóst að meginverkefni líðandi stundar er ekki þetta langtímamál heldur að ná tökum á fjárlagahallanum .
Við verðum að gera hlutina í réttri röð .
Ef okkur mistekst á næstu 2-3 árum að koma böndum á ríkisfjármálin er sá ávinningur sem sumir vilja sækja í ESB-aðild ekki bara langt undan heldur í órafjarlægð .
Stefna Sjálfstæðisflokksins í Evrópumálum var ítrekuð á landsfundinum í mars , þar sem komist var að þeirri niðurstöðu að okkar hagsmunum væri best borgið utan Evrópusambandsins .
Þar var líka lögð áhersla á að ef til stæði á Alþingi að við hreyfðum okkur í Evrópumálum , að þjóðaratkvæðagreiðsla færi fram um það hvort við sæktum um aðild .
Þeirri stefnu höfum við algjörlega fylgt og það var enginn klofningur í forystu flokksins um þá stefnu .
Mér finnst vera margt sem styður það , að uppgjör í þessu stóra og mjög svo umdeilda máli geti verið til hreinsunar , en ég óttast það hins vegar að menn beiti einhverjum bola- eða bellibrögðum á síðari stigum málsins , til þess að blekkja fólk til stuðnings við það .
Ég vil horfast í augu við þetta mál eins og það er .
Það er búið að ákveða að sækja um aðild að Evrópusambandinu .
Við sjálfstæðismenn munum rísa undir þeirri ábyrgð sem fylgir því að vera í stjórnarandstöðu í slíkri stöðu .
Við veitum stjórnvöldum fullt og ótakmarkað aðhald í ferlinu .
Það er búið að sníða inn í það leiðir fyrir okkur til þess að fylgjast með , vera upplýstir og gera athugasemdir á öllum stigum .
Það sem er verst í þessu ESB-máli er að það er engin pólitísk forysta í málinu .
Það kom glöggt fram í umræðum um málið á þinginu .
Það var engin sannfæring á bak við þessa umsókn .
Það var ekki einn bókstafur um það í sjálfu þingskjalinu , hvers vegna við værum að sækja um aðild .
Það var vitanlega vegna þess að ríkisstjórnin er klofin í afstöðu sinni til málsins og þetta finnst mér vera dapurlegt , ekki síst fyrir Alþingi Íslendinga , að jafnstórt mál fari í gegnum þingið af þeirri einu ástæðu að annar stjórnarflokkurinn vildi svo heitt komast í ríkisstjórn .
Og maður spyr sig hvenær Vinstri grænir hafi fengið leyfi frá Samfylkingunni til þess að berjast gegn aðild .
Er það núna strax , eins og virðist vera , þar sem Ásmundur Einar hefur tekið við sem formaður í Heimssýn , eða er það ekki fyrr en samningur liggur fyrir ? Hvaða skynsemi er í því að í viðræðuferlinu séu ráðaherrar ríkisstjórnarinnar að tala út og suður , eins og kemur gleggst fram í yfirlýsingum Jóns Bjarnasonar landbúnaðar- og sjávarútvegsráðherra annars vegar og Össurar Skarphéðinssonar utanríkisráðherra hins vegar .
Þetta er nú ekki sannfærandi .
Væntanlega verður það hér , eins og annars staðar , að menn hefja viðræður og þeim verður lokið með samningi .
Það hefur aldrei neitt ríki hafið aðildarviðræður við ESB án þess að þeim lyki með samningi .
Samningurinn verður síðan lagður undir dóm þjóðarinnar í þjóðaratkvæðagreiðslu og ég sé fyrir mér að í henni muni umræðan færast mjög mikið yfir á svið já- og nei-hreyfinganna .
" 