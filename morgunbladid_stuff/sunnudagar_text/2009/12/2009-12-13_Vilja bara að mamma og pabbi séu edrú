Í sögu Astrid Lindgren um Línu langsokk er dregin upp heldur neikvæð mynd af fulltrúum barnaverndarnefndar .
Konurnar í nefndinni bera vissulega umhyggju fyrir Línu en hugsun þeirra er svo kassalaga að þær virðast ekki geta komið auga á hvað er Línu fyrir bestu .
Þessi mynd af starfsmönnum barnaverndar er býsna lífseig .
Sumir virðast hafa efasemdir um að það sé unnið gott starf á vegum barnaverndarnefnda .
Halldóra Dröfn Gunnarsdóttir , framkvæmdastjóri Barnaverndar Reykjavíkur , segir að starf barnaverndar sé frekar lokaður heimur og um hann leiki viss dulúð .
Þetta markist af því að ströng þagnarskylda hvíli á starfsmönnum barnaverndar .
Þeir megi ekki tjá sig um einstök mál á opinberum vettvangi .
" Þessi mál eru auðvitað mjög viðkvæm .
Við erum oft á tíðum að koma inn í líf fólks á tímum þegar það vill síst opna líf sitt fyrir öðrum .
" Foreldrum unglinga finnst stundum ekki nóg að gert Barnavernd Reykjavíkur fékk á síðasta ári um 4000 tilkynningar , en það er um helmingur af öllum málum sem berast til barnaverndarnefnda á landinu .
Um 1.700 börn tengjast þessum 4000 málum .
Starfsmenn Barnaverndar , sem starfa í umboði Barnaverndarnefndar Reykjavíkur , afgreiða flest þessara mála án beinna afskipta nefndarinnar .
Lítill hluti málanna fer til nefndarinnar , en það eru erfiðustu málin , eins og mál þegar börn þurfa að fara í fóstur .
Starfsmenn Barnaverndar funda vikulega þar sem farið er yfir tilkynningar sem hafa borist .
Þar eru teknar ákvarðanir um hvaða mál fari í könnun , sem kallað er .
Það sem af er þessu ári hafa rúmlega 600 ný mál verið tekin til skoðunar , en tilkynningarnar eru yfir 3.600 .
Hluti af þessum tilkynningum fer inn í mál sem þegar eru í vinnslu .
Margar tilkynningar geta borist á sama barn .
Dæmi um mál sem eru afgreidd án þess að þau séu könnuð sérstaklega eru tilkynningar frá lögreglu um afbrot barna .
Þar getur verið um að ræða tilkynningar frá lögreglu um þjófnaði í verslunum , veggjakrot og fleira .
Barnavernd Reykjavíkur lætur nægja að skrifa foreldrum þessara barna bréf þar sem tilkynnt er um afbrotið .
Þegar barn hefur verið staðið að ítrekuðum þjófnuðum kallar Barnaverndin barnið og foreldra þess til fundar þar sem farið er yfir málið .
Halldóra segir að foreldrar unglinga í þessari stöðu séu oftar en ekki þakklátir fyrir afskipti starfsmanna Barnaverndar og þyki þeir stundum ekki gera nóg , unglingarnir búnir að sprengja af sér alla ramma heima og farnir að sýna mikla áhættuhegðun .
Þegar kemur að afskiptum starfsmanna vegna yngri barna eru foreldrar hins vegar oft stressaðir og í varnarstöðu .
Flest mál unnin í góðri samvinnu foreldra og Barnaverndar Tilkynningar berast til Barnaverndar eftir ýmsum leiðum .
Lögregla , heilsugæslan og skólar senda inn tilkynningar , en einnig berast margar tilkynningar frá fólki sem þekkir til aðstæðna barnsins .
Samkvæmt lögum getur sá sem sendir tilkynningu til barnaverndar notið nafnleyndar .
Þetta á þó ekki við um opinbera aðila .
Halldóra segir að þó þessi nafnleynd sé nauðsynleg skapi hún líka stundum vandamál .
Foreldrar séu oft mjög uppteknir af því hver sendi inn tilkynningu .
Ef marka má umræðu í fjölmiðlum um barnaverndarmál mætti álykta sem svo að mál sem berast til Barnaverndar væru unnin í miklum ágreiningi .
Halldóra segir að þetta sé alls ekki rétt .
Mikill meirihluti mála sé unninn í góðri samvinnu foreldra og starfsmanna Barnaverndar .
Starfsmenn veiti leiðbeiningar og bendi foreldrum á úrræði sem styrki þau í foreldrahlutverkinu .
Stuðningsúrræðin eru t.d. stuðningsfjölskyldur þar sem fjölskyldur létta tímabundið undir með foreldrum , sálfræðiþjónusta , stuðningur inni á heimili þar sem starfsmaður Barnaverndar kemur og aðstoðar og leiðbeinir foreldrum við uppeldi barna , sálfræðiviðtöl , listmeðferð og fleira .
Eitt úrræðið getur líka falið í sér að foreldri fari í vímuefnameðferð og að börn fari í tímabundið fóstur á meðan .
Best að barnið alist upp hjá foreldrum sínum Eitt af hlutverkum starfsmanna Barnaverndar er að sinna eftirliti með börnum sem tilkynnt hefur verið um .
Þetta eftirlit er m.a. rækt með svokölluðu óboðuðu eftirliti .
Þá mætir starfsmaður Barnaverndar inn á heimili án þess að gera boð á undan sér .
Foreldrar hafa þó áður samþykkt þetta fyrirkomulag .
Þessar eftirlitsferðir eru bæði hugsaðar til að hægt sé að kanna aðstæður barnanna og eins til að veita foreldrum ráðgjöf og leiðbeiningar .
Barnavernd hefur heimild til valdbeitingar og stundum er nauðsynlegt fyrir starfsmenn að grípa til þess .
Þetta getur t.d. gerst þegar börn eru fjarlægð af heimili þegar þau eru þar í reiðileysi vegna áfengis- eða vímuefnaneyslu foreldra .
Halldóra segir að því fari fjarri að þetta gerist alltaf í andstöðu við foreldrana .
Foreldarnir sjái oft sjálfir að þeir séu ekki í ástandi til að hugsa um börn sín og það sé börnunum fyrir bestu að fara af heimilinu .
Oftast nær fari barnið þá til ættingja , afa og ömmu eða pabba ef foreldrar búi ekki saman .
Stundum fari barnið á vistheimili eða til stuðningsfjölskyldu .
Halldóra segir að mál sem tengjast vímuefnaneyslu foreldra séu því miður mörg .
" Markmið okkar er að barnið fari aftur heim til foreldra sinna þegar aðstæður á heimilinu hafa batnað .
Besti kosturinn hlýtur alltaf að vera að barnið alist upp hjá foreldrum sínum .
Sumir telja reyndar að við gefum foreldrum of mörg tækifæri .
Það er hins vegar þannig að þó að fólk eigi við áfengisvanda og neyti vímuefna þá er það oftar en ekki mjög góðir foreldrar þegar það er edrú .
Það elskar börn sín og hugsar vel um þau .
Vandinn er bara að neysla vímuefna gerir það að verkum að börnin fá ekki eðlilega umönnun , " segir Halldóra .
Halldóra segir að neysla foreldra á vímuefnum leiði til þess að börnin séu vanrækt .
Þau fái ekki að borða , þau lendi í smáslysum vegna þess að það sé ekki hugsað um þau , foreldrarnir vakni ekki til að huga að þeim og þau séu send í pössun hjá hinum og þessum sem séu misvel hæfir til að annast börnin .
Það komi einnig fyrir að börn séu inni á heimili þar sem vímuefna er neytt .
Halldóra segir að ákvörðun um að fjarlægja barn af heimili í lengri eða skemmri tíma sé vandmeðfarið úrræði .
Það sé alltaf spurning hversu langt eigi að ganga .
Menn geti t.d. haft mismunandi mat á því hversu langur tími þarf að líða frá því að foreldrar detta síðast í það þangað til hægt sé að segja að þau séu hætt óreglu .
Spurningin sé alltaf hve lengi sé hægt að bíða eftir því að foreldri taki sig á .
" Af hverju gerðir þú ekki eitthvað þegar ég var 5 ára ? " Skiptir vilji barnanna engu máli ? Halldóra segir að vissulega skipti afstaða barnanna máli .
" Flestöll börn vilja vera áfram hjá foreldrum sínum .
Þau vilji bara að mamma og pabbi séu edrú .
" Aldur barnanna skiptir máli .
Þegar börn eru orðin 12 ára er þeim skipaður talsmaður og þegar börn eru orðin 15 ára eru þau orðin aðili máls í skilningi laga og eiga þau rétt á lögfræðiaðstoð .
Halldóra segir að þegar börn séu komin á unglingsár og hafi upplifað óreglu foreldranna í nokkur ár séu þau oft orðin nokkuð sjálfstæð og dugleg að bjarga sér .
Stundum finnist þeim þá afskipti Barnaverndar óþarfi því þau ráði sjálf við ástandið .
" Við höfum upplifað að 12 ára börn hafa spurt starfsmenn Barnaverndar af hverju þeir séu að skipta sér af ástandinu núna , hvers vegna þeir hafi ekki gert eitthvað þegar þau voru 5 ára .
" Þegar tekin er ákvörðun um að barn fari í tímabundið fóstur eru það oft foreldrar barnsins sem benda á fósturforeldra , oftast nær nána ættingja , afa og ömmu eða systkini .
Barnaverndin verður lögum samkvæmt að meta hæfni þeirra sem óska eftir að taka barn í fóstur , hvort sem um er að ræða ættingja eða vandalausa .
Það er meira að segja svo að þegar um er að ræða barn einstæðrar móður sem þarf að fara í fóstur og faðir barnsins óskar eftir að taka það að sér þá þarf líka að meta hæfni föðurins fari hann ekki með forsjá .
Ástæðan fyrir þessu er m.a. sterk staða þess sem fer með forræði barnsins .
Meðal atriða sem litið er til þegar verið er að meta hæfni fósturforeldra er félagsleg og fjárhagsleg staða .
Einnig þarf fólk að skila inn sakavottorði , heilbrigðisvottorði og skattaskýrslu .
150 börn í fóstri Í lok nóvember eru 57 börn í tímabundnu fóstri og 94 börn í varanlegu fóstri á vegum Barnaverndar Reykjavíkur .
Halldóra dregur ekki dul á að í málum þegar börn þurfa að fara í fóstur komi oft til alvarlegs ágreinings .
Fyrsti kostur Barnaverndar sé að börnin fari í fóstur til náinna ættingja , afa og ömmu eða systkina .
Hún segir að stundum stígi ættingjar fram þegar mál séu búin að vera í vinnslu hjá Barnavernd í talsverðan tíma og bjóðist til að taka barnið í fóstur .
Mál geti þá verið komin í þá stöðu að barnið sé í tímabundnu fóstri sem gangi vel og þá vakni spurningin hvort taka eigi barnið út af því heimili til að fara inn á annað fósturheimili .
Halldóra segir að sumir upplifi það sem mikla höfnun þegar boði um að taka barn í fóstur er ekki tekið .
Áður fyrr fóru börn sem fóru í varanlegt fóstur til vandalausra oftast til fósturforeldra sem bjuggu úti á landi .
Halldóra segir þetta vera arf frá þeim tíma þegar fólk taldi að börnum væri hollast að alast upp í sveit frekar en á " mölinni " .
Hún segist hafa hvatt til þess að fósturforeldrum á höfuðborgarsvæðinu sé fjölgað .
Þeim hafi verið að fjölga sem sé fagnaðarefni .
Þetta auðveldi eftirlit með börnunum , auðveldi samskipti foreldra við börn sín og tryggi aðgang barnanna að sálfræðiþjónustu .
Þó börn í varanlegu fóstri eigi rétt á samskiptum við foreldra sína er lögð áhersla á að þau tengist fósturforeldrum sínum sem traustustum böndum .
Halldóra segir að auðveldara sé að mynda slík tengsl þegar börnin eru ung .
Það geti verið erfitt fyrir barn sem er að komast á unglingsár og hefur búið við lítið aðhald á heimili sínu að aðlagast fósturforeldrum sem fylgi föstum reglum t.d. um matartíma , svefn og fleira .
Margir koma að erfiðustu málunum Frásagnir um illa meðferð á börnum sem send voru á vistheimili fyrir nokkrum áratugum hafa verið áberandi síðustu misserin í kjölfar skýrslu vistheimilanefndar .
Halldóra segir að þessar upplýsingar hafi vissulega smitast yfir á umræður um barnaverndarmál í dag .
Halldóra segir að eftirlit sé haft með fósturheimilum í dag .
Rætt sé við börnin , þeirra vitjað og kallað eftir upplýsingum frá skólum .
Hún segir allt gert til að tryggja að börnum líði vel á fósturheimilum , en það sé ekki hægt að lofa því að aldrei sé farið illa með börn sem fari í fóstur .
Halldóra segir mikilvægt að átta sig á að það sé enginn einn aðili sem taki ákvörðun um að setja barn í varanlegt fóstur .
Fleiri en einn starfsmaður Barnaverndar komi að málum , teknar séu ákvarðanir eftir umræður á fundum og eftir samráð við Barnaverndarstofu .
Þessi mál séu lögð fyrir barnaverndarnefnd þar sem þau séu rædd og niðurstaða nefndarinnar sé ekki alltaf samhljóða tillögu starfsmanna Barnaverndar .
Í þessum erfiðu málum fái foreldrar alltaf lögfræðiaðstoð , oft að frumkvæði Barnaverndar .
Foreldrar eiga þann kost að vísa málum til Barnaverndarstofu , kærunefndar og einnig að bera þau undir dómstóla .
Sár sem aldrei gróa Þegar grunur vaknar um kynferðislegt ofbeldi gagnvart börnum eru viðbrögð Barnaverndar þau að taka grunsemdir alltaf alvarlega .
Þetta getur leitt til mjög harkalegra aðgerða eins og að börn séu sótt í skóla og fjarlægð fyrirvaralaust af heimilum .
Einstaka sinnum fari sá sem grunaður er um ofbeldi út af heimilinu , en ekki alltaf .
" Mál af þessu tagi eru með því versta sem nokkur fjölskylda getur gengið í gegnum .
Jafnvel þó að grunur um ofbeldi reynist ekki réttur verða til sár sem gróa stundum aldrei .
Fólk er þá eðlilega mjög reitt út í okkur .
Við lítum hins vegar svo á að barnið verði alltaf að njóta vafans .
" Barnavernd Reykjavíkur kemur stundum að málum þegar ágreiningur er milli foreldra um umgengni .
Stofnunin veitir umsögn í umgengnismálum og starfsmenn eru t.d. í því hlutverki að keyra börn á milli foreldra .
Stöð 2 fjallaði nýverið um mál barns sem var tekið grátandi af heimili sínu í fylgd lögreglu , starfsmanns sýslumanns og Barnaverndar .
Í því máli var um að ræða svokallaða aðfarargerð , en slík mál eru mjög fátíð .
Málið er þá búið að fara alla leið innan kerfisins og dómari er búinn að dæma að barn eigi að njóta umgengi við föður sinn .
Aðfarargerð felur í sér að verið er að fylgja eftir ákvörðun dómara .
Halldóra segist vera þeirrar skoðunar að barnaverndarnefndir eigi ekki að hafa stórt hlutverk í umgengismálum .
Nefndirnar verði hins vegar að sinna þeim verkefnum sem löggjafinn felur þeim .
Foreldrar sem tengjast inn í heim glæpa Hversu langt eiga barnaverndaryfirvöld að ganga í að hafa afskipti af umönnun barna , þegar foreldrar , annað eða bæði , tengjast inn í heim glæpa ? Við þessari spurningu er ekkert augljóst svar .
Halldóra segir að Barnavernd berist öðru hverju ábendingar um að mæður séu að stunda vændi .
Hún segir að það sé að nokkru leyti siðferðileg spurning hvort grunur um vændi foreldra eigi að leiða til afskipta Barnaverndar .
Í slíkum málum skoði starfsmenn aðstæður barnanna almennt .
Halldóra segir að starfsmenn Barnaverndar hafi haft afskipti af einstæðum mæðrum sem tengist inn í heim glæpa .
Mæðurnar séu ekki endilega í vímuefnaneyslu , en séu kannski í þessum aðstæðum vegna þess að þær ætli sér " að bjarga " mönnum sem þær búi með .
" Það getur verið erfitt fyrir konurnar að losna úr slíkum samböndum .
Þær búa yfir upplýsingum úr glæpaheiminum og sá heimur byggist á ofbeldi .
" Halldóra segir ekki hægt að neita því að börn þessara foreldra séu í ákveðinni áhættu .
Starfsmenn Barnaverndar verði hins vegar að horfa á hvert mál og meta aðstæður barnanna .
Dæmi eru um að menn hafi stundað umtalsverða kannabisræktun á heimili þar sem börn búa og eins fari þar fram sala á fíkniefnum .
Slíkt kalli auðvitað á viðbrögð Barnaverndar .
Málin horfi kannski aðeins öðruvísi við þegar kannabisræktunin eigi sér stað í atvinnuhúsnæði úti í bæ .
Dæmi um að börn séu skilin eftir á Íslandi Barnavernd Reykjavíkur þarf í auknum mæli að hafa afskipti af börnum af erlendum uppruna Dæmi eru um að útlendingar , sem hér starfa um lengri eða skemmri tíma , hafi skilið börn sín eftir í umsjón vinafólks , þar sem þau eru stundum svo mánuðum eða árum skiptir .
Halldóra Dröfn Gunnarsdóttir , framkvæmdastjóri Barnaverndar Reykjavíkur , segir að útlendingar , sem hér búa hafi í sumum tilvikum talsvert önnur viðhorf til umönnunar barna en almennt tíðkist hér á landi .
Nokkur umræða hefur verið á hinum Norðurlöndunum um hvernig tekið skuli á málum útlendinga sem grunur leikur á að hugsi ekki nægilega vel um börn sín .
Halldóra segir að því sé ekki að neita að viðhorf til líkamlegra refsinga á börnum séu önnur hjá sumum útlendingum sem hér búa .
Viðhorf til kynjahlutverks séu líka önnur .
Samkvæmt barnaverndarlögum er bannað að beita börn líkamlegum refsingum , þar með talið að flengja börn .
Sumum útlendingum komi þetta á óvart og þeir spyrji hvernig þeir eigi að tryggja að börn hlýði ef ekki megi beita líkamlegum refsingum .
Reynt sé að leiðbeina þeim .
Meðal starfsmanna Barnaverndar sé talsvert rætt um hvort eigi að taka á málum Íslendinga af erlendum uppruna með öðrum hætti en annarra Íslendinga .
Hún segist sjálf þeirrar skoðunar að börn útlendinga eigi ekki að fá aðra meðferð af hálfu Barnaverndar en önnur börn .
Það eigi ekki að umbera ofbeldi gagnvart þeim vegna þess að þau séu af öðrum uppruna .
Komu með lítil börn til landsins til að stela Eitthvað hefur borið á því undanfarin misseri að fólk hafi komið til Íslands beinlínis í þeim tilgangi að fara ránshendi um landið .
Nýlega þurfti Barnavernd Reykjavíkur og lögregla að hafa afskipti af hjónum með tvö börn .
Fólkið kom til landsins beinlínis til að stela .
Lögregla handtók foreldra sem voru með tvö börn á aldrinum 4-6 ára .
Börnin tóku þátt í því að stela með foreldrum sínum .
Fólkið var með mikið þýfi á sér þegar það var handtekið .
Halldóra sagði að erfitt hefði verið að ná sambandi við fólkið því það talaði tungumál sem enginn skildi " Börnin voru skítug og það var sláandi hvað þau voru róleg þó að þau væru tekin frá foreldrum sínum meðan þau gistu fangageymslur .
Það segir manni að þau hafa upplifað ýmislegt um ævina .
" Fjölskyldunni var síðan vísað úr landi .
Börn í umsjón vina Halldóra sagði að á síðustu árum hefðu komið upp nokkur mál þar sem börn útlendinga voru skilin eftir hér á landi .
Hún sagði að tilkynningar um svona mál kæmu oftast frá skóla eða leikskóla .
Starfsmenn skólanna hefðu þá grun um að það væri ekki allt með felldu varðandi aðstæður barnanna .
Við skoðun kæmi í ljós að foreldrarnir væru farnir úr landi og hefðu skilið eftir eitt eða fleiri börn í umsjón vina eða ættingja , sem oftast væru einnig af erlendum uppruna .
Hún sagði að reynt væri að hafa upp á foreldrunum , sem stundum væru hissa á því að barnaverndaryfirvöld væru að hafa afskipti af börnunum .
" Þau segjast hafa farið úr landi til að vinna eða annast veika foreldra .
Við reynum að meta aðstæður barnanna .
Stundum er niðurstaðan að allt sé í lagi , en það kemur líka fyrir að hlutirnir eru alls ekki í lagi .
" Foreldrar í leit að barninu sínu Helga Einarsdóttir , ráðgjafi hjá Barnavernd , var á bakvakt um helgina þar sem hún þurfti að sinna ýmsum málum Börn í vímuefnaneyslu sem höfðu stungið af frá heimilum sínum voru stærstu verkefni Helgu Einarsdóttur ráðgjafa hjá Barnavernd Reykjavíkur um helgina .
Helga segir þetta hafa verið nokkuð dæmigerða helgi .
Mikill tími hafi farið í að afgreiða símtöl , en sem betur fer hafi ekkert mál komið upp sem varðaði lítil börn .
Bakvakt Helgu byrjaði þegar kl. 16:15 á föstudegi þegar skiptiborðinu hjá Barnavernd var lokað og stóð til kl. 8:15 á mánudegi .
Þegar vaktin hófst lá strax fyrir eitt verkefni sem hún þurfti að sinna undir eins .
Ástæðan var sú að annar tveggja eftirlitsmanna Barnaverndar var veikur og þurfti Helga að hlaupa í skarðið fyrir hann samhliða öðrum verkefnum .
Eitt af hlutverkum eftirlitsmanna er að sinna eftirliti í umgengnismálum .
Þetta eru mál þar sem sýslumaður eða dómari hefur úrskurðað um umgengni foreldra við barn sitt .
Slíkur úrskurður er felldur vegna þess að foreldrar hafa ekki getað komið sér saman um hvernig umgengni skuli háttað .
Í nokkrum málum er úrskurðað á þann veg að umgengni skuli vera undir eftirliti og fara fram á hlutlausu svæði , þ.e. ekki á heimili föður eða móður .
Kl. 16:30 sótti Helga barnið og fór með það þangað sem umgengnin átti að fara fram .
Faðirinn mætti hins vegar ekki og því sneri hún fljótlega heim með barnið .
Kl. 18 á laugardegi hringdi lögregla í Helgu og tilkynnti að unglingur hefði gerst brotlegur við lög .
Foreldrar sóttu barnið á lögreglustöðina .
Helga sagði að í svona málum væri fulltrúi frá Barnavernd viðstaddur yfirheyrslur yfir barninu .
Það kæmi fyrir að skýrslur væru teknar af barni um helgi , en í þessu máli hefði verið ákveðið að bíða fram yfir helgi .
Kl. 24 á laugardegi hringdi móðir í Helgu og sagði frá því að dóttir hennar hefði rokið út af heimilinu og hún vissi ekkert hvar hún væri .
Helga hafði samband við lögreglu og bað hana að reyna að grafast fyrir um hvar stúlkan gæti verið .
Jafnframt var ákveðið að henni yrði tryggð neyðarvistun á Stuðlum um leið og hún kæmi í leitirnar þar sem grunur léki á að hún væri í fíkniefnaneyslu .
Helga sagði mál af þessu tagi ekki óalgeng .
Ágreiningur kæmi upp á heimili milli unglinga og foreldra , þau rykju út eða strykju að heiman og þá væri reynt að finna börnin og vinna úr vanda þeirra .
Stundum færu börnin tímabundið í neyðarvistun ef þau væru í vímuefnaneyslu eða á heimili í Hraunbergi , sem Reykjavíkurborg rekur , meðan verið er að vinna úr erfiðleikum barnsins eða erfiðum samskiptum barns við foreldra .
Kl. 10:30 á sunnudag hringir önnur móðir og tilkynnir að barn hennar hafi ekki skilað sér heim í sólarhring .
Helga biður lögreglu að hefja eftirgrennslan .
Kl. 16 hringir móðirin aftur og hafði þá náð sambandi við félaga barnsins sem taldi sig vita hvar það væri .
Kl. 17 hefur móðirin enn samband og segir að það hafi skilað sér heim .
Helga sagði að það væri alltaf álitamál hvenær ætti að stíga það skref að auglýsa eftir unglingi sem væri saknað .
Ekki væri endilega grunur um að unglingnum væri bein hætta búin .
Hann væri einhvers staðar í húsaskjóli , en ekki endilega í æskilegum félagsskap .
Kl. 12 á sunnudegi hefur fósturfaðir samband .
Fram kemur að tveir unglingar , sem voru vistaðir á fósturheimili , hafa strokið að heiman , beinlínis í þeim tilgangi að fara út að skemmta sér og komast í vímu .
Báðir unglingarnir hafa sögu um neyslu vímuefna .
Aðeins er eitt laust pláss í neyðarvistun á Stuðlum .
Helga sagði að það væri erfitt að vera í þeirri stöðu að þurfa að velja á milli barnanna ; hvort barnið ætti að fara að Stuðlum og hvað ætti þá að gera við hitt barnið .
Þetta mál hefði verið leyst þannig að annað barnið fór heim til foreldra sinna .
Mál beggja unglinganna voru síðan skoðuð strax eftir helgi .
3-5 pláss í neyðarvistun eru á Stuðlum , þar eru þau vistuð vegna afbrota , vímuefnaneyslu , útigangs eða annarrar áhættuhegðunar .
Unglingarnir eru læstir inni tímabundið meðan víman er að renna af þeim og verið er að taka ákvörðun um næstu skref .
Helga sagði að það kæmi reglulega fyrir að ekki væri pláss fyrir öll börn sem þyrftu að fara í neyðarvistun .
Reynt væri að leysa mál eftir öðrum leiðum .
Kl. 13:30 á sunnudag hafði lögreglan samband og tilkynnti um 15-16 ára stúlku sem væri farþegi í bifreið .
Hún væri þar í félagsskap manna sem ekki gæti talist eðlilegt að svo ung stúlka umgengist .
Lögreglan ók stúlkunni heim .
Kl. 21 fylgdi Helga barni til föður síns vegna umgengnismáls .
Stundum stoppar síminn ekki Helga sagði að aðfaranótt mánudags hefði verið róleg og hún hefði því getað mætt útsofin til vinnu .
Hún sagði að meginmarkmið starfsmanns á bakvakt væri að búa svo um hnútana að börn byggju við sæmilega tryggar aðstæður um helgina .
Málin væru síðan unnin áfram þegar aðrir starfsmenn Barnaverndar kæmu til starfa á mánudegi .
Helga sagði að þetta hefði verið nokkuð dæmigerð helgi .
Stundum væri rólegra , en stundum stoppaði síminn ekki .
Að þessu sinni hefði verið hægt að leysa málin í gegn um síma .
Ekkert mál sem varðaði ungt barn hefði komið upp .
Helga var spurð hvort hún gæti nefnt eitthvert dæmigert mál þar sem Barnavernd þyrfti að hafa afskipti af ungum börnum .
Hún sagði að mál sem vörðuðu vímuefnaneyslu foreldra kæmu alltaf öðru hverju til kasta Barnaverndar , bæði um helgar og í miðri viku .
Þegar starfsmaður Barnaverndar væri kallaður til væri lögreglan yfirleitt komin á staðinn , stundum líka einhverjir aðrir ættingjar foreldranna .
Taka þyrfti ákvörðun um hvað ætti að gera við barnið .
Oftast færi það til náinna ættingja en stundum inn á vistheimili Barnaverndar á Laugarásvegi .
Foreldrar í vímu á þvælingi með börnin Helga sagði stundum koma fyrir að foreldrar í áfengisvímu eða annarri vímu væru að þvælast úti með börn sín .
Foreldrarnir hefðu þá kannski verið að skemmta sér , komið heim og sent barnapíuna heim og síðan farið aftur út með barnið á einhvern þvæling .
Í slíkum málið væri eins og áður reynt að finna út hvert barnið gæti farið .
Stundum væri helst hægt að fá svör frá barninu sjálfu um hver væri oftast að passa það .
Helga sagði líka koma fyrir að börn væru skilin ein eftir .
Það væri þá kannski einhver unglingur að passa , en foreldrarnir skiluðu sér ekki heim eftir nóttina .
Unglingurinn væri þá einn með barnið án þess að valda almennilega því hlutverki sem hann væri settur í .
Barnaverndarnefnd Reykjavíkur 2009 Fjöldi tilkynninga : 3.647 Tilkynningar sem bárust í gegnum 112 : 286 Fjöldi barna sem tilkynnt var um : 1.789 Fjöldi barna þar sem ákveðið var að hefja könnun : 609 ( eða könnun / vinnsla þegar í gangi ) Um 50% allra mála semberast til barnaverndarnefnda á landinu Dæmi um mál sem eru afgreidd án þess að þau séu könnuð sérstaklega eru tilkynningar frá lögreglu um afbrot barna , t.d. vegna þjóðnaðar í verslunum , veggjakrots og fleira .
Þá er bréf skrifað til foreldra barnsins og þeim tilkynnt um brotið .
Sé barn staðið að ítrekuðum þjófnaði kallar Barnavernd barnið og foreldra þess á fund .
Tilkynningar berast m.a. frá : • Lögreglu • Heilsugæslu • Skólum • Fólki sem þekki til aðstæðna barnsins Sá sem sendir inn tilkynningu getur , lögum samkvæmt , notið nafnleyndar .
Þetta á þó ekki við um opinbera aðila .
Möguleg stuðningsúrræði eru m.a. : Stuðningsfjölskylda sem léttir tímabundið undir með foreldrum Sálfræðiþjónusta eða sálfræðiviðtöl Stuðningur inni á heimili þar sem starfsmaður Barnaverndar kemur og aðstoðar og leiðbeinir foreldrum við uppeldi barna .
Listmeðferð Foreldrar farií vímuefnameðferð og börn fari tímabundið í fóstur á meðan Fjöldi tilkynninga - skipting eftir tegund Áhættuhegðun barna : 1.602 Ofbeldi : 601 Heilsa eða líf ófædds barns í hættu : 18 Vanræksla : 1.426 Vanræksla alls : ..................
1.426 Vanræksla varðandi umsjón og eftirlit : 1.221 Þ.a .
foreldrar í áfengis- og fíkniefnaneyslu : 236 Tilfinningaleg vanræksla : 162 Vanræksla varðandi nám : 24 Líkamleg vanræksla : 19 Ofbeldi alls : .......................
601 Líkamlegt ofbeldi : 246 Tilfinningalegt / sálrænt ofbeldi : 234 Þar af heimilisofbeldi : 75 Kynferðislegt ofbeldi : 121 Áhættuhegðun alls : ..................
1.602 Afbrot barns : 687 Stefnir eigin heilsu og þroska í hættu : 520 Neysla barns á vímuefnum : 186 Barn beitir ofbeldi : 124 Erfiðleikar barns í skóla , skólasókn áfátt : 85 Heilsa eða líf ófædds barns í hættu alls : .........................
18 Heilsa eða líf ófædds barns í hættu : 18 Hversu oft var barn í yfirvofandi hættu : 107 Þetta starf ber árangur Ólíkt því sem gerist víðast hvar í Evrópu eru engin munaðarleysingjahæli á Íslandi .
Þess í stað eru fundnir fósturforeldrar fyrir börn , sem ekki fá notið umönnunar foreldra sinna .
Bragi Guðbrandsson , forstjóri Barnaverndarstofu , segir að fósturforeldrar séu einn dýrmætasti auðurinn í barnaverndarstarfi á Íslandi .
Eftir Karl Blöndal kbl@mbl.is Inni á skrifstofu Braga Guðbrandssonar hangir listaverk eftir nafna hans Ásgeirsson á vegg .
Verkið er sett saman úr dúkkupörtum , höfuð , búkar , handleggir og fótleggir í einni kös á djúpbláum grunni .
" Þetta eru brotnu börnin , " segir Bragi þegar hann sér að blaðamanni verður starsýnt á verkið og bætir við að það hafi fylgt sér úr félagsmálaráðuneytinu þegar hann tók við starfi forstjóra Barnaverndarstofu .
Brotin börn eru viðfangsefni Braga .
Hann segir að kjarninn í og markmiðið með barnaverndarvinnu sé að veita foreldrum og uppalendum þann stuðning , sem þeir þurfi á að halda til að leysa uppeldishlutverkið eins farsællega af hendi og frekast sé kostur .
Sú vinna getur verið flókin og ekki auðveldar málin að fjöldi barnaverndarmála virðist hafa aukist í kjölfar efnahagshrunsins .
" Tilkynningum hefur fjölgað umtalsvert fyrstu sex mánuði ársins , um tuttugu prósent á landsvísu , þannig að einfaldlega eru fleiri mál í vinnslu , " segir Bragi .
" Svo er álagið á starfsliðið líka mun meira en verið hefur og hefur lengi verið ærið .
" Hann kveðst hins vegar telja að aðrir samfélagsþættir spili inn í þessa harðvítugu umræðu eða hörðu gagnrýni , sem barnaverndaryfirvöld hafa sætt að undanförnu .
Krafan um gagnsæi " Annars vegar lifum við á tímum þar sem traust manna á ýmsum undirstöðustofnunum samfélagsins hefur farið þverrandi í kjölfar þeirra áfalla , sem íslenskt samfélag hefur gengið í gegnum , " segir hann .
" Hins vegar er stutt síðan við gengum í gegnum uppgjör vegna þessara gömlu barnaverndarstofnana – tímabært uppgjör þar sem var kroppað ofan af sárum og það var mjög sársaukafullt fyrir marga .
" Bragi segir að umræða um barnaverndarmál geti verið ómálefnaleg og byggst á miklu skilningsleysi á því hvað barnaverndarmál eru í raun gríðarlega flókin úrlausnarefni .
Um leið sé þessi umræða þó réttmæt og nauðsynleg .
" Við búum í lýðræðisþjóðfélagi þar sem verður að gera þá kröfu til opinberra stofnana að starfsemi þeirra sé gegnsæ ef við viljum ætlast til að fólk beri traust til þeirra , " segir hann .
" Í þessu felst sú skylda okkar , sem störfum við barnavernd , að leitast við af fremsta megni að varpa ljósi á þau úrlausnarefni , sem við okkur blasa , uppfræða almenning um eðli þessara mála og þeirra reglna og verklagsaðferða , sem unnið er eftir .
Með nokkrum rétti má halda fram að við höfum ekki staðið okkur sem skyldi í þessari samfélagslegu umræðu .
Barnaverndarstarfsmenn hafa kosið að taka enga áhættu og gjarnan haldið sig til hlés í þessari umræðu og látið skammirnar dynja á sér .
" Bragi kveðst oft vera spurður hvers vegna barnaverndaryfirvöld tjái sig ekki um mál þegar aðrir aðilar málsins hafi sagt sína hlið og lagt spilin á borðið .
" Svarið er barnanna vegna , þau geta ekki veitt upplýst samþykki , " segir Bragi .
" Sú umræða , sem er skráð á síðum dagblaða eða með öðrum hætti , hverfur ekki .
Hvaða rétt höfum við til að gera líf þessara barna að opinni bók .
" Hann segir að það sama eigi ef til vill við um aðstandendur , en þó verði að sýna þeim skilning .
" Við , sem störfum að barnaverndarmálum , þurfum líka að hafa hugfast að við erum oft að vinna með fólk , sem á margan hátt hefur átt erfitt hlutskipti í lífinu og á kannski ekki annan auð en börnin .
Þegar blasir við að það á jafnvel á hættu að missa það eina í lífinu , sem það telur sig hafa , grípur það til varnar .
Þetta verðum við barnarverndarstarfsmenn að virða , skilja og hafa samúð með og megum ekki taka of nærri okkur þó að þung orð falli í okkar garð .
Það er hluti af okkar tilvist .
" Bragi telur hins vegar að umræðan geti gengið of langt .
" Staðreyndin er sú að ef hlutirnir eru málaðir í jafn dökkum litum og raun ber vitni í fjölmiðlum er þess skammt að bíða að ekki fáist nokkur maður til að sinna þessum störfum og það getur einnig orðið til þess að þeir treysta sér ekki í erfiðar en nauðsynlegar aðgerðir .
Það getur í sumum tilvikum kostað líf barna .
Viljum við slíkt samfélag þar sem barnaverndarstarf er í molum vegna þess að fólk treystir sér ekki lengur til að koma nálægt því ? " Hann segir að þetta eigi ekki aðeins við um barnaverndarstarfsmenn , heldur einnig fósturforeldra .
" Í hverju samfélagi á augljóslega hluti barna ekki kost á að alast upp hjá foreldrum sínum og þá þarf að koma til hjálpar , " segir Bragi .
" Á meðal annarra Evrópuþjóða hafa verið sett upp munaðarleysingjahæli , stofnanir , til þess að annast þetta hlutverk .
Yfir okkur á Íslandi er svo mikil gæfa að fólk er tilbúið að leggja líf sitt undir til að koma til bjargar og ala upp börn sem ekki hafa átt þess kost að njóta umönnunar foreldra sinna .
Þetta er einn dýrmætasti auðurinn okkar í barnaverndarstarfi á Íslandi .
Ég veit ekki hvort menn gera sér grein fyrir því , en vel á fjórða hundrað börn eru í fóstri á Íslandi til lengri eða skemmri tíma .
Þetta geta verið tímabundnar ráðstafanir vegna erfiðleika foreldra , sem eru að leita sér meðferðar eða hjálpar út af ýmsum sjúkdómum eða erfiðleikum .
Eða þetta geta verið fósturfjölskyldur , sem taka börn í fóstur til frambúðar .
Án þessa góða fólks gætum við ekki rækt gott barnaverndarstarf á Íslandi .
" Flestir yfirvinna mótlæti í æsku Að sögn Braga er réttaröryggi þess fólks , sem á í viðskiptum við barnaverndarnefndirnar miklu meira í dag en það hefur nokkurn tímann verið áður .
" Þessi mál hafa gerbreyst á öllum sviðum , " segir hann .
" Í fyrsta lagi eru úrræðin í dag allt önnur og miklu fjölbreyttari og öflugri en tíðkaðist til dæmis þegar Breiðavík starfaði .
Í öðru lagi eru starfsaðferðirnar og markmiðin að nokkru leyti önnur .
Formlegar málsmeðferðarreglur lúta mun strangari kröfum í dag og réttarstaða skjólstæðinganna miklu betri en áður þekktist og hugmyndir manna og þekking hafa tekið stórkostlegum breytingum .
Kerfið , sem við höfum í dag , er í öllum aðalatriðum gjörólíkt því sem var á sínum tíma .
" Bragi segir að ógnvænlega stórt hlutfall barnaverndarmála tengist fíknisjúkdómum , geðsjúkdómum og fátækt með einum eða öðrum hætti .
" Erfiðast er að glíma við þennan félagslega arf .
Þegar börn fara á mis við atlæti og gott uppeldi vegna einhverra áfalla , sem dundu yfir í barnæsku , koma margir út í lífið og inn í foreldrahlutverkið vanbúnir til að takast á við það .
Ég álít að þessi hópur þurfi sérstakt utanumhald og stuðning til að losna úr þessari sjálfheldu .
Þó má aldrei gleyma að flestir – rannsóknir segja okkur 70 til 80% – þeirra sem verða fyrir mótlæti í bernsku ná að yfirvinna það og koma út sem mjög sterkir og félagslega heilbrigðir einstaklingar .
Það er mikill misskilningur að ætla að slagurinn sé tapaður hjá börnum , sem alast upp í umhverfi , sem er andsnúið þeim .
Við getum lært af þessum einstaklingum því að þeir eru sigurvegararnir .
Þeir hafa yfirunnið mótlætið og komið út heilir .
Þannig að þeim mun meiri stuðningur og bjargir , sem eru þessum börnum tiltæk , þeim mun meiri líkur eru á því að þau nái að yfirvinna mótlæti í bernsku .
Þessi vitneskja er gulrótin og ástæðan fyrir því að ég er í barnaverndarvinnu – þetta starf ber árangur .
" 