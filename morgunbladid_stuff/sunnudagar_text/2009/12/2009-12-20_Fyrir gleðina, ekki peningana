Rut Ingólfsdóttir stofnaði Kammersveit Reykjavíkur árið 1974 ásamt ellefu hljóðfæraleikurum .
Þetta var ungt tónlistarfólk , flest nýkomið heim frá námi erlendis ; Rut var yngst .
Eftir að hafa leitt Kammersveitina með elju og metnaði til margháttaðra sigra í tónlistinni ætlar Rut nú að draga sig í hlé , – þó ekki alveg .
Þetta var ekki bara minn draumur .
Við vorum nokkur sem spiluðum saman í barokkkvintett Helgu Ingólfsdóttur , Helga , Kristján Stephensen óbóleikari , Jón Sigurbjörnsson flautuleikari , Pétur Þorvaldsson sellóleikari og ég .
Hugmyndin að Kammersveitinni þróaðist í því samstarfi .
Þarna spiluðum við eingöngu barokktónlist , en okkur langaði til að geta breikkað efnisvalið og stækkað hópinn .
Kristján og Jón voru líka í Blásarakvintett Tónlistarskólans og komu með þá hugmynd að sameina hópana .
Þá bættust við Gunnar Egilson á klarinett , Hans Ploder og Sigurður Markússon á fagott og Stefán Stephensen á horn .
Við bættum svo Lárusi Sveinssyni við á trompet , Graham Tagg á víólu og Jóni Sigurðssyni á kontrabassa .
Þetta voru hinir eiginlegu stofnfélagar Kammersveitar Reykjavíkur .
" Þær tónlistarstofnanir sem létu að sér kveða á þessum tíma voru Sinfóníuhljómsveitin , Tónlistarfélagið , sem að mestu sinnti einsöngvurum og einleikurum , og Kammermúsíkklúbburinn , sem var mest með hefðbundna kammermúsík fyrir tríó , kvartetta og kvintetta .
" Við vorum að gera þetta fyrir okkur sjálf og langaði að hafa þennan vettvang þar sem við gætum spilað það sem við vildum , en við gerðum þetta líka fyrir áheyrendur vegna þess að við vissum að það var svo margt sem hafði aldrei verið flutt hér og fólk hafði aldrei heyrt .
" " Nei , " segir Rut þegar ég spyr hana hvort hana hafi órað fyrir því í upphafi að Kammersveit Reykjavíkur ætti eftir að verða ein af öflugustu stoðunum í íslensku tónlistarlífi .
" Við vorum mjög skipulögð frá upphafi .
Þorkell Helgason eiginmaður Helgu var með okkur í því fyrstu árin , og var okkar þrettándi maður .
Við héldum ársfundi og fórum yfir málin .
Í skýrslu formanns frá fyrstu árunum segi ég einhvers staðar að ég voni að Kammersveitin lifi okkur .
Mér sýnist hún ætla að gera það .
Ég var yngst í þessum hópi og er síðust til að hætta , þótt ég sé ekki alveg hætt – og er búin að vera ein eftir af þessum upprunalega hópi í ansi mörg ár .
Ég er líka lengi búin að vera elst í hópnum .
Vafi um hvort Kammersveitin myndi lifa af Ég viðurkenni að það hefur oft verið vafi í mínum huga hvort Kammersveitin myndi lifa það af að ég hætti .
Ég bar þetta margoft upp , jafnvel á fyrstu árunum , því þetta var mjög mikil vinna ofan á allt annað sem ég hafði að gera .
En þá var sagt að ég mætti alls ekki hætta , Kammersveitin myndi ekki lifa það af .
Viðkvæðið var alltaf þetta , og þess vegna hef ég haldið áfram og haft gaman af , þótt þetta sé ótrúlega mikil vinna .
En núna fannst mér komið það fólk til landsins sem ég var búin að hugsa mér að gæti tekið við af mér .
Þess vegna tók ég þessa ákvörðun í sumar , og er mjög ánægð með hana .
" Þær verða tvær sem taka við af Rut .
Guðrún Hrund Harðardóttir víóluleikari verður framkvæmdastjóri Kammersveitarinnar og Una Sveinbjarnardóttir verður konsertmeistari .
Rut ætlar þó áfram að spila með sveitinni .
" Með mína reynslu í þessi 35 ár er það mjög gott að það skuli ekki verða sama manneskjan sem vinnur alla vinnuna sem er á bak við starfsemina og stígur svo líka fram sem konsertmeistari og einleikari .
Það fer ekki alltaf vel saman .
Ég hef stundum farið dauðuppgefin á sviðið af öllu því sem hefur þurft að muna , hlaupa og gera alveg fram að því að tónleikarnir byrja .
" Saga Kammersveitarinnar fari á safn En Rut er ekki alveg hætt , því hún ætlar að halda áfram umsjá með plötuútgáfu Kammersveitarinnar sem hefur verið mjög mikil á síðustu árum .
" Já , ég ætla að halda áfram með geisladiskana , en ég ætla líka að ganga frá skjölum Kammersveitarinnar og pakka þeim snyrtilega saman , því ég vil að þessi saga fari á safn .
Þrjátíu og fimm ár eru enginn smátími .
Þegar ég lít til baka hefur þessi tími verið ótrúlegur og stundum skil ég ekki hvernig ég hef komist yfir þetta , sérstaklega á síðustu árum þegar ég hef átt annríkt á öðrum vígstöðvum líka .
Ég hef alltaf spilað með Sinfóníuhljómsveitinni líka ; fyrst í fullu starfi , svo hálfu starfi og loks fjórðungsstarfi , þar til nú .
Ég hef líka kennt mikið .
Svo fylgdi því líka mikið annríki að vera eiginkona ráðherra í langan tíma , fjórtán ár .
Ég hef líka verið sólisti , bæði með Sinfóníunni og víðar .
Það sem helst hefur orðið útundan hjá mér þar til á síðustu árum er að leika verk fyrir fiðlu og píanó .
Ég hef ferðast mjög víða ein með fiðluna mína og haldið tónleika í hverri einustu kirkju í heilu sýslunum , spilað Bach , Ysaye , Atla Heimi og jafnvel boðið fólki í sveitakirkjunum upp á Magnús Blöndal Jóhannsson og mörgum þótti það djarft .
Mig langar að taka upp Bach-verkin sem ég hef spilað mest .
" Elja er orðið sem manni dettur fyrst í hug þegar Rut er annars vegar , elja og eldmóður .
Járnin í eldinum hennar eru fleiri en flestum okkar hinna tekst að höndla eins og sést á því að starfið sem hún hefur sinnt ein um árabil er orðið að þremur .
Hún er þriggja manna maki .
" Spilamennskan með Kammersveitinni hefur gefið mér óteljandi tækifæri .
Ég hef alltaf ráðið talsvert miklu , verið í verkefnavalsnefndinni og listrænn stjórnandi og verið í þeirri stöðu að fá að velja verk sem mig hefur sjálfa langað til að við spiluðum .
Jú , ég hef ráðið því sem ég hef viljað ráða , þótt auðvitað hafi aðrir komið með tillögur að verkum til að spila .
Efnisvalið hefur alltaf ráðið því hve fjölmennur hópurinn er hverju sinni .
Á jólatónleikunum höfum við til dæmis alltaf verið með litla strengjasveit og gefið einleikurum tækifæri til að spila með okkur .
Lengi vel áttum við nóg af óskaverkum til að spila á öðrum tónleikum – eitthvað sem þennan langaði að spila og annað sem hinn langaði að spila .
Þannig er þetta ennþá að fólkið í hópnum sendir mér hugmyndir um það sem það langar að spila og svo sjáum við til .
Við reynum að ákveða allt ársprógrammið með góðum fyrirvara , þannig að stundum bíða verk eitt ár eða lengur .
Við leggjum mikla áherslu á að verkin á efnisskránni hverju sinni passi vel saman og að verkin styðji hvert annað en séu ekki eins og samtíningur úr ýmsum áttum .
Við erum að þessu til þess að uppfræða bæði áheyrendur og okkur sjálf .
Margoft tökum við verk vegna þess að við viljum kynnast þeim ; tónskáldinu , hugarheiminum að baki þeim eða af öðrum ástæðum .
Það er stórkostlegt að Kammersveitin skuli hafa getað verið sinn eigin herra hvað þetta snertir .
Flestir hljóðfæraleikararnir spila í Sinfóníuhljómsveitinni , þar sem spilað er undir stjórn hljómsveitarstjóra .
Í Kammersveitinni erum það við sem ráðum og þurfum að ræða það hvernig við túlkum verkin .
Þar með erum við sjálf í því hlutverki að skapa túlkun og móta verkin .
Þetta er frelsi .
Við tökum okkur líka pásu þegar við erum þreytt , en ekki nákvæmlega eftir klukkunni .
Við lögum okkur að þörfum okkar .
" Eitt það erfiðasta í starfi Kammersveitarinnar segir Rut vera það að samræma æfingatíma þegar hópurinn er stór , því eins og hún segir eru flestir í störfum með Sinfóníuhljómsveitinni , við tónlistarkennslu og í öðrum hljóðfæraleik , til dæmis með Óperuhljómsveitinni .
" Sinfóníuhljómsveitin er alltaf í forgangi með tíma fólksins , og Óperan númer tvö .
Kammersveitin víkur fyrir þeim .
Við höfum heldur engan samastað , sem getur verið mjög erfitt ef hópurinn er stærri en kemst fyrir í stofunni heima .
Við getum ekki borgað fyrir æfingahúsnæði nema í neyð .
" Þótt Rut hafi sinnt þreföldu starfi með Kammersveit Reykjavíkur hefur ekkert þeirra verið launað .
" Ef þetta væri ekki svona hefði Kammersveitin aldrei getað orðið til .
Fyrstu tíu árin spiluðum við öll alla tónleika án þess að fá krónu fyrir .
Styrkurinn sem við fengum frá borginni dugði fyrir húsaleigu fyrir tónleikana en aðgangseyririnn fór í prentun á prógrammi og í að kaupa nótur .
Ennþá er þetta áhugastarf , því þótt við höfum nú , með starfssamningum við ríkið og borgina , getað borgað tónlistarfólki smávegis , þá nær það ekki töxtum , og tilkostnaðurinn er mikill .
Oft hefur verið þröngt í búi hjá Kammersveitinni en við höfum þá sniðið okkur stakk eftir vexti .
En ég er bjartsýn .
Unga fólkið sem er að taka við er duglegt .
Þetta gengur vegna þess að fólk er ekki í þessu fyrir peningana .
Auðvitað vil ég að fólk fái greitt fyrir sína vinnu , en allir þeir sem taka þátt í starfinu gera það á öðrum forsendum ; vegna ánægjunnar og gleðinnar af því að spila saman .
Ég er mjög glöð , ánægð og stolt .
Mér finnst ég hafa skilað miklu til tónlistarlífsins og samfélagsins með því að starfrækja Kammersveit Reykjavíkur svo lengi .
Lykillinn að því að halda þetta út er sá að ég hef verið vakin og sofin yfir velferð Kammersveitarinnar .
Hún hefur alltaf haft forgang í lífi mínu og orðið mín lífshugsjón og metnaður .
" Zukofsky hefur gefið Íslendingum mjög mikið Sá þáttur í starfsemi Kammersveitarinnar að frumflytja hér á landi erlend meistaraverk verður seint ofmetinn .
Mér eru sérstaklega hugleiknir tónleikarnir þegar Rut Magnússon söng Pierrot Lunaire eftir Arnold Schönberg með Kammersveitinni undir stjórn Pauls Zukofskys á Listahátíð 1980 .
Annað eins hafði maður aldrei heyrt á tónleikum .
Sömu sögu var að segja þegar Kammersveitin flutti í fyrsta sinn á Íslandi verk Oliviers Messiaens , Kvartett um endalok tímans og Frá gljúfrunum til stjarnanna .
Og tónleikar þegar Kammersveitin flutti verk eftir Arvo Pärt í Langholtskirkju , ásamt Hamrahlíðarkórunum , að tónskáldinu viðstöddu líða seint úr minni .
Ég spyr Rut hvernig upplifun það sé að hafa gefið tónlistarsamfélaginu á Íslandi svo stór augnablik .
" Þetta eru mínar bestu stundir .
Þú getur rétt ímyndað þér .
Það voru 50 æfingar fyrir Pierrot Lunaire .
Paul Zukofsky , sem stjórnaði , var einn af okkar mestu máttarstólpum .
Kammersveitin hefði aldrei gert allt það sem hún gerði nema fyrir hans hvatningu .
Samstarfið við hann var ótrúlegt og entist í mjög mörg ár .
Auðvitað komu upp árekstrar , og hann var vandfýsinn á það hverjir spiluðu með , en úr því urðum við bara að leysa .
Hann réð efnisvalinu þegar hann var með okkur og þekkti ótal verk sem við þekktum ekki .
Hann var djarfur , setti sjálfur markið hátt og var mjög kröfuharður .
En við vissum líka , að undir hans stjórn myndum við alltaf skila mjög góðu verki .
Pierrot Lunaire er dæmi um það .
Þegar við byrjuðum að vinna með Zukofsky árið 1978 var það með Bach-tónleika á Listahátíð .
Flestir tengja þó nafn hans frekar nútímatónlist .
Öll þau verk sem við unnum með Zukofsky voru mögnuð .
Hann kom með nýjan , hressandi og mjög ögrandi blæ í Kammersveitina .
Hann tók aldrei neitt kaup fyrir sína vinnu , í mesta lagi að við borguðum farið fyrir hann , eða hótelið í samvinnu við Sinfóníuhljómsveitina eða Sinfóníuhljómsveit æskunnar sem hann kom til að vinna með á sama tíma .
Hann hefur gefið tónlistarlífinu á Íslandi mjög mikið á mörgum sviðum , ekki síst í tónlistaruppeldinu með Sinfóníuhljómsveit æskunnar .
Við lærðum alltaf heilmikið af honum í hvert skipti sem hann kom ; þannig var þetta líka eins konar námskeið fyrir okkur atvinnufólkið .
" Rut nefnir líka Jaap Schröder , Roy Goodman , Reinhard Goebel og ekki síst Vladimir Ashkenazy sem áhrifavalda .
" Hann hefur alltaf verið hvetjandi , allt frá upphafi .
" Þau hljóta að skipta tugum , íslensku verkin sem Kammersveitin hefur frumflutt og mörg þeirra hafa verið sérstaklega samin fyrir sveitina .
Kammersveitin hefur líka tekið það hlutverk að sér að skrásetja þá tónlist með því að taka upp og gefa út .
" Við höfum spilað íslenska tónlist frá upphafi , og fljótt myndaðist skemmtilegt samband milli okkar og vina okkar í röðum tónskálda .
Þeir fóru sumir að semja fyrir okkur af því við vorum til staðar .
Árið 1999 vorum við búin að flytja svo mikið af íslenskri tónlist bæði hér heima og erlendis að ég hugsaði með mér að gaman væri að gera þetta íslenska efni aðgengilegt á hljómdiskum .
Ég fékk Ríkisútvarpið , Íslenska tónverkamiðstöð og Smekkleysu í samstarf sem hefur gengið ótrúlega vel .
Við eigum enn efni í marga diska þótt margir séu komnir út .
" 