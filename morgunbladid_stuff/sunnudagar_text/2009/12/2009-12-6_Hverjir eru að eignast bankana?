Á róðursmeistarar hafa ár og síð haft það sem meginstef listar sinnar að endurtekningar einfaldra fullyrðinga verði fljótt ígildi staðreynda .
Þegar endurtekningarnar hafa staðið nægjanlega lengi sé óhætt að fara að tala um hinar alkunnu staðreyndir .
Hlustandinn og lesandinn þekkja stefið , hafa heyrt það oft og " kaupa " að það sé alkunnugt .
Þeim sést yfir að um alkunna fullyrðingu sé að ræða en ekki endilega staðreynd og stundum hafi fullyrðingarnar ekkert með staðreyndirnar að gera .
Það er alkunn staðreynd að þeir sem voru í forsvari fyrir íslensku viðskiptabankana og stærstu sparisjóðina voru ekki jafn snjallir rekstrarmenn og þeir sjálfir og kynningarfulltrúar þeirra og reyndar ársreikningar og ársfjórðungsuppgjör gáfu reglubundið til kynna .
Um þetta var ekki mikið fullyrt , þvert á móti , en er þó orðin ómótmælanleg staðreynd .
En staðreyndasmíðin , sem byggist á síendurteknum fullyrðingum , gengur út á það að svona hafi óhjákvæmilega farið af því að þáverandi stjórnvöld hafi afhent , sumir segja gefið , vildarvinum stjórnvaldanna þessa banka og ekkert skeytt um hvort þeir kynnu nokkuð til bankareksturs eða ekki .
Slíkar fullyrðingar eru svo útbreiddar og margendurteknar að sennilega þyrfti kraftaverk til að þær ummynduðust ekki í staðreyndir .
Mikilvægur hluti af hinum ummynduðu staðreyndum er sá að hin svo kallaða einkavæðing hafi í raun verið einkavinavæðing og lítt dulbúin aðferð til að koma íslenskum bönkum í hendurnar á þeim sem óheppilegastir og óhæfastir voru til að reka þá .
Því hafi fall bankanna haustið 2008 í raun verið spurning um tíma , spurningin um hvenær en ekki hvort til hrunsins kæmi .
Það er að minnsta kosti skondið að þeir sem voru í hvað mestu samfloti með forráðamönnum föllnu bankanna og fyrirtækjanna í kringum þá hafa verið framarlega í fullyrðingakórnum og þar með staðreyndasköpuninni .
Hverjar eru staðreyndir málsins ? En hvað segja hinar raunverulegu staðreyndir ? Standast fullyrðingarnar eða stangast þær á við staðreyndirnar ? Hvaða banki féll fyrstur ? Það var bankinn Glitnir .
Höfðu eigendur þess banka keypt hann af ríkisvaldinu fyrir meðalgöngu einkavæðingarnefndar ? Hvaða lögmálum laut Spron í þessum efnum ? Og þegar menn hafa meðtekið að illfært sé að fella þessi tilvik að fullyrðingaflaumnum er þá ekki rétt að líta aðeins til þess hvernig staðið var að einkavæðingarferlinu sem nú er talið sjálf rót áfallsins .
Það vill nefnilega svo til að rækilegar úttektir hafa verið gerðar á þeim ferli öllum .
Þær eru mjög ljósar og skýrar .
En engu að síður hefur verið mælt með því á þessum vettvangi að slík úttekt verði endurtekin af núverandi stjórnvöldum , ásamt núverandi ríkisendurskoðun og fjármálaeftirliti nú þegar þeir sem komu að einkavæðingunni geta ekki verið sakaðir um að trufla slíkar úttektir eða hafa áhrif á niðurstöður þeirra .
Margar atlögur voru gerðar að því að einkavæða bankana .
Það merkilega er að það gekk illa að fá fjárfesta til að kaupa þá .
Fullyrt var af erlendum ráðgjöfum og hugsanlegum kaupendum að íslensk stjórnvöld væru allt of hástemmd um verð á þessari vöru sinni ! Þó var það svo að eftir nokkrar atrennur var svo komið að tugþúsundir Íslendinga höfðu eignast beinan hlut í þeim tveimur bönkum sem voru einkavæddir .
Þeir sem áttu þessi bréf í nokkur ár en ekki allt til loka högnuðust verulega , bæði með háum arðgreiðslum og sölu bréfanna , sem höfðu margfaldast í verði .
Þeir sem keyptu að lokum stærstu hluti eru hins vegar gjaldþrota sumir og margir illa fjárhagslega skaðaðir .
Það hafa ekki verið færð nein rök fram fyrir því að aðferðin sem beitt var við einkavæðingu bankana hafi leitt til falls þeirra .
Hitt blasir þó við að þeir sem að lokum keyptu ráðandi hluti í opnu útboði reyndust því miður bæði óvarkárir og úr hófi áhættusæknir .
En þeir áttu svo sannarlega samleið í þeim efnum með stórum hluta hins alþjóðlega bankakerfis um þær mundir .
Ógrynni lánsfjár á lágum vöxtum um langa hríð var jarðvegur þeirrar hegðunar .
Ítrekaðar skulu hér ábendingar um að núverandi stjórnvöld láti gera ýtarlega og faglega úttekt á einkavæðingu hluta bankakerfisins og fái til þess færustu erlendu sérfræðinga sem völ er á .
Þær " staðreyndir " sem út úr slíku koma verða trúverðugri og umfram allt gagnlegri en áróðurshjalið hefur reynst .
Hverjir eru að eignast bankana ? Hér að framan hefur verið fjallað um umdeildan þátt fortíðar sem þarf að gera betur upp en gert hefur verið .
En svo mikilvæg sem fortíðin er skiptir framtíðin meiru og fyrir framtíðina er það núið sem skiptir öllu .
Því nú er verið að einkavæða tvo þriðju hluta hins hálfuppreista íslenska bankakerfis .
Og það veit enginn hvað í þeirri einkavæðingu felst .
Hún fer ekki fram fyrir opnum tjöldum eins og sú fyrri sem mest hefur verið gagnrýnd .
Ekki hefur þó skort á fullyrðingarnar frekar en fyrri daginn .
En sem betur fer hafa þær innantómu fullyrðingar ekki enn náð því stigi að flokkast sem alkunnar staðreyndir .
Forráðamenn ríkisvaldsins og pótintátar úr virðulegum samtökum hafa fagnað því sem er að gerast í væntanlegu eignarhaldi á bönkunum .
Þó viðurkenna þeir í næstu andrá að hvorki þeir né aðrir viti í raun hverjir það séu sem nái tangarhaldi á þessum bönkum .
Samt er sagt að helsta fagnaðarefnið sé það að nú komi öflugir erlendir fjárfestar í fyrsta sinn inn í hið innlenda bankakerfi .
Er það svo ? Hvað vitum við um það á þessu stigi ? Það ganga vissulega fjölbreyttar sögur um það hverjir séu um það bil að eignast drýgstan hlutann af íslenska bankakerfinu.Óvarlegt er að treysta þeim sögugangi öllum og þýðingarmikið er að á daginn komi að ókræsilegustu sögurnar séu úr lausu lofti gripnar .
Fjárfestar eða reiðir rukkarar ? En sumt liggur þó nokkuð ljóst fyrir .
Þeir erlendu aðilar sem nauðugir viljugir festast inni sem stórir eigendur að þessum bönkum eru ekki að koma hingað sem þolinmóðir fjárfestar með fé sitt .
Þeir eru í hlutverki reiða rukkarans sumir hverjir og aðrir í hlutverki vogunarmanna sem eru hvikulustu fjárfestar á markaði .
Þetta eru menn sem keyptu kröfur á bankana á hrakvirði á meðan trú á framtíð þeirra var engin .
Þeir ætla að komast í bækur bankanna sem eigendur , kreista fé út úr þeim , meðal annars með því að notfæra sér þá stöðu sem skuldugir kúnnar bankanna , sem þó hafa nokkurt greiðsluþol , eru í .
Ríkisvaldið hefur nýverið ítrekað að það muni ábyrgjast upp í topp þær innistæður sem verða muni í þessum bönkum , sem verða undir stjórn manna , sem enginn veit hvaða markmið hafa , önnur en þau að komast sem fyrst út úr þessum bönkum með sem mestan skammtímagróða .
Enga leiðsögn að fá Um þessa stöðu hefur ekki farið fram nein umræða í þjóðfélaginu , enda er landið meira og minna stjórnlaust , nú þegar verst gegnir .
Það þykir fínt að hafa framtíðarsýn í stjórnmálum .
Og það þykir líka einkar þægilegt að hafa framtíðarsýn sem helsta umræðuefnið , því það er froða í buskanum , sem ekki þarf að taka á .
Framtíðarsjáendurnir geta baðað sig í buskanum en þurfa ekki að taka á erfiðum úrlausnarefnum dagsins , og telja sig ekki einu sinni þurfa að fjalla um þau mál svo almenningur heyri .
Og ef áberandi verður að þeir séu alltaf úti við sjóndeildarhringinn en aldrei heima í hlaði þar sem verkefni dagsins bíða , þá er hægt að henda sér um hæl inn í fortíðina og búa til alkunnar staðreyndir með endurteknum fullyrðingum .
Það er að minnsta kosti þekkt og alkunn aðferð .
