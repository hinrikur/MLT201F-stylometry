Fabio Lanzoni fæddist í Mílanó á Ítalíu árið 1959 .
Hann ákvað snemma að gerast fyrirsæta og hefur hans helsta aðalsmerki í gegnum tíðina verið kraftalegur líkamsvöxtur og síðir , ljósir lokkar .
Fabio steig sín fyrstu skref í módelbransanum á Ítalíu en flutti fljótlega til New York , tók þátt í tískusýningum og lék í auglýsingum , m.a. fyrir Gap .
Árið 1987 sló hann rækilega í gegn þegar hann birtist framan á kápu ástarsögunnar Logandi hjörtu og eftir það varð ekki aftur snúið – næstu árin prýddi Fabio óteljandi forsíður ástarsagna , yfirleitt hálfnakinn og með síða hárið flaksandi í vindinum .
Fabio ákvað hinsvegar að leggja módelskóna á hilluna árið 1991 og hélt þess í stað til Hollywood í von um að verða næsti Stallone eða Schwarzenegger .
Það gekk ekki eftir svo í staðinn ákvað hann að spreyta sig á því sem hafði gert hann frægan – ástarsögum – nema nú ætlaði hann að skrifa þær .
Fabio fórst það vel úr hendi og varð söluhæsti karlkyns ástarsagnahöfundurinn sem skrifaði ekki undir dulnefni .
Í kjölfarið gaf hann út geisladisk þar sem hann las upp ástarheilræði með djúpri , seiðandi röddu , kom fram í sjónvarpi , t.d. sápunni The Bold and the Beautiful , sat fyrir á dagatölum og lék í rakspíra- og smjörlíkisauglýsingum .
Fabio komst svo í fréttirnar árið 1999 fyrir óheppilegt atvik .
Honum var boðið í fyrstu ferðina í nýjum rússíbana í skemmtigarði nokkrum en ekki vildi betur en svo að hann fékk gæs á flugi í andlitið .
Fabio slapp með blóðnasir en gæsin drapst .
Eftir atvikið lét umboðsmaður Fabios hafa eftir sér : " Ímyndið ykkur hvað hefði gerst hefði hann verið með munninn opinn ! " Fabio stofnaði fyrirtæki sem sérhæfir sig í að framleiða teiknimyndir og hannaði kvenfatalínu sem var seld í verslunum Wal Mart í Bandaríkjunum .
Hann hefur ekki dregið sig alfarið úr sviðsljósinu , hefur t.a.m. leikið lítil hlutverk í myndunum Dude , where ' s my car ? , Zoolander og Bubble Boy , komið fram í þáttunum America ' s Next Top Model og Extreme Makeover Home Edition og stýrt þættinum Mr. Romance þar sem leitað var að næsta Fabio .
Fabio er enn á lausu en er að leita að réttu konunni .
ylfa@mbl.is 