Á síðasta ári seldust bækur betur en nokkru sinni fyrr á Íslandi og ekki ástæða til að ætla annað en að salan verði áþekk á þessu ári , þó hún fari rólega af stað .
Breytingar í bóksölu eru hægfara , en sitthvað forvitnilegt kemur í ljósi þegar rýnt er í lista yfir útgáfubækur ársins .
Árni Matthíasson arnim@mbl.is Fátt stóð betur af sér hrunið er bókin .
Það má í það minnsta ráða af því meðal annars að bóksala á síðasta ári , hrunsárið , var með besta móti og ekki er annað að merkja en sala á þessu ári verði líka góð þó heimildir Morgunblaðsins bendi til þess að enn sem komið er sé hún eitthvað minni en á síðasta ári , líkt og önnur smásala reyndar .
Ein af þeim skýringum sem menn hafa gripið til þess að skýra það að hrunið hafi ekki náð til bókanna er að í þrengingum leiti fólk í skáldskapinn .
Vissulega skemmtilega rómantísk skýring og góð til síns brúks við útlendinga , en líklegri skýring að verðið hafi haft sitt að segja , enda héldu útgefendur aftur af sér í verðhækkunum á síðasta ári og söluaðilar ekki síður .
Hvað söluna fyrir þessi jól varðar ætti verðið ekki að standa í veginum , því þó verð frá forlagi hafi almennt hækkað eitthvað hefur verð á bókum lítið hækkað milli ára ( og reyndar lítið hækkað síðasta áratuginn eða svo , því verðið hækkaði ekki í krónum frá 2001 til 2008 – á sama tíma hækkaði vísitala neysluverðs um 44% ) .
Halló kisa Þegar rýnt er í Bókatíðindi má sjá ýmislega þróun sem fer kannski framhjá manni dags daglega ; hvern hefði til að mynda grunað að nýtt æði í íslenskum barnabókum væri bækur um japanska kisu ? Málið er nefnilega það að fátt er vinsælla nú um stundir fyrir ungar stúlkur en Hello Kitty bækurnar sem Edda gefur út .
Í haust komu út fjórar Hello Kitty bækur : Fjölskyldan mín , Góður dagur , Í góðu skapi og Litir og tölur sem allar hafa selst mjög vel .
Edda á aðra metsölubók á listum fyrir þessi jól , því innbundin jólasyrpa fyrirtækisins með sögum af Andrési Önd stökk beint í annað sætið yfir mest seldu barnabækurnar í síðustu viku og selst enn vel .
Annað sem menn hafa rekið augun í er að bækur um tónlist eru óvenju margar þetta árið og þá helst ævisögur tónlistarmanna því út hafa komið ævisögur Vilhjálms Vilhjálmssonar , Gylfa Ægissonar , Jóns Leifs , Þórunnar Ashkenazy , Guðmundar " Papa jazz " Steingrímssonar og Magnúsar Eiríkssonar , en einnig kom út bókin 100 bestu plötur Íslandssögunar , nótnabókin 36 jazzlög með lögum eftir Sigurð Flosason og Stóra söngbókin með gítarhljómum Jóhanns Ísbergs við 240 lög .
Í þessari samantekt vekur athygli að nýtt forlag , Sena , á tvær af þessum bókum sem báðar hafa selst afskaplega vel ; Súddirarí rei , endurminningar Gylfa Ægissonar , og Söknuð , ævisögu Vilhjálms Vilhjálmssonar .
Pollýanna og Adda Eins er vert að gefa endurprenti á gömlum bókum gaum , ekki síst þegar litið er yfir sölulista .
Í fyrra var það Pollýanna sem mokseldist og nú er höggvið í sama knérunn með Öddubókunum eftir Jenný og Hreiðar – hreint endurprent með gömlu bókarkápunum .
Þær bækur hafa reyndar ekki gengið eins vel og Pollýanna , en vísbending um það sem koma skal ; mín spá er að fjölmargir muni feta sömu slóð og gefa út að nýju óbreytta gamla klassík .
Annað dæmi um það hvernig slíkt getur heppnast mjög vel er sú sígilda bók Matur og drykkur eftir Helgu Sigurðardóttir sem Opna gefur út og hefur runnið út eins og heitar lummur frá því hún kom út .
Að því sögðu þá er útgáfa á matreiðslubókum í einhverskonar lægð , því þær sýnist mér vera færri en á síðustu árum , en handbækur hverskonar hafa aftur á móti sótt í sig veðrið , til að mynda mokast prjónabækur út ( Prjónadagar 2010 , Prjónað á börn , Prjónað í dagsins önn , Prjónaperlur , Vettlingauppskriftir , Prjóniprjón ) og aðrar handavinnu , tónstunda og föndurbækur ; bútasaumur ( Bútasaumur í rauðu og hvítu ) , golf ( Enn betra golf ) , jólaföndur ( Föndur-jól ) , veiði ( Silungaflugur í íslenskri náttúru , Skotvopnabókin , Veiðar á villtum fuglum og spendýrum , Vötn og veiði – Stangaveiði á Íslandi 2009 ) , útivist ( Heitar laugar á Íslandi , Hrafnkels saga Freysgoða – Kort og gönguleiðir ) og matjurtir / sveppir Matjurtir – Handhægur leiðarvísir fyrir ræktendur , Matsveppir í náttúru Íslands ) .
Kreppa á kreppu ofan Kreppan er mönnum ofarlega í huga og kemur varla á óvart að bækur þar sem kreppan kemur við sögu séu fyrirferðarmiklar í útgáfunni fyrir þessi jól .
Sumar bækur reyna að nálagst efniviðinn á sagnfræðilegan hátt , til að mynda Umsátrið – Fall Íslands og endurreisn eftir Styrmi Gunnarsson , sem er meðal söluhæstu bóka , en einnig hafa komið út slíkar bækur eftir Ásgeir Jónsson ( Af hverju Ísland ? Lítil þjóð – stórt hrun ) , Guðna Th. Jóhannesson ( Hrunið – Ísland á barmi gjaldþrots og upplausnar ) , Einar Má Guðmundsson ( Hvíta bókin ) , Ólaf Arnarson ( Sofandi að feigðarósi ) og Ármann Þorvaldsson ( Frozen Assets ) .
Þeir sem fást við skáldskap ( að því slepptu hve mikill hluti ofangreindra hrunbóka byggist á skáldskap og / eða óskhyggju ) hafa líka skrifað um hrunið eða nýtt það sem efnivið eða leiktjöld og skraut í verkum sínum .
Einhverjir hissa sig kannski á því hve margar bækur eru markaðar hruninu á einn eða annan hátt , en ætti ekki að koma á óvart í ljósi þess að rithöfundar sækja alla jafna efnivið í sinn samtíma .
Af skáldverkum má til að mynda nefna Rigningin gerir ykkur frjáls eftir Hauk Má Helgason , Draugaborg eftir Óttar M. Norðfjörð , Bókasafn Ömmu Huldar eftir Þórarin Leifsson , Færeyskan dansur eftir Huldar Breiðfjörð , Blómin frá Maó eftir Hlín Agnarsdóttur , Hjartslátt eftir Ragnheiði Gestsdóttur , Vormenn Íslands eftir Mikael Torfason , Núll núll 9 eftir Þorgrím Þráinsson , Ljóðorkuþörf eftir Sigurð Pálsson , Ljóðveldið Ísland eftir Sindra Freysson , Eineygða köttinn Kisa eftir Hugleik Dagsson , Síberíu eftir Fritz Má Jörgensson , Horfðu á mig eftir Yrsu Sigurðardóttir , Síðustu dagar móður minnar eftir Sölva Björn Sigurðsson , Gæsku eftir Eirík Örn Norðdahl , Alltaf sömu söguna eftir Þórarinn Eldjárn og Bankster eftir Guðmund Óskarsson .
Góðærið mikla þegar allir ætluðu að græða rosalega kemur líka við sögu í nokkrum bókum , til að mynda Svörtuloftum Arnaldar Indriðasonar , Hinu fullkomna landslagi Rögnu Sigurðardóttur og Hyldýpi Stefáns Mána .
