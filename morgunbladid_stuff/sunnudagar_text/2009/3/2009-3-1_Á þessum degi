Söngvarinn Harry Belafonte er 82 ára í dag .
Hann fæddist í New York , sonur innflytjenda frá Jamaíku og var skírður Harold George Belanfante , en breytti eftirnafninu síðar í Belafonte .
Fjölskyldan bjó lengst af í borginni , en Harry litli var hjá ömmu sinni á Jamaíku , þegar hann var 8-13 ára .
Þegar Harry sneri aftur fór hann í skóla og gekk síðar til liðs við bandaríska sjóherinn og barðist í síðari heimsstyrjöldinni .
Að henni lokinni fór hann í leiklistarnám í New York .
Skólafélagar hans þar voru m.a. Marlon Brando , Tony Curtis , Walter Matthau , Bea Arthur og Sidney Poitier .
Harry lék jafnframt með American Negro Theatre og fékk Tony verðlaun fyrir leik sinn í revíu á Broadway .
Til að standa straum af kostnaði við leiklistarnámið söng Harry á klúbbum í New York .
Hann þótti ekki síðri söngvari en leikari og kynntist fljótt færustu tónlistarmönnum .
Um tíma kom hann fram með hljómsveit sem var skipuð ekki ómerkari mönnum en Charlie Parker og Miles Davis .
Fljótlega fór hann að syngja inn á plötur og náði verulegum vinsældum með laginu Matilda árið 1953 .
Þremur árum síðar gaf hann út plötuna Calypso , en það var fyrsta hljómplata í fullri lengd sem seldist í meira en einni milljón eintaka .
Áður höfðu smáskífur Bings Crosbys , White Christmas , og Tennessee Ernie Ford , Sixteen Tons , náð slíkri sölu .
Calypso og aðrir straumar Á plötunni Calypso er það lag sem varð þekktast á öllum ferli hans , Banana-Boat Song , sem flestir þekkja kannski betur sem Day-O .
Belafonte er enn þekktastur sem calypso-söngvari , en hann hefur samt sem áður tekið upp djass og blús , popp og þjóðlagatónlist .
Hann hafði áhuga á allri tónlist og kynnti þekktar söngkonur annarra heimsálfa fyrir löndum sínum , til dæmis Miriam Makeba frá Suður-Afríku og Nönu Mouskouri frá Grikklandi .
Hann fékk Emmy-verðlaun fyrir sjónvarpsþátt árið 1959 , fyrstur blökkumanna .
Á plötu hans , Midnight Special sem kom út árið 1962 , heyrast tónar ungs munnhörpuleikara , Bobs Dylans , sem var þá sjálfur að stíga sín fyrstu skref í hljóðritunum .
Vinsældir Harry Belafonte dvínuðu með Bítlum og öðrum breskum stjörnum .
Hann hefur þó alltaf verið áberandi í Bandaríkjunum , til dæmis leikið í fjölda kvikmynda .
Hann hneykslaði margan hvítan góðborgarann í myndinni Island in the Sun , enda er þar gefið í skyn , afar varnfærnislega þó , að hann eigi vingott við hina hvítu Joan Fontaine .
Sjálfur hefur hann alla tíð barist af hörku gegn kynþáttafordómum .
Hann neitaði að koma fram í Suðurríkjum Bandaríkjanna allt fram til 1961 , enda hefði hann ella þurft að gera sér að góðu að sæta annarri meðferð en hvítir skemmtikraftar .
Belafonte studdi réttindabaráttu svartra með öllum ráðum , var náinn vinur Martins Luthers Kings og studdi fjölskyldu hans fjárhagslega .
Þá lagði hann sig fram við skipulagningu Göngunnar miklu til Washington árið 1963 , þar sem milljónir svartra og stuðningsmanna þeirra kröfðust jafnréttis og þar sem King lýsti því yfir að hann ætti sér draum .
Belafonte lætur ekki deigan síga þótt kominn sé á gamals aldur .
Hann var velgjörðarsendiherra Barnahjálpar Sameinuðu þjóðanna um árabil , kom m.a. hingað til lands í krafti þess embættis árið 2004 og er margverðlaunaður fyrir störf sín að mannúðarmálum .
Þrælar í húsi húsbóndans Árið 2002 komst Belafonte enn í fréttirnar fyrir yfirlýsingar sínar um ríkisstjórn George W. Bush .
Hann var ekki par hrifinn af stjórnarherrunum og stríðsrekstri þeirra í Írak .
Og svartir samstarfsmenn Bush fengu á baukinn ; Colin Powell líkt við þrælinn sem fengi inni í húsi eigandans svo lengi sem hann væri til gagns .
Ef Powell segði eitthvað sem húsbóndanum mislíkaði yrði honum ýtt út á ný .
Condoleezza Rice fékk svipaðar kveðjur gamla baráttumannsins .
Sem enn bætti um betur með því að líkja stjórninni , þessu samblandi af hroka og fávísi , við flugræningjana 11. september 2001 og sagðist ekki sjá mun á einum hryðjuverkamanni og öðrum .
Fyrir þremur árum steig tæplega áttræður maðurinn enn í pontu og mótmælti harðlega öryggisstofnun Bandaríkjanna , Homeland Security og vísaði til hennar sem " Nýju Gestapo .
" Konur og barnalán Harry Belafonte var kvæntur Marguerite Byrd frá 1948 til 1957 .
Þau eignuðust tvær dætur .
Adrienne stofnaði samtökin Anir , sem vinna að mannúðarmálum í Suður-Afríku .
Shari er leikkona og söngkona .
Árið 1957 kvæntist Belafonte Julie Robinson .
Börn þeirra eru David og Gina .
David er framleiðandi sjónvarpsefnis og stýrir fjölskyldufyrirtækinu Belafonte Enterprises .
Gina rekur samtök sem vinna að því að draga úr ofbeldi og koma í veg fyrir fangelsun barnungra afbrotamanna .
