Eftir Arnar Eggert Thoroddsen arnart@mbl.is ÞÆR gleðilegu – og nokkuð skyndilegu – fréttir bárust rétt fyrir helgi að ný plata væri væntanleg frá hinum óviðjafnanlega , ósnertanlega og ótrúlega meistara Bob Dylan .
Og platan á að koma út strax í næsta mánuði ! Það er rækileg ástæða til að núa saman höndum þar sem meistarinn hefur verið á hreint ótrúlegu skriði undanfarin ár og hefur svipt upp þremur skotheldum plötum í röð eftir að hafa verið á sæmilegustu eyðimerkurgöngu þar á undan .
Hér erum við að tala um plöturnar Time Out Of Mind ( 1997 ) , Love and Theft ( 2001 ) og Modern Times ( 2006 ) .
Platan er tíu laga og ku nokkuð myrk og hrá .
T.a.m. er duflað við berstrípað kántrí í laginu " I Feel a Change Coming On " .
Það var David Fricke , einn af ritstjórum Rolling Stone og sérlegur Íslandsvinur sem var fyrstur með fréttirnar .
Hann lýsir því að innsti hringur Dylan hefði undrað sig á vinnsluhraðanum .
Þannig var að Dylan var beðinn um lag af leikstjóranum Olivier Dahan fyrir mynd sína My Own Love Song sem skartar Renée Zellweger í burðarrullunni og er væntanleg á þessu ári .
Dylan samdi lagið " Life Is Hard " , kaldranalega ballöðu eins og nafnið gefur til kynna .
Ferlið kveikti í Dylan og hann hélt áfram að semja með hljómsveitinni sinni sem við Íslendingar sáum í Höllinni í fyrravor en einnig tók David Hidalgo úr Los Lobos þátt í framvindunni .
Fricke segir plötuna búa yfir sama áreynslulausa rennslinu og einkennir síðustu tvær plötur en harmónikka og áhersla á dauðadæmdar ástir ljái henni lágstemmdari og ögn dekkri blæ .
Eru ekki allir farnir núa saman höndum ! 