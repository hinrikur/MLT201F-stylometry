Geir Haarde gerði vel þegar hann baðst á landsfundi Sjálfstæðisflokksins afsökunar á mistökum sínum og síns flokks í tengslum við bankahrunið .
Þessi kurteislega afsökunarbeiðni var nauðsynleg .
Hún hefði vel mátt koma fyrr og vera víðtækari en það er engin ástæða til að elta ólar við það .
Aðalatriðið er að afsökunarbeiðnin er komin .
Enginn efast um að Geir Haarde er heiðarlegur stjórnmálamaður .
En vandi hans var sá að í aðdraganda og kjölfar bankahrunsins átti hann erfitt með að gera upp hug sinn og kaus því að gera sem minnst .
Það varð ríkisstjórn hans að falli .
Sem er leitt því Sjálfstæðisflokkur og Samfylking ættu að eiga góða samleið – og eiga vonandi eftir að mætast aftur í ríkisstjórn .
Geir Haarde hverfur nú af vettvangi stjórnmálanna , allavega um sinn , og veit vel að flokkur hans verður ekki í næstu ríkisstjórn .
Það er hins vegar engin ástæða fyrir sjálfstæðismenn að örvænta .
Þeirra bíða nokkur ár í stjórnarandstöðu og það er alls ekkert víst að þau ár verði þeim erfið .
Það eru nokkur atriði sem sjálfstæðismenn verða að huga að : Þeir þurfa að láta af hroka , sýna meiri auðmýkt , vera málefnafastir og um leið framfarasinnaðir .
Ef þeir gera þetta þurfa þeir ekki að bíða lengi eftir að þjóðin leiti eftir forystu þeirra á ný .
Það virðist óumflýjanlegt að vinstristjórn taki við eftir kosningar .
Síðan munu nokkrir mánuðir líða og þá verður þjóðinni ljóst að afturhaldsöflin í Vinstri grænum sem eygja engar aðrar lausnir en skattahækkanir á öllum sviðum hafa náð undirtökum .
Þá mun þjóðin verða hugsi og loks skelfingu lostin og ekkert botna í því hvernig hún gat kosið þessi ósköp yfir sig .
Vinstri græn eru kokhraust þessa dagana og það má sjá á þeim að þar á bæ geta menn ekki beðið eftir að fá umboð hjá þjóðinni til að koma hugmyndum sínum um skattahækkanir í framkvæmd .
Samfylkingin mun dansa með .
Eina vonin er sú að niðurstöður kosninga verði þannig að þessir tveir flokkar fái ekki tilskilinn meirihluta og neyðist til að taka Framsókn með sér í ríkisstjórn .
Oft er sagt að þriggja flokka ríkisstjórn sé ekki af hinu góða en þess konar stjórn er miklu betri kostur en afturhalds-samsull Samfylkingar og Vinstri grænna .
Í þriggja flokka stjórn mun það verða hlutskipti Framsóknar að halda ríkisstjórninni í jarðsambandi og koma í veg fyrir að hún festist í afturhaldsförunum .
Vinstri græn vonast eftir stórsigri í komandi kosningum .
Aðra hryllir við þeirri tilhugsun .
Það er ábyrgðarhluti fyrir þjóðina að kjósa yfir sig vinstristjórn með tilheyrandi skattahækkunum .
Og það er skelfilegt að samfylkingarfólk sem skilgreinir sig til hægri eða á miðju stjórnmála geti ekki treyst dómgreind Samfylkingar í samkrulli hennar við Vinstri græna .
kolbrun@mbl.is Kolbrún Bergþórsdóttir 