Eftir Ásgeir Ingvarsson asgeiri@mbl.is " VIÐ FÖRUM alveg ofboðslega varlega af stað , svo fólk fái ekki hræðslukast .
Ég er alls ekki grimm og við tökum þetta í litlum skrefum og lærum smám saman þá tækni sem þarf til að berja niður óttaskrímslið sem ætlar okkur lifandi að drepa þegar taka þarf til máls fyrir framan annað fólk .
" Svona lýsir Edda Björgvins kennsluaðferðunum á námskeiðinu Örugg framkoma sem hún kennir á í samstarfi við Þekkingarmiðlun .
Edda hefur haldið námskeið af þessu tagi í um fimmtán ár , en næsta námskeið fer fram 31. mars á Grand Hóteli .
Einlægni og sjálfstraust " Þetta gengur út á að fólk geti flutt mál sitt af meira öryggi , " útskýrir hún .
" Til þess nýtum við okkur aldagamla og skothelda tækni leikarans og kynnumst hvaða aðferðum leikari beitir til að túlka framúrskarandi ræðumann .
" Edda segir kúnstina liggja í einlægni : " Þó Íslendingum þyki oft væmið að tala um tilfinningar þá er lykillinn að öruggri framkomu að þora að gefa af sér og vera maður sjálfur , " segir hún .
" Óttinn og óöryggið er ekki bundið við þá athöfn að koma fram , heldur á sér dýpri rætur .
Þeir sem fyllast ótta fyrir framan hóp af fólki eru ekki síst að glíma við óöryggi innra með sér .
Með því að vinna bug á þessu óöryggi er ekki aðeins hægt að verða betri ræðumaður heldur bæta heilmargt í mannlegum samskiptum , " segir hún .
Rétta hugarástandið " Við lærum líka að nota tækni leikarans til að virkja gleðina og jákvæðnina og koma okkur úr niðurdrepandi andlegu standi í uppbyggilegra hugarástand , " segir Edda .
" Farið verður í saumana á því hvernig við stjórnum tjáningartækjunum , s.s. líkamsmáli , raddbeitingu , og við fáumst við klassískar spurningar eins og hvað eigi að gera við hendurnar eða hvert eigi að horfa þegar maður flytur fyrirlestur .
Góður ræðumaður verður svo til þegar þetta allt fer saman við geislandi innra öryggi , " bætir Edda við .
" Við notum alls konar æfingar til að ná tökum á tækninni , en þetta er raunar allt svo einfalt að það er ekki nokkur maður sem getur ekki náð þessu .
" Skiptir máli að geta tjáð sig Að sögn Eddu reynast Íslendingar yfirleitt frekar óframbærilegir sem ræðumenn : " Við getum kennt skólakerfinu um , þar sem verið hefur algjör skortur á markvissri og stöðugri þjálfun í tjáningu , " segir hún .
" Það er rannsóknarefni að ég skuli fá til mín á námskeiðið ótal presta , lögfræðinga , kennara og leiðbeinendur sem eru með jafn svakalega vondan grunn og raun ber vitni í þvi að ávarpa hóp fólks .
Þetta eru þær starfsstéttir sem helst þyrftu að búa yfir góðri færni í að koma fram .
" Til mikils er að vinna enda bendir Edda á að þjálfun á þessu sviði haldist í hendur við félagslega líðan og frammistöðu í starfi : " Að kunna að tjá sig snýst ekki um að þurfa að gaspra á torgum með miklum látum , heldur er þetta spurning um sjálfstraust , heilbrigða sjálfsmynd og að geta sent öðrum þau skilaboð að .
maður getur tekist á við hverskonar mannleg samskipti , " útskýrir hún .
" Það er ekki síst þegar ástandið er eins og nú og fólk er beygt og þjakað , áhyggjufullt og óöruggt .
Þá koma þær ákaflega vel að gagni , þessar æfingar sem leikarar nota og geta hjálpað okkur til að komast upp úr lægðunum og upp í hæðir .
" Afskaplega blíð og enginn píndur Á þeim fimmtán árum sem Edda hefur haldið námskeið sín má ætla að hún hafi haft þúsundir nemenda .
Blaðamaður spyr Eddu hvort hún verði vör við að sú þjálfun sem fæst á framkomunámskeiði hennar skili miklu .
" Ég fæ mjög mikið af bréfum frá fólki sem lýsir því gjarnan hvernig námskeiðin hafa hjálpað því , " segir hún .
" Svo er einstaka gleðigjafi sem fullyrðir að lífi sínu megi skipta í " fyrir og eftir námskeið " .
Þá bókstaflega spring ég úr monti , " bætir hún við glettin .
Edda leggur á það áherslu að farið sé hægt í sakirnar og af nærgætni , og enginn píndur á námskeiðinu : " Margir hafa komið til mín í þeim sporum að hafa skráð sig tvisvar-þrisvar á svona námskeið , en svo hætt við að koma .
Hræðslan við að koma fram birtist jafnvel í hálsbólgu eða svakalegri slæmsku að morgni námskeiðsdagsins , " segir hún .
" Þetta fólk safnar svo loks nægum kjarki til að mæta og verður þá alltaf mjög undrandi á hvað ég er óskaplega blíð og lítið að kvelja nemendurna .
" Nánari upplýsingar og skráning eru á www.thekkingarmidlun.is 