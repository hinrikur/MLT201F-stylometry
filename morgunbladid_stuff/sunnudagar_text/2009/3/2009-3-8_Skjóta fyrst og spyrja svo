Eftir Kristján Jónsson kjon@mbl.is Ungir innflytjendur á Norðurbrú leita á saklausum vegfarendum , meina sumum að fara inn í hverfið , fólk sem færir öldruðum mat er stöðvað og rekið burt .
" Borg óttans , " var fyrirsögn á grein í norsku blaði um höfuðborg Danmerkur .
Breska stjórnin varaði í vikunni fólk við að ferðast til Kaupmannahafnar , enda hafa verið gerðar þar um 70 skotárásir á götunum síðustu sjö mánuðina og þrír hafa látið lífið .
Tortryggnin ræður ríkjum meðal innflytjenda í hverfinu , hver veit nema sakleysislegur borgari sé með byssu innanklæða , sé útsendari Vítisengla eða stuðningsfélags þeirra , AK81 ? Um tíma var félagsmiðstöðvum og bókasöfnum á svæðinu lokað , skothelt gler er nú í gluggum leikskólanna .
Innflytjendurnir , flestir múslímar , eru margir fullir af vænisýki , finnst að þeir séu ekki bara að berjast gegn liðsmönnum Vítisengla ( Hells Angels ) sem græða mikið á fikniefnaviðskiptum , heldur öllu samfélaginu .
Ungmennin kunna ekki að greina þarna á milli , segir Ahmet Demir , uppeldisfræðingur sem stundar ráðgjöf fyrir sveitarfélög um félagslega vandamál ungs fólks .
Fíkniefnasalar í innflytjendagengjunum grafa sína eigin gröf með ofbeldinu .
Þeir eru margklofnir og ekki jafn vel skipulagðir og Vítisenglar .
Athygli yfirvalda beinist nú meira að þeim en áður .
Og þegar blöðin hafa eftir talsmönnum gengja að nú styttist í að skotið verði á lögreglumenn er ögrunin orðin of mikil .
Íhaldsmaðurinn Brian Mikkelsen innanríkisráðherra segir að nú sé mælirinn fullur .
Hann hefur sett fram tillögupakka þar sem m.a. er veitt aukin heimild til að hlera farsíma og hefur fjölgað í lögreglunni .
Mikkelsen fær stuðning hjá hinum stjórnarflokknum , Venstre , sem vill herða vopnalöggjöf .
Athygli vekur að hægri-vinstri skiptingin gildir ekki lengur .
Nýja stjarnan á vinstrivængnum , Villy Søvndal , leiðtogi Sósíalíska þjóðarflokksins , er sammála Mikkelsen .
Danir eru felmtri slegnir .
Sumir rifja upp óöldina Chicago á bannárunum í Bandaríkjunum þegar sprúttsalinn Al Capone og flokkar hans skutu mann og annan .
Fáir taka hins vegar undir hugmyndir þeirra sem vilja stöðva ólöglegu viðskiptin með því að leyfa hass og fullyrða að grunnurinn að átökunum hafi verið lagður með því að loka Pusher Street í Kristjaníu á tíunda áratugnum .
Þar hafi hasssalan verið einangruð en nú sé hún stunduð um alla borgina .
Samlíkingin við Chicago er góð af því að fyrst og fremst er barist um markaði fyrir fíkniefni : hass .
En nú óttast margir að kynþáttafordómar fari að verða mikilvægari þáttur í deilunum .
Vítisenglar blása óspart í þær glæður í von um stuðning hjá almenningi og fá hann oft , það sést á bloggsíðum .
En fórnarlömbin á götum úti eru oft blásaklaust fólk sem hefur þótt tortryggilegt í augum byssubófanna .
Þeir skjóta fyrst og spyrja svo .
Er aukin harka lausnin ? Flestir talsmenn stjórnmálaflokkanna segja nú að beita verði meiri hörku , linkind ýti bara undir meiri átök .
Hræða verði ofbeldismennina , einnig að fá heiðarlegt fólk úr röðum innflytjenda til að hringja í lögregluna og láta henni í té upplýsingar .
Finna verði og gera upptækar byssur .
En eins og múslímaklerkur í hverfinu Mjølnerparken sagði er lítið gagn að símanúmerum lögreglunnar ef ekki er svarað .
Hann reyndi um síðustu helgi þrisvar að ná sambandi en enginn svaraði .
Lögreglustjórinn , Hanne Bech Hansen , lofaði bót og betrun í sjónvarpinu .
Margir félagsráðgjafar segja hins vegar að mestu skipti að bæta aðstæður ungra innflytjenda sem margir sækja í gengin vegna þess að þeim finnst samfélagið útskúfa sér .
Einnig verði að reyna að semja við leiðtogana .
Hótanir um að reka brotamenn úr landi ef þeir hafa ekki danskan ríkisborgarrétt hafi öfug áhrif , slíkar aðgerðir muni nær eingöngu koma niður á innflytjendum , ekki Vítisenglum .
Hótanirnar virki því eins og olía á eldinn , styrki gruninn um að á bak við aðgerðir stjórnvalda séu fordómar gagnvart innflytjendum .
Mikið er rætt um rasisma , undirliggjandi kynþáttafordóma , á bak við átökin en hugsanlegt er að allt of mikið sé gert úr þeim þætti .
Atvinnulausir og lítt menntaðir unglingar á Norðurbrú láta auðveldlega heillast af leiðtogum gengjanna .
Það er spennandi að gæla við vonir um að þéna mikinn pening , geta ekið um á dýrum bílum , borið gullhringi , hampað skotvopni og þurfa ekki að mæta reglulega í vinnu eða fara að hátta á réttum tíma .
Margir af ungliðunum á Norðurbrú eru undir 18 ára aldri , hálfgerð börn .
Leið , reið og vonsvikin börn .
Gettó á brúnni ? Innflytjendum hefur fjölgað mjög í Danmörku síðustu áratugi og nú er talið að þar búi hátt í 200 þúsund múslímar , flestir í Kaupmannahöfn .
Margir þeirra búa á Norðurbrú , sem farin er að minna um margt á gettó blökkumanna í bandarískum borgum .
Það sem skelfir flesta almenna borgara er að ofbeldið er svo óskipulagt og greinilega ekki mikið verið að huga að því hvort saklausir deyi .
Lögreglan telur að nú fjölgi hratt í gengjunum ; samstaða gæti verið að myndast gegn Vítisenglum sem fara ekki dult með hatur sitt á innflytjendum .
Syndugir englar Fyrir rúmum áratug háðu Vítisenglar og annað vélhjólagengi , Bandidos , mannskæða bardaga í Danmörku og var slegist um svæði í afbrotaheiminum .
Fyrir milligöngu dansks lögfræðings tókst loks að koma á samningaviðræðum og nú ríkir sæmilegur friður milli vélhjólagengjanna .
Erfitt ef ekki ógerlegt er að koma á viðræðum milli Vítisengla og gengjanna á Norðurbrú vegna þess að innflytjendagengin hafa engan sameiginlegan talsmann og berjast oft innbyrðis .
En eitt eru lögreglumenn sammála um : Ef Vítisenglar hasla sér einhvers staðar völl merkir það aukna glæpatíðni .
" Meira eftirlit " Danskir bloggarar tjá sig mikið um gengjastríðið , m.a. í Politiken .
" Það er eins og fólk sé búið að læra að lifa með skothríðinni , þetta sé orðið hversdagslegt fyrir það , " segir Victor Madsen .
" Þannig á þetta ekki að vera .
Við þurfum fleiri lögreglumenn og meira eftirlit .
" " Lögreglan getur ekkert ef borgararnir eru ekki með , " segir Hannan Tunam .
" En þá verður hún að treysta innflytjendum .
Ég hringdi einu sinni í lögregluna vegna nágrannaerja .
Þeir spurðu fyrst hvort ég væri innflytjandi og hve lengi ég hefði verið hér ...
" 