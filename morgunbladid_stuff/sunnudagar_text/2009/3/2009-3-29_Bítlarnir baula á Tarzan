Eftir Orra Pál Ormarsson orri@mbl.is Fyrir tveimur vikum var útlit fyrir að dagskránni væri lokið í ensku úrvalsdeildinni á þessum vetri .
Ríkjandi meistarar Manchester United virtust ætla að spássera óáreittir með bikarinn í mark .
Þá tróð Rauði herinn frá Liverpool upp í Leikhúsi draumanna .
Á boðstólum var óborganlegur gleðileikur – eða harmleikur eftir því hvernig á það er litið .
Hver óvænta uppákoman rak aðra en enginn sá fyrir að einn besti leikmaður vetrarins , Nemanja Vidic ´ ´ , myndi stökkbreytast í Igors gamla Stepanovs .
Hlægilegri varnartilburðir hafa alltént ekki sést á þessum velli síðan Lettinn létti mætti til leiks með Arsenal um árið .
Hinn umsækjandinn um embætti knattspyrnumanns ársins í Englandi , Steven Gerrard , fyrirliði Liverpool , vann þessa lotu á rothöggi .
Þegar upp var staðið hafði Liverpool skellt erkifjendum sínum , 4:1 , og enda þótt markatalan gæfi ekki endilega rétta mynd af gangi mála var sigurinn ekki bara sanngjarn heldur lífsnauðsynlegur .
Fyrir Liverpool og fyrir deildina .
Í stað þess að vera tíu stig var munurinn á liðunum aðeins fjögur stig .
Stuðningsmenn United skulfu þó fráleitt á beinunum .
Eftir hrinu ellefu sigurleikja var aðeins um smávægilegt bakslag að ræða .
Allt var " under control " og flestir bjuggust við að þeir Fergusynir kæmu eins og grenjandi ljón út á Craven Cottage um liðna helgi til að taka kotbændurna í Fulham til bæna .
Ljónin urðu að kettlingum Ekki aldeilis .
Leikmenn United minntu meira á kettlinga af Cornish Rex-kyni en ljón meðan furðulostnir Fulham-menn léku þá sundur og saman í fyrri hálfleik .
Þeir rauðklæddu töpuðu öllum návígjum og hefðu ekki fundið samherja enda þótt líf þeirra ylti á því .
Spegilritari man hreinlega ekki eftir að hafa séð liðið svona slakt – alltént ekki á Fergusontímanum .
Vissulega hresstist Eyjólfur eftir hlé og segja má að United hafi verið óheppið að jafna ekki leikinn en þegar Zoltán Gera rak síðasta naglann í kistuna undir lokin og Wayne Rooney var vikið af velli var niðurlægingin fullkomnuð .
Sir Alex Ferguson hefur án efa verið manna fegnastur að fá tvær vikur til að ná vopnum sínum en keppni liggur niðri í úrvalsdeildinni um helgina vegna landsleikja .
Það er líka hugur í leikmönnunum ef marka má orð miðvellingsins Darrens Fletchers á Sky-sjónvarpsstöðinni á dögunum : " Ég er sannfærður um að við komumst aftur á sigurbraut .
Við verðum að gera það .
" Meðan United er í sárum hefur typpið verið uppi á leikmönnum Liverpool .
Þeir gengu sem frægt er yfir Real Madríd í Meistaradeildinni – eins og þeir væru ekki á staðnum – og kaghýddu aumingja Aston Villa í næsta deildarleik eftir frægðarförina á Old Trafford , 5:0 .
Þrettán mörk hefur Rauði herinn gert gegn einu í síðustu þremur leikjum sínum .
Svo rammt hefur kveðið að sóknarþunganum að Pepe Reina markvörður leggur upp hvert markið af öðru .
Manni verður hugsað til orða Sigurðar heitins Sigurðssonar , þegar hann lýsti sóknarleik íslenska landsliðsins um árið : " Íslenska liðið byggir upp sókn .
Sigurður Dagsson spyrnir frá marki ! " Munurinn á Manchester United og Liverpool á toppnum er aðeins eitt stig og markamunur síðarnefnda liðsins orðinn betri – 33 mörk á móti 31 marki United .
Ekki má þó gleyma því að meistararnir eiga leik til góða , gegn Portsmouth á heimavelli .
Hann gæti reynst drjúgur .
Öfugt við Sir Alex reytir Rafa Benítez , knattspyrnustjóri Liverpool , örugglega hár sitt og skegg yfir landsleikjatörninni .
Þegar lið eru í formi vilja þau fá leikina á færibandi .
Ekki kemur á óvart að sjálfstraustið sé Liverpool-megin þessa dagana .
Leikmenn liðsins hafa heldur ekki sparað stóru orðin og keppst við að láta hafa eftir sér að núna sé pressan á United .
Enginn hefur þó tekið eins stórt upp í sig og bakvörðurinn Álvaro Arbeloa sem trúði breska blaðinu The Telegraph fyrir því að Liverpool-liðið væri á góðri leið með að verða frægara en sjálfir Bítlarnir .
Það þýðir að Kristur er dottinn niður í þriðja sætið .
Á endanum munu verkin samt tala og í ljósi reynslunnar er lítil hætta á því að lið Manchester United fari á taugum .
Kunni einhver ráð við hiksta er það Sir Alex – sjálfur Tarzan sparkheimanna .
Næstu leikir verða því rafmagnaðir og fagna ber því að við fáum alvöru baráttu um Englandsbikarinn .
Vonandi til síðasta dags , jafnvel síðustu mínútu líkt og fyrir réttum tuttugu árum .
Óvanir ósigrum á lokasprettinum Það er ekkert einsdæmi að Manchester United tapi tveimur deildarleikjum í röð – jafnvel þremur .
Það hefur gerst nokkrum sinnum frá því úrvalsdeildin var sett á laggirnar árið 1992 .
Það er hins vegar sjaldgæfara að liðið tapi tveimur leikjum í röð á þessu stigi mótsins .
Það gerðist þó um mánaðamótin apríl / maí 2004 þegar liðið lá fyrir Liverpool og Blackburn Rovers og aftur ári síðar þegar Norwich City og Everton skelltu því flötu .
Í hvorugt skiptið vann United deildina .
Til að halda allri tölfræði skilmerkilega til haga skal þess getið að United tapaði þremur leikjum í röð í maí 2001 .
En þau töp voru akademísk þar sem liðið var þegar orðið meistari .
Ekkert af þessum töpum olli stuðningsmönnum United eins miklum áhyggjum og ósigrarnir nú og sennilega þarf að fara aftur til október og nóvember 1996 til að finna eins óvænt bakslag .
Þá byrjaði liðið á því að steinliggja í Newcastle , 0:5 .
Þaðan lá leiðin til Southampton þar sem það var kjöldregið , 3:6 , og loks kom Chelsea í heimsókn á Old Trafford og fór með sigur af hólmi , 2:1 .
Þetta er líklega í eina skiptið í manna minnum sem stuðningsmenn annarra félaga hafa komist nálægt því að vorkenna Rauðu djöflunum .
Undarlegastur var leikurinn í Southampton , einkum fyrir þær sakir að United lék í glænýjum gráum búningum sem reyndust vera felubúningar þegar á hólminn var komið .
Alltént kvörtuðu menn undan því að sjá ekki hverjir aðra á vellinum og Sir Alex greip til þess örþrifaráðs í leikhléi að láta mannskapinn hafa fataskipti .
Þá stóðu leikar 1:3 .
Ýmsir málsmetandi sparkskýrendur gerðu því skóna af þessu tilefni að Sir Alex væri sprunginn á limminu og liðið í besta falli hræfuglafæða .
Sá gamli svaraði því með þeim hætti sem hann kann best – að lyfta Englandsbikarnum um vorið .
Endurtekur hann leikinn nú ? Minni spámenn Of snemmt er að afskrifa Chelsea , sem er fjórum stigum á eftir Manchester United , í toppbaráttunni , en fátt bendir til þess að liðið hampi Englandsbikarnum að þessu sinni .
Þetta margreynda lið hefur verið haldið einhverjum glímuskjálfta í toppleikjunum og eitt stig í fimm leikjum gegn United , Liverpool og Arsenal er einfaldlega ekki nógu gott .
Þegar hinir bláklæddu lutu svo í gras fyrir Tottenham – liði sem þeir vinna alltaf – um liðna helgi gerðu áhangendurnir sér grein fyrir því að þetta væri líklega ekki þeirra ár .
Alltént ekki í deildinni .
Arsenal hefur ekki blandað sér í baráttuna um titilinn í vetur en virðist vera að braggast og er komið í fjórða sætið .
Liðið er taplaust í síðustu sextán deildarleikjum en það dugar skammt að hafa gert jafntefli í helmingi þeirra .
Arsenal gæti þó átt eftir að hafa áhrif á lyktir mála enda á liðið eftir að mæta toppliðunum þremur , Manchester United og Liverpool úti og Chelsea heima .
Aston Villa velgdi stórveldunum fjórum undir uggum fram eftir öllum vetri en eftir að hafa aðeins dregið eitt stig um borð í síðustu fimm leikjum er liðið komið niður í 5. sæti .
Það heldur þó enn í vonina um Meistaradeildarsæti .
Martin O ' Neill mætir með sína menn á Old Trafford um næstu helgi og þarf þar á stigi , helst stigum , að halda .
