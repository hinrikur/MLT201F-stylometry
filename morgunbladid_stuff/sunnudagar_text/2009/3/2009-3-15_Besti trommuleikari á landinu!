Eftir Valgerði Þ. Jónsdóttur vjon@mbl.is María : " " Guð minn góður , barnið er með svo mikið hökuskarð , " hrópaði ljósmóðirin upp yfir sig , þegar Júlíus fæddist og áður en ég vissi hvort barnið væri strákur eða stelpa .
Svo komu feðgarnir , Rúnar og Baldur Þórir , sem þá var sjö ára , í heimsókn og Baldur Þórir varð strax afar stoltur stóri bróðir .
Júlíus var sannkallaður gleðigjafi frá fæðingu .
Óskaplega fallegur , með blásvartar krullur , ljúfur og þægur frá fyrstu tíð .
Við mynduðum strax gott samband , spjölluðum mikið saman frá því hann var tveggja til þriggja vikna á svona ga-ga , gú-gú máli , sem við ein skildum .
Vegna aldursmunar höfðu þeir bræður ekki mikinn félagsskap hvor af öðrum framanaf , en það breyttist með árunum .
Þeir eiga sameiginlegt áhugamál , sem er tónlistin , og sameiginlega vini , en eru um margt afar ólíkir .
Júlíus er stríðnari en Baldur Þórir og var stundum að taka stóra bróður sinn á taugum .
Honum fannst líka voða fyndið að fela gleraugu eða lykla afa síns og ömmu og fylgjast svo áhugasamur með þeim leita .
Hann var ekki nema tveggja , þriggja ára þegar hann sýndi trommunum mikinn áhuga , en heima hjá okkur voru auðvitað hljóðfæri út um allt .
Núna finnst mér hann besti trommarinn á landinu .
Fimm ára tróð hann uppi á dagheimilinu sínu með söng og hljóðfæraslætti , en þá bara með þykjustu hljóðfæri , badmintonspaða , sem hann hafði sem gítar , og stóra klemmu að heiman , þar sem á stóð : Don ' t forget .
Pabbi hans var honum til halds og trausts í þessari fyrstu framkomu .
Ég var með hárgreiðslustofu í húsinu okkar þegar Baldur Þórir var lítill , en fór að vinna í Bifreiðaeftirlitinu eftir að Júlíus fæddist .
Rúnar var því meira heimavið en ég , sem hins vegar var oft ein með þá þegar hann var einhvers staðar að spila .
Júlíus var og er óskaplega skemmtilegur , félagslyndur og vinsæll og tók oft vini sína með sér heim í mjólk , kókópuffs og kex .
" Mikið skáld " Hann var frekar fullorðinslegur krakki , alltaf að segja sögur , sem hann bjó til , talaði helst í rímum og fór ungur að semja tónlist , lög og texta .
Hann er mikið skáld , en hefur þá gáfu ekki frá mér því ég er alveg glötuð að semja texta , næ ekki nema einni , tveimur línum .
Hann var ekki nema sautján ára þegar hann samdi leikritið Er tilgangur ? , sem sett var upp í Félagsbíóinu hér í bænum .
Verkið fjallaði um unglingavandamál og í því var mikil tónlist , sem síðan kom út á plötu .
Það er ábyggilega ekki mér að þakka hvað hann er efnilegur í alla staði .
En ég gaf þeim náttúrlega að borða ! – eins og ég segi af hógværð við þá sem hafa á orði hvað ég sé heppin með drengina mína .
Júlíus er líkari pabba sínum í sér en mér .
Ég tók líka eftir því um daginn að hann hefur alveg eins hendur og hann , en ég hef ekkert verið að minnast á það .
Ég á þó heilmikið í honum og hann sver sig að mörgu leyti í mína ætt .
Hann er mikill húmoristi , einstaklega vinnusamur , enda eftirsóttur í vinnu .
Honum fellur aldrei verk úr hendi og finnst mjög gaman að alls konar handverki ; að mála , gera við og þess háttar .
Þá er hann úrræðagóður og lætur fátt koma sér úr jafnvægi .
Kannski er ég svolítið þannig líka .
Við lifðum og hrærðumst í tónlistinni og tókum strákana oft með okkur út á land þegar við vorum að spila í Geimsteini .
Þegar þeir uxu úr grasi spiluðu þeir með pabba sínum , síðustu árin voru þeir saman í hljómsveit , Júlíus á trommum og Baldur Þór á hljómborði .
Svo höfðum við Rúnar stofnað Geimstein , útgáfufyrirtæki 1976 og samnefnt hljóðver 1982 , sem strákarnir unnu alltaf mikið í og reka nú ásamt mér eftir lát Rúnars .
Annars var fjölskyldulífið mjög hefðbundið , mikill samgangur milli okkar og bæði foreldra minna og Rúnars , sem öll bjuggu í næsta nágrenni .
Við fórum til að mynda alltaf til tengdaforeldra minna í sunnudagskaffi og horfðum á Húsið á sléttunni , sem fullorðna fólkið hafði ekki síður gaman af en krakkarnir .
" Músíkin tók völdin " Júlíusi gekk svo vel í skóla að það kom til tals að færa hann upp um bekk eins og Baldur Þórir áður .
En hann tók það ekki í mál , vildi frekar fylgja félögum sínum .
Hann fór þó ekki í langskólanám því músíkin tók völdin .
Utan tónlistarnáms í einn vetur í Tónlistarskóla Keflavíkur , þar sem hann lærði til dæmis á bassa , píanó , selló og trommur , er hann sjálflærður og getur spilað á öll hljóðfæri .
Ég man ekki eftir að hafa orðið fyrir vonbrigðum þótt hann legði bóknámið á hilluna , hann fékk að ráða því eins og öllu öðru .
Mér finnst hann geta allt .
Það segir mér líka hvað hann er flottur og klár strákur að hann er núna framkvæmdastjóri tölvufyrirtækis .
Nægjusemi hefur alltaf verið honum í blóð borin , hann kaupir ekki hluti án þess að eiga fyrir þeim .
Hann er varkár og ekki mikill efnishyggjumaður , sem mér finnst mikill kostur , en hann á hús og þess háttar eins og flestir og sér vel fyrir sínum .
Þegar hann var yngri lét ég útganginn á honum fara svolítið í pirrurnar á mér og tuðaði töluvert í honum um að fá sér ný föt , greiða sér og þar fram eftir götunum .
Honum fannst slíkt algjör óþarfi .
Sjálfur hefur hann líka tuðað í mér frá því hann var tíu ára um að hætta að reykja , sem ég hef gert annað slagið .
Svo finnst honum ekkert sérstakt ef ég " fæ mér í allar tærnar " – og telst ég þó engin fyllibytta , hann er bara svo mikill reglumaður á öllum sviðum .
Þótt hann væri að spila út um hvippinn og hvappinn , þurfti ég aldrei að hafa áhyggjur af honum .
Okkur , foreldrunum , þótti drengurinn full fanatískur og ókurteis einu sinni þegar Gylfi Ægisson var í heimsókn og sat grúttimbraður í eldhúsinu hjá okkur .
Júlíus kom inn með nefið úttroðið af bómull , tók skyrið sitt og kvartaði um leið og hann gekk með það fram yfir vondri lykt af Gylfa .
Það var þó ekki fyrir þessar sakir heldur einhverja óþekkt sem pabbi hans rak hann að heiman þegar hann var sex ára .
Hann pakkaði saman og ætlaði að flytja til ömmu og afa , en sneri við á næsta götuhorni og lofaði bót og betrun .
Honum fannst best að vera hjá okkur .
" Mikill fjölskyldumaður " Þegar Júlíus byrjaði í leikskólanum sagðist hann alltaf vera að fara í vinnuna eins og afi sinn með kaffibrúsann og var soldið fyndinn á að líta .
Það fer nú hver að verða síðastur að tala um það , en einu sinni man ég eftir , þegar hann var svona ellefu ára , að hann kom hlaupandi heim úr skólanum og sagði alla krakkana vera að segja að ég hefði verið fegurðardrottning .
Hann var reiður og fannst alveg ótækt að hafa ekki haft vitneskju um svona mikilvægt mál .
Eins þótti honum mikilvægt að vita ef þessi eða hinn væri skyldur sér og vildi vita nákvæmlega hvernig skyldleikanum væri háttað .
Þeir bræður standa fyrir minningartónleikum um Rúnar , sem haldnir verða í maí .
Þegar ég talaði við Júlíus einum og hálfum tíma eftir að miðasalan var opnuð , sagði hann að þetta svona mjakaðist .
Þá voru aðeins eitt þúsund miðar eftir af þrjú þúsund , sem flestum þætti gott betur en að mjakast .
Enda var hann bara að grínast .
Júlíus er mikill fjölskyldumaður , konan hans er fjórum árum eldri en hann , yndisleg manneskja .
Sagan í fjölskyldunni segir að ég hafi orðið alveg miður mín yfir að sonur minn væri með einhverri kellingu – sem er alveg víðsfjarri sannleikanum .
Að vísu tók ég feil á stúlku , hélt að þetta væri önnur og eldri þegar ég frétti af nýju kærustunni .
Við skiptumst mikið á heimsóknum , hittumst næstum daglega eða tölum að minnsta kosti saman í síma .
Hann passar vel upp á mig og spyr mig meira að segja stundum hvort ég sé örugglega búin að borða .
Ég fylgist vel með hvað hann er að gera í tónlistinni , en verð að viðurkenna að ég fer sjaldan á tónleika hjá hljómsveitinni hans , Deep Jimi and The Zep Creams .
Þeir spila allt of hátt fyrir minn smekk ! " Hógvær og tranar sér ekki fram Júlíus Freyr : " Satt að segja á ég fáar minningar um mömmu frá því ég var lítill .
Hún var bara svona eins og mæður eru og við mjög náin eins og gengur og gerist .
Ég vissi alltaf þegar hún ætlaði að skamma mig því þá kallaði hún mig fullu nafni Júlíus Frey , annars var ég bara Júlli .
Ég var mikið í mínum heimi , alltaf úti að leika mér , í íþróttum og þess háttar og sá mikið um mig sjálfur .
Maður kom heim , borðaði , lærði og fór að sofa .
Mamma var alltaf útivinnandi , lengst af í Bifreiðaeftirlitinu , þar sem afi var forstöðumaður , en pabbi vann heima eftir að þau stofnuðu hljómplötuútgáfuna Geimstein 1976 .
Óneitanlega tengjast æskuminningar mínar honum því meira .
Mamma sá oftast um kvöldmatinn , kannski ekki endilega á slaginu sjö , og bakaði bestu pönnukökur sem fyrirfinnast og voru oft á boðstólum .
Lambalæri var svo fastur liður á sunnudögum ásamt heimsóknum klukkan fjögur til föðurömmu minnar og -afa þar sem við horfðum á Húsið á sléttunni og Stundina okkar .
Sem krakki var ég mikið í pössun hjá öfum mínum og ömmum , sérstaklega fyrstu árin þegar mamma og pabbi voru saman að spila út um allt .
Mér leið prýðilega með það og þótti ekkert leiðinlegt þótt þau væru mikið að heiman .
Eftir að ég fór sjálfur að heiman , sautján ára , byrjaði að búa og eignaðist börn , hefur samband okkar mömmu orðið meira og nánara .
Hjá henni er fjölskyldan númer eitt og hún er gjörn á að spilla barnabörnunum með gjöfum .
Pabbi þurfti stundum að dempa hana niður að þessu leytinu .
Ég met mikils við hana hvað hún er góð við börnin mín og er þeim náin .
Hún er mjög heimakær , henni líður vel með sínu fólki og vinum sínum og vill hafa hlýlegt og notalegt í kringum sig .
Hún er þó ekkert alltaf að kaupa eitthvað nýtt , gamla sófasettið , sem amma og afi áttu , frá 1920 eða svo , er ennþá á heimilinu .
" Frægðarsólin " Fólk spyr oft hvernig hafi verið að eiga svona fræga foreldra .
Það verður fátt um svör hjá mér , enda voru mamma og pabbi bæði hógvær og lítið fyrir að trana sér fram .
Ég held að það sé í genunum í báðum ættum .
Auk þess var frægðarsól þeirra ekki eins hátt á lofti og þegar bróðir minn var lítill .
Ég varð ekki var við nein viðbrögð af hennar hálfu þegar fjallað var um eða eitthvað haft eftir pabba í fjölmiðlum .
Sjálfur fór ég ekkert á límingunni út af slíku , en ég man að mamma hans , þ.e. amma mín , fór ekki út úr húsi í viku eftir frægar játningar Trúbrots .
Ég var ekki nema níu ára þegar ég gerði mér far um að kjósa í vinsældakosningum blaðanna eða útvarpsstöðvanna .
Auðvitað vildi ég veg mömmu og þeirra beggja sem mestan , ég vildi að hún yrði valin söngkona ársins og varð alltaf fyrir svolitlum vonbrigðum ef lag með henni eða pabba komst ekki á listann .
Við vorum orðin vön því að ýmis smáhlunnindi , ef svo má segja , fylgdu því að allir þekktu pabba .
Mamma var þess vegna kannski pínulítið í skugganum .
Mér er minnisstætt hvað hún var lúmskt ánægð einu sinni þegar fjölskyldan var á leiðinni til Dublin að flugfreyjan skyldi bjóða okkur betri sæti af því hún þekkti hana – en ekki pabba .
" Aumingjagóð " Oft var gestkvæmt á heimilinu og vinir mínir völsuðu þar út og inn .
Stundum kom fólk í heimsókn , sem flestir myndu hika við að hleypa inn til sín .
Sumt átti bágt , en mamma er með sterka réttlætiskennd og jafnvel aumingjagóð .
Ég veit til þess að hún hefur oft hjálpað þeim sem eiga bágt .
Alls konar ókunnugt og drukkið fólk var stundum að hringja heim um miðjar nætur og vildi tjá sig um tónlist eða eitthvað annað .
Yfirleitt tók mamma þessi símtöl og hún var ekkert að segja fólkinu að halda kjafti .
Hún er þrjósk og föst fyrir eins og ég , en ekki með eins mikið jafnaðargeð .
Fegurðina hef ég augljóslega frá henni ! Ég var óskaplega stoltur yfir að hún hefði verið fegurðardrottning Íslands og lét þess getið eins oft og ég gat hér áður fyrr .
Þótt ég sé líkari pabba hef ég margt frá mömmu og úr hennar ætt , en flest hennar fólk er mikið tónlistarfólk .
Einhvern tímann kom kona nokkur að máli við pabba og sagði það heilagan sannleik að ég væri ekki sonur mömmu heldur konu úr Búðardal .
Konan fór vandlega yfir þetta með honum og var full alvara .
" Handlagin og listhneigð " Mamma er bæði handlagin og listhneigð , mikið að sauma og þess háttar .
Það kom oftast í hennar hlut að gera við ef eitthvað bilaði á heimilinu eða þurfti að setja saman húsgagn .
Pabbi var lítið fyrir slíkt , það var eins og hann héldi að allt lagaðist af sjálfu sér og ef ekki þá fannst honum að alveg mætti venjast því bilaða .
Ég minnist margra skemmtilegra ferða fjölskyldunnar , innanlands og utan .
Fyrir nokkrum árum fóru mamma og pabbi með í brúðkaupsferð okkar bræðra , en við gengum báðir í hjónaband á sama árinu .
Sú ferð var um margt eftirminnileg og út af fyrir sig er líka óvenjulegt að fara með foreldrum sínum í brúðkaupsferð .
Mamma er róleg , sjálfstæð , sjálfri sér nóg , með góðan húmor og hefur engar sérstakar áhyggjur af morgundeginum .
Eftir lát pabba hefur hún verið mjög sterk og staðið sig vel , en hún er dul manneskja og á ábyggilega sín " móment " með sjálfri sér .
Ég hafði svolitlar áhyggjur af hvernig henni þætti að vera ein þegar fram í sækti , en líklega voru þær óþarfar .
Hún hefur alltaf plummað sig .
" Júlíus Freyr Guðmundsson Júlíus Freyr Guðmundsson , tónlistarmaður og framkvæmdastjóri hugbúnaðar- og ráðgjafarfyrirtækisins Dacoda , fæddist 22. september 1971 í Keflavík .
Hann lauk grunnskólanámi í Keflavík og stundaði nám í Tónlistarskóla Keflavíkur .
Júlíus hefur samið tvo söngleiki fyrir Leikfélag Keflavíkur , gert tvær sólóplötur sem listamaðurinn Gálan , þar sem hann leikur á öll hljóðfæri , og spilað með mörgum hljómsveitum frá unga aldri .
Núna er hann trommuleikari Deep Jimi and The Zep Creams .
Júlíus Freyr er kvæntur Guðnýju Kristjánsdóttur leiðbeinanda og eiga þau þrjú börn , Kristínu Rán , 16 ára , Brynju Ýr , 10 ára og Guðmund Rúnar , 5 ára .
María Baldursdóttir María Baldursdóttir fæddist inn í músíkfjölskyldu í Keflavík 28. febrúar 1947 , eina stelpan í fimm systkina hópi .
Eftir gagnfræðapróf stundaði hún nám í hárgreiðslu í Iðnskólanum í Keflavík og útskrifaðist sem hárgreiðslumeistari 1966 .
María varð Fegurðardrottning Íslands 1969 .
Söngferill hennar hófst með unglingaskólahljómsveit , síðan söng hún m.a. með Hljómsveit Guðmundar Ingólfssonar og Heiðursmönnum , var meðlimur Áhafnarinnar á Halastjörnunni , sem gaf út nokkrar plötur , og stofnaði Hljómsveitina Geimstein 1976 með manni sínum , Guðmundi Rúnari Júlíussyni , sem lést á síðasta ári , og Rokksveit Rúnars Júlíussonar kringum 1990 .
María hefur sungið inn á margar hljómplötur , þ.ám .
sólóplötuna Að eiga sér draum .
Hún rekur ásamt sonum sínum , Baldri Þóri og Júlíusi Frey , hljómplötuútgáfuna og hljóðverið Geimstein .
