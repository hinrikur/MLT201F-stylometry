Eftir Orra Pál Ormarsson orri@mbl.is Franck Ribéry fékk ungur að reyna það á eigin skinni að lífið er enginn dans á rósum .
Tveggja ára gamall flaug hann út um framrúðuna á bíl föður síns eftir árekstur við trukk .
Af hlutust alvarlegir höfuðáverkar og sauma þurfti á annað hundrað spor til að loka skurðum í andliti blessaðs barnsins .
Ribéry náði fullri heilsu eftir slysið en í hvert skipti sem hann lítur í spegil er hann minntur á þennan afdrifaríka dag .
Örin á enninu og niður eftir hægri kinninni eru engin smásmíði .
Þá vantar á hann hluta hársins fyrir ofan hægra eyrað .
Þið munið að spenna beltin ! Lýtið er áberandi og Ribéry viðurkennir að hann hafi átt undir högg að sækja í æsku .
Sér hafi gjarnan verið strítt og ósjaldan líkt við nafnkunnasta starfsmann Vorrar frúar-kirkju í París gegnum aldirnar .
Þegar kaótískum tanngarðinum er bætt við örin má líka gera því skóna að Ribéry muni sennilega seint keppa við menn á borð við Cristiano Ronaldo og Fernando Torres um veggrými í herbergjum ungmeyja .
En kappinn lætur sér það í léttu rúmi liggja og hefur ekki léð máls á því að lagfæra lýtið enda þótt hann hafi að líkindum fjárráð til þess .
Mótlætið herti hann upp Raunar rakst höfundur á athyglisverða kenningu við vinnslu þessarar greinar en í netheimum er því haldið fram að Ribéry taki ekki áhættuna á því að fjarlægja örin enda myndi hann þá líkjast Gary nokkrum Neville óhóflega .
" Og hver vill líkjast honum ? " spyr höfundur kenningarinnar .
Þeim er ekki alls varnað , æringjunum á netinu .
Einhverjir hefðu bugast við mótlætið , ekki Franck Ribéry .
Það herti hann bara upp .
Enda þótt hann sé einungis 170 sentímetrar á hæð hefur hann aldrei látið nokkurn mann vaða yfir sig , hvorki innan vallar né utan .
Sjálfsvorkunn og biturð eru að sögn kunnugra ekki til í hans orðaforða .
Þvert á móti er hann sagður glaðvær náungi og húmoristi fram í fingurgóma .
Ribéry kann víst öll trixin í hrekkjabókinni og frægt er þegar hann hellti úr tíu lítra vatnsfötu yfir goðsögnina Oliver Kahn á æfingu hjá Bayern München .
Sá hefur hnyklað brýnnar .
Skömmu eftir komuna til Þýskalands mætti Ribéry móðgaður á svip í viðtal við hið virðulega dagblað Süddeutschen Zeitung og hreytti út úr sér : " Mér skilst að kollegar þínir haldi því fram að ég sé ekki góður drengur ! " Aumingja blaðamaðurinn fór í kerfi fyrir hönd stéttar sinnar og hafði ekki minnsta grun um hvernig hann átti að svara þessu .
Eftir að hafa horft á blaðamanninn engjast um stund lyftist brúnin á Ribéry .
" Þetta var grín .
Ég er bara að stríða þér ! " Aldrei séð svona fyrirbæri Hermt er að kynleg athafnasemin hafi komið flatt upp á hina þýsku félaga hans .
" Ég held svei mér þá að þeir hafi aldrei séð fyrirbæri eins og mig , sem skellir upp úr og slær á létta strengi , " sagði Frakkinn í léttum dúr við fréttastofuna AFP .
Ribéry er ekki bara skemmtilegur utan vallar , hann er algjört ólíkindatól í leik .
Sannkallað lýðyndi .
" Hann hefur allt til brunns að bera .
Hraða , snerpu , skothæfni .
Hann skorar mörk og leggur þau upp .
Það má heldur ekki gleyma því að hann kann að verjast .
Ribéry er gæddur öllum þeim kostum sem sparkendur samtímans þurfa að hafa , " segir gamla kempan úr þýska landsliðinu , Klaus Allofs .
Allofs hittir þarna naglann á höfuðið .
Ribéry er óseðjandi , er alltaf reiðubúinn að fá knöttinn .
Og hann er aldrei með hann til málamynda .
Hvert skref , hver snúningur hefur tilgang .
Aumingja varnarmönnunum þykir þeir oft vera að eltast við skugga enda fullyrðir gamli þjálfarinn hans hjá Lille , Jean-Luc Vandamme , að Ribéry sé þrisvar sinnum fljótari að lesa leikinn en dauðlegir leikmenn .
Það er ómetanlegur hæfileiki í knattspyrnu í dag .
Þar má engan tíma missa .
Þegar lið hans hefur knöttinn ekki í sínum röðum lætur Ribéry heldur ekki bíða eftir sér í vörninni .
Einhver sagði að hann væri Gennaro Gattuso og Gianfranco Zola bræddir saman .
Ekki fjarri lagi .
" Ég hef engan sérstakan leikstíl , " sagði Ribéry sjálfur við bandaríska blaðið The Washington Post .
" Ég legg bara af stað – og reyni að skapa usla .
" Hver sagði svo að fótbolti væri flókin íþrótt ? Eins og hraðsuðupottur Franck Ribéry fæddist 7. apríl 1983 .
Hann ólst upp við kröpp kjör í hafnarborginni Boulogne-sur-Mer í Norður-Frakklandi , líkt og Jean-Pierre Papin tuttugu árum áður , en þar um slóðir er atvinnuleysi meira en gengur og gerist .
Knötturinn fór snemma vel á tánum á honum og hið fornfræga félag Lille tók hann upp á sína arma þegar hann var þrettán ára .
Þaðan var Ribéry hins vegar látinn fara þremur árum síðar þar sem námsárangur hans var undir væntingum .
Þá er hann sagður hafa flogist linnulítið á við félaga sína .
" Það blasti við að Franck var frábær í fótbolta en það mátti ekki hafa augun af honum frekar en hraðsuðupotti .
Hann hafði alist upp á götunni , " segir einn þjálfaranna , José Pereira .
Ribéry sneri heim til Boulogne og fór að starfa með föður sínum í byggingavinnu .
Eigi að síður var hann ekki reiðubúinn að gefa drauminn upp á bátinn en það er til marks um ístöðuleysi hans á þessum árum að frá 2001 til 2004 lék hann með þremur smærri félögum í Frakklandi , US Boulogne , Olympique Alès og Stade Brestois .
Síðastnefnda félagið lék í 3. deild og þar gerði kappinn sinn fyrsta atvinnusamning .
Það mátti ekki seinna vera enda hafði hann varla til hnífs og skeiðar um þær mundir .
Slagsmál á diskóteki Vegur Ribérys óx hratt hjá Brest og árið 2004 festi fyrstudeildarlið FC Metz kaup á honum .
Minnstu munaði þó að ferillinn færi í vaskinn eftir aðeins tuttugu leiki því Metz úthýsti Ribéry eftir að hann efndi til hópslagsmála á diskóteki í bænum .
Þannig háttalag féll ekki að gildum félagsins .
En þegar neyðin er stærst er hjálpin næst .
Tyrkneska stórliðið Galatasaray ákvað að taka Ribéry upp á sína arma .
Allt lék í lyndi í fyrstu og Ribéry vann sinn fyrsta titil á ferlinum vorið 2005 , tyrkneska bikarinn .
Stuðningsmenn Galatasaray tóku Fransmanninum líka með kostum og kynjum og gáfu honum nafnið " Ferraribery " vegna hraðans .
Svo syrti að .
Galatasary hætti að greiða leikmanninum laun og eftir fjóra mánuði ákvað hann að rifta samningi sínum .
Það mál endaði fyrir gerðardómi sem komst að þeirri niðurstöðu að Ribéry hefði verið í fullum rétti vegna þess að félagið hefði ekki efnt samninginn .
Gamla stórveldið Olympique de Marseille leysti Ribéry úr hinni tyrknesku prísund .
Skemmst er frá því að segja að hann féll eins og flís við rass að l ' OM-liðinu og varð þar að þeim leikmanni sem öll heimsbyggðin þekkir í dag .
Hann er gimsteinninn Leiðin inn í franska landsliðið var greið og frá og með heimsmeistaramótinu í Þýskalandi , þar sem Frakkar hrepptu silfrið , hefur Ribéry verið í hópi fremstu sparkenda þessa heims .
" Hann er gimsteinninn í franskri knattspyrnu , " hefur sjálfur Zinedine Zidane sagt .
Og orð hans eru lög .
Ribéry er almennt álitinn arftaki Zidanes í landsliðinu .
" Það er gífurlegur heiður að vera líkt við Zinedine Zidane , " tjáði Ribéry þýska blaðinu Die Welt .
" Hann er risi meðal sparkenda , ef til vill sá besti frá upphafi .
Mig dreymir um að ná sama árangri og hann .
" Mörg stærstu félög heims fóru að sína Ribéry áhuga eftir HM í Þýskalandi og l ' OM þótti gott að geta haldið honum veturinn eftir .
Átti hann drjúgan þátt í því að liðið hafnaði í öðru sæti deildarinnar vorið 2007 á eftir hinu óvinnandi vígi , Olympique Lyonnais , sem unnið hefur titilinn sjö ár í röð .
Sumarið 2007 sá l ' OM aftur á móti sæng sína uppreidda .
Það var bara spurning hvort Ribéry færi til Englands eða Spánar .
Það kom því mörgum í opna skjöldu þegar hann ritaði undir samning við þýska stórveldið Bayern München sem eftir slæma sparktíð átti ekki einu sinni sæti í Meistaradeild Evrópu .
Bæjarar greiddu metfé fyrir leikmanninn , 25 milljónir evra .
Leikmaður ársins í Þýskalandi Ribéry tók til óspilltra málanna í Bæjaralandi og samvinna hans við miðherjana , Miroslav Klose og Luca Toni , var rómuð en þeir höfðu einnig gengið til liðs við Bayern um sumarið .
Samtals gerðu þessir þrír menn 73 mörk fyrir liðið í fyrravetur , þar af Ribéry nítján .
Varla þarf að minna nokkurn mann á það að Bayern München vann öruggan sigur í Búndeslígunni og Ribéry var valinn leikmaður ársins í Þýskalandi .
Liðið hefur ekki verið eins sprækt í vetur en er ennþá með í baráttunni um titilinn , fjórum stigum á eftir toppliði Herthu Berlin þegar tíu umferðir eru óleiknar .
Þá eru Bæjarar til alls líklegir í Meistaradeildinni en mergjað var að sjá þá taka Sporting frá Lissabon til kostanna í viðureign liðanna í sextán liða úrslitunum , 12:1 samanlagt .
Glíma þeirra við Börsunga í næstu umferð verður rafmögnuð .
Franck Ribéry hefur synt á móti straumnum .
Raunar tjáði hann The Washington Post að hann væri gangandi dæmi um það að allt geti gerst í knattspyrnu .
" Það er hægt að rísa úr öskustónni og láta drauminn rætast .
Þetta hefur allt gerst mjög hratt en núna finnst mér ég loksins vera að lifa lífinu .
" Og lífið er rétt að byrja .
Gekk íslam á hönd Undanfarinn áratug hafa helstu sparkendur Frakka verið synir innflytjenda .
Zinedine Zidane , Youri Djorkaeff , Lilian Thuram , Patrick Vieira og Thierry Henry , svo dæmi séu tekin .
Sama máli gegnir um kynslóðina sem nú er að taka við keflinu , Karim Benzema , Hatem Ben Arfa , Samir Nasri .
Í þessum hópi stingur Franck Ribéry í stúf .
Hann er " franskur Frakki " , ef svo má að orði komast enda þótt flæmskt blóð renni víða í æðum í Boulogne-sur-Mer .
Móðurmál hans telst t.a.m. ekki vera franska heldur afbrigði af henni , ch ' ti , sem menn tala þar nyrðra .
Þjóðernissinninn alræmdi Jean-Marie Le Pen hefur löngum átt erfitt með að gangast við franska landsliðinu með téða menn innanborðs og þóttist hafa himin höndum tekið þegar Ribéry kom fram á sjónarsviðið .
Hvað haldið þið að Ribéry hafi þá gert Le Pen til ama ? Hann gekk að eiga æskuástina sína , Wahibu , sem er af alsírsku bergi brotin .
Og til að bíta höfuðið af skömminni , frá bæjardyrum Le Pens séð , snerist hann í kjölfarið til íslams .
Le Pen er örugglega endanlega hættur að fylgjast með fótbolta .
Ribéry á tvær dætur með eiginkonu sinni , Hizya og Shakinez .
Óx úr grasi með múslímum Hann hefur aldrei viljað tjá sig mikið um trúskiptin .
Breska blaðið The Independent hefur þó eftir honum að hann hafi vaxið úr grasi með múslímum .
" Það var mitt val .
Enginn sagði mér að gera það .
Ástæðurnar fyrir þessu [ trúskiptunum ] eru mitt mál .
" Ribéry er sagður mjög samviskusamur múslími sem biðst fyrir fimm sinnum á dag , auk þess sem hann heldur alltaf litla bænastund áður en hann hleypur inn á völlinn .
Við trúskiptin tók hann sér millinafnið Bilal í höfuðið á bænakallara Múhameðs spámanns , Bilal ibn Rabah .
Að vera eða ekki vera Ýmsir hafa gert því skóna að Franck Ribéry endist ekki lengi í Þýskalandi .
Sviðið sé einfaldlega of lítið fyrir hann þar .
Það var svo olía á eldinn þegar Franz Beckenbauer , forseti Bayern München , gaf í skyn fyrr í vetur að leikmaðurinn kynni að hverfa frá borði í sumar .
Hann dró þau orð raunar til baka á dögunum .
Sjálfur vísaði Ribéry þessum sögusögnum á bug í samtali við þýska blaðið Bild í síðasta mánuði .
" Ég er samningsbundinn Bayern München til ársins 2011 og vil efna þann samning .
Ég er hjá frábæru félagi og nýt þess að leika í Búndeslígunni .
Mér skilst líka að stuðningsmenn félagsins vilji hafa mig hér .
Því gleymi ég ekki .
Ég hef aldrei sagt að ég vilji fara , þvert á móti vil ég leggja mitt af mörkum svo liðið geti vaxið og unnið titla .
" Ribéry var varla búinn að sleppa orðinu þegar umboðsmaður hans , Alain Migliaccio , tjáði sama blaði að vel kæmi til álita að skjólstæðingur sinn gengi í raðir Manchester United kæmi til þess að Cristiano Ronaldo yrði seldur til Real Madrid .
Ribéry hefur líka þráfaldlega verið orðaður við Barcelona en Joan Laporta , forseti katalónska félagsins , kom hins vegar af fjöllum þegar málið var borið undir hann fyrir skemmstu .
