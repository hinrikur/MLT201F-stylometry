Eftir Sigurð Ólafsson sigurdurolafsson@gmail.com Þrátt fyrir að Vesturbrúarhverfið í Kaupmannahöfn hafi á undanförnum árum gengið í nokkra endurnýjun lífdaga sem eitt helsta tískuhverfi borgarinnar eimir þó enn eftir af gamla tímanum þar .
Vissulega hafa hönnunarbúðir og hugguleg kaffihús þrengt að þeim hluta Istedgade og nálægra gatna rétt hjá aðalbrautarstöðinni sem kalla mætti rauða hverfið .
En það er nú samt þarna enn .
Þess vegna sér maður líka enn léttklæddar stúlkur standa þar á gangstéttunum .
Ekki fer framhjá nokkrum manni sem þar fer um að sá tími er liðinn að þarna séu eingöngu innfæddar konur .
Margar þeirra eru greinilega langt að komnar .
Þeir sem ekki beinlínis falast eftir konunum til fylgilags reyna kannski að gefa þessu sem minnstan gaum enda tengist þessi sjón í huga margra einni af dapurlegustu hliðum mannlífsins .
Þá finnst fólki kannski betra að horfa frekar í hina áttina og reyna síðan að gleyma öllu inni á einhverjum nýopnuðu tískubaranna í nágrenninu .
Þó líta ekki allir undan .
Ein þeirra er Michelle Mildwater félagsráðgjafi og meðferðarfulltrúi .
Michelle hefur um margra ára skeið gengið um götur " rauða hverfisins " á Vesturbrú að næturlagi til að veita útlendu vændiskonunum á svæðinu aðstoð og ráðgjöf .
Starf hennar hefur leitt til þess að fjöldi þeirra erlendu kvenna sem seldar eru mansali til Danmerkur veit að Michelle er treystandi í tilveru þar sem annars er full ástæða til að tortryggja allt og alla .
Þekkt og virt Þær skipta tugum eða hundruðum erlendu konurnar sem leita til Michelle nánast daglega með sín úrlausnarefni .
Michelle hefur einkum einbeitt sér að þeim fórnarlömbum mansals sem koma frá Afríku .
Í hópi þeirra kvenna er hún þekkt og virt fyrir sín störf og gengur undir virðingartitlinum " White African Mama " .
Starf Michelle Mildwater hefur hlotið mikla athygli í dönsku samfélagi og fyrir tveimur árum var hún valin Årets Anker , en þau virtu samfélagsverðlaun eru veitt árlega .
Þá vakti heimildarmynd um mansal , þar sem hún var í hlutverki sögumanns , mikla athygli en myndin var sýnd bæði á CNN og í dönsku sjónvarpi .
Fyrir ári síðan voru síðan stofnuð samtökin Hope Now í kringum starfsemi Michelle og starfa þau í hennar anda að því að vera fórnarlömbum mansals í Danmörku innan handar og vekja athygli á málstað þeirra .
Mikilvægt að þekkja heimaslóðirnar Sérstaða Michelle meðal þeirra sem tengjast fórnarlömbum mansals er meðal annars sú að hún hefur farið í leiðangra til margra algengustu upprunalanda mansals í Afríku .
Þar kemur Nígería oft við sögu en Michelle segir að áætlað sé að hvorki fleiri né færri en 35.000 konur frá tilteknu héraði í Nígeríu stundi nú vændi í Evrópu í kjölfar mansals .
Michelle hefur tvisvar farið til Nígeríu og þá fylgt fórnarlömbum heim aftur .
Ferðirnar hefur hún notað til þess að kynna sér þær aðstæður sem reka konurnar út í mansal en einnig til þess að reyna að gera sér grein fyrir þeim úrræðum sem möguleg eru fyrir þær konur sem snúa til baka eftir veru sína .
Þá hefur hún reynt að koma á samvinnu við aðila sem hugsanlega geta aðstoðað á upprunastaðnum .
Þegar blaðamaður mælti sér mót við Michelle var hún nýsnúin til baka úr slíku ferðalagi til Úganda og Kenía .
Skömmu eftir viðtalið var hún síðan flogin á vit sams konar verkefna í Taílandi .
Michelle segir að þessar ferðir hjálpi sér líka í samskiptum sínum við konurnar meðan þær dvelja í ánauð sinni í Danmörku .
Konurnar meta það mjög mikils að geta rætt við manneskju sem hefur komið á þeirra slóðir og kynnt sér aðstæður þeirra af eigin raun : " Ég tala við þær um hversdagslega hluti , oft tengda heimalandi þeirra .
Það er algengt viðhorf á Vesturlöndum að konurnar þrái ekkert heitar en að snúa til baka .
Það er vissulega misjafnt eftir löndum .
En þegar ég ræði við nígerísku konurnar og segi þeim að ég hafi komið til landsins þeirra þá segja þær að ég skilji þá af hverju þær vilji ekkert síður en að snúa aftur til ástandsins heima fyrir .
Öðru máli kann að gegna um konur annars staðar frá , til dæmis frá Úganda , þar sem aðstæður eru skárri .
" Úrræðagóðar og sterkar konur Nokkurn tíma getur tekið fyrir Michelle að vinna traust kvennanna .
Þar hjálpar margra ára reynsla hennar : " Traust verður til á löngum tíma og byggist á því að koma fram af fagmennsku .
Ég fer aldrei fram á neitt en greini þeim frá því hvar ég get orðið að liði .
Þær vita það líka af reynslu að samskipti við mig leiða ekki til þess að þær verði tilkynntar til yfirvalda en konurnar eru nánast í öllum tilvikum án landvistarleyfis og hafa því stöðu glæpamanns .
Þegar þær sannreyna að samskipti við mig eru vandræðalaus og jafnvel gagnleg fyrir þær þá spyrst nafn mitt út .
Þess vegna hefur síminn minn verið rauðglóandi undanfarin ár .
" Michelle segir það vera mikilvægt sinni faglegu nálgun að líta ekki á þær sem fórnarlömb : " Vissulega eru þær fórnarlömb mansals .
Hins vegar eru samskipti mín við þær á faglegum grundvelli .
Ef ég liti fyrst og fremst á þær sem fórnarlömb þá mundi það valda þeirri hugmynd að ég væri einungis að veita þeim hjálp .
Ég vil ekki líta svo á .
Í mínum huga eru þær úrræðagóðar og sterkar konur sem staðið hafa af sér líkamlegar og andlegar raunir sem Vesturlandabúar myndu aldrei umbera .
" Allsleysi og örvænting heima fyrir Heimildarmyndin Trapped , sem bæði hefur verið sýnd í dönsku sjónvarpi og á CNN ( og er enn aðgengileg öllum á vefsvæði CNN ) , dregur upp skýra mynd af því örvæntingarfulla ástandi sem gerir það að verkum að konurnar taka gylliboðum manna sem koma inn í þorpin og reyna að safna saman fólki til utanlandsferðar .
Ekki þarf einu sinni alltaf blekkinga við til þess að konurnar láti slag standa .
Oft líta þær einfaldlega svo á að ástand sitt geti hreinlega ekki orðið verra en það er .
Margir líta á minnstu smugur til að komast burt sem ómissandi tækifæri : " Allsleysið og örvæntingin verður líka til þess að konurnar eru ekki endilega aufúsugestir þegar þær snúa aftur til síns heima , sérstaklega ekki ef þeim hefur ekki tekist að gera upp við lánardrottna sína .
Staðreyndin er raunar sú að ekki er óalgengt að fjölskyldurnar standi sjálfar fyrir því að konurnar eru seldar mansali .
" Vel skipulögð og ábatasöm iðja Stóraukinn straumur afrískra kvenna sem hnepptar eru í kynlífsþrældóm í Evrópu skrifast að einhverju leyti á alþjóðastrauma í fólksflutningum yfirleitt .
Í tilviki Nígeríu nýta aðilar í undirheimunum sér gamalgrónar viðskiptarásir til Ítalíu og Spánar : " Þegar sala á löglegum varningi fellur niður fara glæpahringir að selja ólöglegan varning eftir sömu leiðum , " segir Michelle .
" Þeir hafa fyrir nokkru komist að því að verslun með konur í kynlífsþjónustu er ábatasöm iðja .
Þar ofan á bætist að auðvelt er að nýta sér neyð kvennanna með því að láta þær taka á sig himinháar fjárhagslegar skuldbindingar fyrir flutninginn og þann greiða að koma þeim inn á evrópskan vinnumarkað .
Fyrst um sinn voru afrísku konurnar fyrst og fremst í Suður-Evrópu en aukinn fjöldi þar hefur stuðlað að því að glæpahringirnir leita æ norðar í álfuna .
Á Norðurlöndunum er Danmörk nokkurs konar miðstöð mansals í kynlífsþjónustu þar sem vændi er hér er stundað fyrir opnari tjöldum en annars staðar á svæðinu .
" Michelle lýsir því hvernig stúlkurnar eru sviptar öllu valdi gagnvart skuldunautum sínum : " Glæpahringirnir sem standa að flutningum hafa heljartak á stúlkunum .
Svíkist þær undan á einhvern hátt þá hafa þær verra af .
Undirliggjandi er líka alltaf sú hótun að meðlimir fjölskyldu og ástvinir verði illa úti ef konurnar hlýða ekki yfirboðurum sínum í einu og öllu .
Ofan á þetta bætist að nígerísku stúlkurnar eru flestallar mjög trúaðar .
Glæpahringirnir múta vúdú-prestum til að standa með sér í að beita hótunum um að guðdómleg öfl beiti þær konur refsingum sem ekki standi fullkomlega við sitt .
" Að sýna sig og dyljast Stúlkurnar lifa raunar í margföldum ótta .
Ekki bara þurfa þær að leggja sig í líma við að uppfylla ströng skilyrði dólganna sem þær standa í skuld við , því að þær þurfa í leiðinni að forðast að lenda í klóm yfirvalda í því landi þar sem þær dveljast ólöglega .
Það að forðast báða þessa hramma , þar sem bæði þarf að sýna sig og dyljast , getur verið ansi snúin jafnvægislist .
Michelle segir að á síðari árum hafi það stuðningsnet sem fórnarlömbum mansals í kynlífsþjónustu stendur til boða stórbatnað í Danmörku .
Hins vegar séu dönsku innflytjendalögin stóra vandamálið : " Lögum samkvæmt eru konurnar settar í flokk ólöglegra innflytjenda og fá þar af leiðandi stöðu glæpamanna .
Þær eru settar í fangelsi eða lokaðar flóttamannabúðir .
Ég heimsæki þær reglulega þangað .
" Michelle segir að fangavistin og glæpastimpillinn leggist mjög þungt á þær flestar : " Konurnar líta á fangavistina sem gríðarlega refsingu .
Fangavist er jú í eðli sínu refsing .
Þetta hefur leitt til geðrænna vandamála hjá sumum þeirra .
Það sem eykur á skelfingu þeirra í fangavistinni er sú skömm sem því fylgir og sú staðreynd að oft líta afrísku konurnar á fangelsi sem harða guðlega refsingu og það eykur enn á örvinglan þeirra .
Allt bætist það ofan á þá útskúfun sem þær hafa þegar orðið fyrir í mansalsferlinu öllu .
" Erfitt viðfangsefni Michelle segir að mansal sé alltaf stórlega vanmetið að umfangi í öllum opinberum gögnum .
Það að vega að rótum þess sé gríðarlega stórt og mikið verkefni .
Að mati Michelle tengist þetta því að lokum misskiptingu gæða heimsins og því valdaójafnvægi sem hún leiðir af sér .
Lítil , fjárvana grasrótarsamtök í Kaupmannahöfn eiga ef til vill erfitt með að snúa þeirri þróun við upp á eigin spýtur .
Michelle segist enn fremur hreinlega ekki vera viss um það hvort hin svokallaða " sænska leið " þar sem kaup á vændi eru gerð glæpsamleg muni leiða til betri stöðu fórnarlamba mansals .
Það kunni að leysa ýmis vandamál en leiði jafnframt til annarra .
Í tilviki afrísku kvennanna sem hún er í mestum samskiptum við breyti það þó ekki endilega öllu enda séu þær eftir sem áður ólöglegir innflytjendur og þurfi því eftir sem áður að dyljast fyrir yfirvöldum .
Mikilvægt að breyta innflytjendalöggjöf Það sem Michelle segir þess vegna einkum vera aðkallandi í tilviki fórnarlamba mansals í danska kynlífsgeiranum er að breyta innflytjendalögum þannig að þær séu ekki meðhöndlaðar sem glæpamenn þegar þær eru gripnar : " Í augnablikinu eru þessi mál til nánari skoðunar hjá yfirvöldum .
Það virðist til dæmis vera að renna upp fyrir þeim að það er mikill misskilningur að konurnar sjálfar kjósi helst að snúa heim aftur .
Því eru konurnar ekki þvingaðar eins oft til heimferðar eins og er .
Varanlegar lausnir virðast hins vegar ekki vera í augsýn .
" Michelle vonast til þess að geta haldið áfram að þróa og auka faglega þjónustu í þágu hins fjölskrúðuga hóps þeirra viljasterku en þó réttlausu kvenna sem evrópskir kúnnar og sölumenn fólks sameinast um að misbeita valdi sínu á : " Ég er loksins , nú á miðjum aldri , búin að finna mér hlutverk þar sem hæfileikar mínir njóta sín til fullnustu .
Og ég hætti því ekki svo glatt ! " 