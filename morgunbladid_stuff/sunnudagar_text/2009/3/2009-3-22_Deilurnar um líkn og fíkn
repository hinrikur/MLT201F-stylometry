Eftir Kristján Jónsson kjon@mbl.is Er hægt að tala um hass og önnur fíkniefni í sömu andrá og eitthvað gott , til dæmis að líkna sjúkum ? Svo sannarlega .
Morfín , sem unnið er úr valmúa eins og ópíum , er misnotað af fíklum en samt finnst okkur sjálfsagt að nota þetta sama efni til að lina þjáningar sjúkra .
Og sum fíkniefni eru lögleg .
Við setjum hömlur við notkun áfengis en bönnum það ekki þótt svo róttæk lausn hafi einu sinni verið reynd um hríð í mörgum löndum , þar á meðal Íslandi .
Stjórn Baracks Obama Bandaríkjaforseta hefur markað nýja stefnu varðandi kannabislyfin .
Eric Holder dómsmálaráðherra sagði í vikunni að framvegis myndu yfirvöld almennt ekki höfða mál gegn þeim sem seldu eða notuðu á sjúkrastofnunum lyf unnin úr kannabis-efnum .
Nú yrði sett í forgang að berjast gegn þeim stofnunum sem brytu fíkniefnalöggjöfina með grófum hætti , t.d. með því að starfa sem leppfyrirtæki fyrir fíkniefnasala .
" Það eru þannig fyrirtæki og fólk sem við munum ráðast á , " sagði ráðherrann .
Ýmsir talsmenn borgaralegra réttinda og þeirra sem vilja heimila notkun lyfjanna sögðu að um þáttaskil væri að ræða .
Fram til þessa hefur ríkisstofnunin sem berst gegn ólöglegum fíkniefnum , DEA , gengið hart fram gegn slíkri sölumennsku og meðferð og lokað stofnununum með lögregluvaldi .
Gilti þá einu þótt sum sambandsríkin hafi í mörg ár leyft takmarkaða notkun á kannabis-lyfjum .
Alríkislög sem banna alla notkun á kannabis voru sögð skáka lögum einstakra ríkja .
En þessar deilur tengjast óhjákvæmilega viðkvæmum deilum um fíkniefni almennt og baráttunni gegn misnotkun þeirra .
Hvort greina skuli á milli stórhættulegra fíkniefna og síður hættulegra , hvort áfengi sé á einhvern hátt öðruvísi og hættuminna en önnur fíkniefni .
Á að heimila fólki að nota kannabis og reyna þannig að sporna við ofsagróðanum sem glæpamenn um allan heim hafa af ólöglegum viðskiptum með efnið ? Og hver ætti að fá að selja , ríkið eða bara valdir einstaklingar ? Myndi lögleiðing ekki verða til að auka notkunina ? Hollendingar hafa leyft sölu á kannabisefnum á veitingahúsum en hafa nú takmarkað fjölda húsa sem fá að selja fyrir opnum tjöldum .
Málið er umdeilt í landinu .
Tjón og tilfinningar Misnotkun kannabisefna er vandi sem veldur endalausum deilum og tilfinningar þeirra sem hafa orðið vitni að hörmungum fíkla og jafnvel misst ástvini spila þar stórt hlutverk .
Grjótharðar staðreyndir eins og þær sem komu fram í sérfræðingaskýrslu Alþjóðaheilbrigðisstofnunarinnar árið 2000 , snerta fáa .
Sérfræðingarnir bentu á að ef fólk vildi sporna við dauðsföllum vegna fíkniefna ætti að setja baráttu gegn áfengi í forgang : Um fimm milljónir manna deyja árlega í heiminum af völdum áfengis , aðeins um 200 þúsund af völdum allra annarra fíkniefna samanlagt .
Og félagslega tjónið af áfengi er miklu meira en af kannabis .
Bann er samt það sem flest ríki nota til að sporna við kannabisefnum .
Aðrir mótmæla og segja að kannabis , sem er ekki líkamlega vanabindandi en hægt er að ánetjast andlega , sé oft inngöngudyrnar í heim sterkra fíkniefna .
Endalausar deilur eru síðan um það hvort hið sama megi ekki segja um áfengi en seint verður hægt að komast að niðurstöðu sem allir samþykkja .
" Margir tortryggnir " Skoðun Matthías Halldórsson Við höfum enga möguleika á því núna að nota kannabis-efni til lækninga hérlendis , þetta er ekki skráð sem lyf hér , " segir Matthías Halldórsson landlæknir .
" Að vísu er hægt að flytja inn lyf á undanþágu , þar sem kannabis er til sem lyf í töfluformi annars staðar í heiminum .
Ég tel að umsókn af því tagi yrði tekin til athugunar ef læknir rökstyddi að sjúklingur hefði verulegt gagn af að nota kannabislyf .
Margir eru tortryggnir gagnvart kannabisi vegna misnotkunarhættu , en í völdum tilvikum sé ég enga ástæðu til að hræðast notkun , t.d. við ógleði hjá krabbameinssjúklingum , sem verkjalyf eða við vissum taugasjúkdómum .
" -Er ákveðin fælni í umræðum sem tengjast þessum efnum ? " Já , og það gildir um mörg lyf .
Til dæmis um rítalín sem er mjög gott lyf fyrir ofvirk börn .
Sumt fullorðið fólk misnotar hins vegar rítalín og sprautar efninu í sig , en tekur það ekki í munninn og skammtarnir eru miklu stærri en þeir sem læknar beita .
Þá koma fram vímuáhrif , sem fólk finnur ekki fyrir þegar lyfið er tekið á réttan hátt .
Mér finnst að fólk eigi ekki að einblína á ávanahættu þessara efna og hvernig þau eru misnotuð ef hægt er að nota þau í góðum , læknisfræðilegum tilgangi og fyllstu varúðar gætt .
Flestir geta öðru hverju fengið sér glas af víni án þess að verða alkóhólistar .
Það er heldur ekki nema brot af öllu því fólki sem notar slík lyf sem verður háð þeim .
Langvinn notkun kannabisefna er nú talin skaðlegri andlegri heilsu en talið var fyrir einum til tveimur áratugum , en þau eru ekki jafn ávanabindandi og morfín , svo dæmi sé tekið .
" -Er hræðsluáróður gegn fíkniefnum hættulegur , getur hann haft öfug áhrif á t.d. unglinga ? " Já .
Unglingar sjá auðveldlega að sumir geta notað þessi efni án þess að ánetjast þeim .
Auðvitað er það alveg rétt að ef maður prófar þau alls ekki verður maður ekki háður þeim og það er besta vörnin .
En áhættan er ekki alltaf eins mikil og menn vilja vera láta .
Hræðsluáróður getur snúist upp í andhverfu sína .
Unglingarnir hætta að trúa nokkru sem við segjum þegar þeir sjá að þetta stemmir ekki .
Staðreyndir eru alltaf bestar .
" Viðmælandi er landlæknir .
Stiklur Stjórn Franklins D. Roosevelts Bandaríkjaforseta bannaði notkun á kannabis til lækninga árið 1937 .
En samþykkt var í þjóðaratkvæði í Kaliforníu fyrir 13 árum að leyfa með skilyrðum notkun lyfja úr kannabisefnum og alls heimila 13 sambandsríki nú slíka notkun .
Oft er mótmælt við sjúkrastofnanir þar sem alríkislögreglan hefur stöðvað sölu og notkun á lyfjunum , þjáðir sjúklingar og aðstandendur þeirra hafa krafist þess að fá að nota lyfin .
Eftir sem áður er algerlega bannað samkvæmt alríkislögum í Bandaríkjunum að eiga , rækta , nota , kaupa eða selja kannabisefni sem fíkniefni .
En misjafnt hve hart er gengið fram í því að gera upptækt lítið magn til einkanota .
Orðin hass eða marijúana eru notuð yfir fíkniefni sem unnin eru úr kannabisjurtinni , heitið fer eftir því hvaða hluti jurtarinnar er notaður , einnig er unnin úr henni hassolía .
Önnur heiti á kannabisefnum eru hampur , gras og jónur .
Oftast er efnið reykt .
Virka efnið í verkjalyfjunum umdeildu er tetrahydrocannabinol .
Kannabis hefur verið notað í þúsundir ára , fyrst í Asíu .
Enska orðið assassin ( launmorðingi ) er dregið af orðinu hashish en íslamskir ofsatrúarmenn og launmorðingjar í arabalöndum á miðöldum voru sagðir nota efnið .
Kannabis slævir þó oftast fólk .
Bandaríska leyniþjónustan gaf föngum kannabis í seinni heimsstyrjöld til að gera þá meðfærilegri í von um að geta veitt upp úr þeim leyndarmál .
