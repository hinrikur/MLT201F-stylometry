Í kvöld er á dagskrá Ríkissjónvarpsins Sjónleikur í átta þáttum , sem fjallar um leikið efni í sjónvarpinu .
Eins og í öðrum þáttum sem rifja upp gömul verk , mörg hver tímamótaverk , minnast kvikmyndagerðarmennirnir stundum viðbragða almennings .
Oftar en ekki mun almenningur hafa verið hálfhvumsa yfir viðkomandi verki .
Sumir móðgaðir , enn aðrir reiðir .
Ekki hafi mátt gagnrýna stöðu kvenna í samfélaginu , firringu í mannlegum samskiptum eða eitthvað annað .
Blaðamaður hefur áhyggjur af því að í dag kippi sér enginn upp við verk sem ögra ríkjandi gildum .
Ætli viðkvæðið sé ekki frekar hvað það sé nú frábært hjá krúttlega leikstjóranum að ögra öllum þessum gildum .
Líklega verða engin sérstök viðbrögð við hryllingsmyndinni Reykjavík Whale Watching Massacre , annað en að hún sé jákvætt frumkvöðlastarf og mögulega gjaldeyrisskapandi .
Þetta er auðvitað slæmt .
Eftir þrjátíu ár verða þessir kvikmyndagerðarmenn kallaðir í viðtal til að greina áhrif verka sinna á samfélagið .
Þá mun teljast ófullnægjandi að áhrifin hafi verið hverfandi og flestum alveg sama .
Einhver þarf að taka að sér að hrækja á leikstjórann .
Önundur Páll Ragnarsson 