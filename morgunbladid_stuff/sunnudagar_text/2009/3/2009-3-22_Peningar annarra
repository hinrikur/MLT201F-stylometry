Fulltrúar erlendra lánastofnana sem fjármögnuðu að stórum hluta starfsemi íslensku viðskiptabankanna krefjast þess ekki að íslenskir skattgreiðendur borgi skuldirnar .
Þeir standa og falla með ákvörðun um hverjum þeir lána á hverjum tíma .
Hins vegar hafa þessir lánardrottnar haft fullt tilefni til að vera tortryggnir í garð íslenskra stjórnvalda sem tóku yfir stjórn bankanna í krafti neyðarlaganna í október 2008 .
Ekki nóg með að kröfuhafar hafi átt erfitt með að fylgjast með og gæta hagsmuna sinna við uppgjör eigna bankanna heldur var leikreglunum breytt eftir á og innistæðueigendur settir fram fyrir aðra kröfuhafa .
Röð kröfuhafa er veigamikið atriði þegar ákvörðun er tekin um það hverjum skal lána , hvenær og á hvaða kjörum .
Því eiga þessir aðilar erfitt með að sætta sig við ákvarðanir stjórnvalda .
Neyðarlögin voru vissulega réttnefni .
Það ríkti neyðarástand í íslensku efnahagslífi í októberbyrjun .
Markmið ríkisstjórnarinnar var að koma í veg fyrir skelfingu meðal fólksins í landinu ; gefa fyrirheit um tryggðar innistæður og halda greiðslukerfinu gangandi .
Hins vegar ríkti algjört fálæti í garð hinna erlendu kröfuhafa .
Frá upphafi áttu þeir heimtingu á að vera vel upplýstir um framgang mála svo þeir gætu fullvisað sig um að íslensk stjórnvöld væru ekki að hlunnfara þá .
Margeir Pétursson , stjórnarformaður MP banka , sagði í viðtali við Morgunblaðið fyrir skemmstu að sér þætti sárt að bankar á meginlandi Evrópu , sem hefðu verið hér í viðskiptum áratugum saman og lánað fyrir gífurlegum umbótaframkvæmdum , sætu eftir með sárt ennið .
Það væri vont fyrir Íslendinga að hafa ekki staðið undir trausti þeirra .
Mörg umbótamál í endurreisn Íslands byggjast á þeirri forsendu að aðgangur fyrirtækja að lánsfé verði greiðari í náinni framtíð .
Gylfi Zoëga prófessor hefur sagt að án aðgangs að erlendu fjármagni sé engin framtíð .
Margir héldu reyndar að við værum á réttri leið þangað til , að því er virðist , illa rökstudd ákvörðun um yfirtöku á Straumi fjárfestingarbanka var tekin .
Hún lagðist illa í kröfuhafa .
Eins og kom fram í viðskiptablaði Morgunblaðsins á fimmtudaginn undirbúa erlendir kröfuhafar málsókn á hendur stjórnvöldum og bönkunum vegna neyðarlaganna .
Vísasta leiðin til að þeir láti reyna á lögmæti laganna er að þeir fari ósáttir frá borði hér á landi .
Það er full ástæða fyrir stjórnvöld til að gefa þessu gaum og búa sig undir dómsmál strax .
Einnig þarf að huga því hvort greiðslumiðlun við útlönd verði trygg gangi þetta eftir .
Í Morgunblaðinu í gær er sagt frá frumvarpi sem viðskiptaráðherra hefur lagt fram á Alþingi til að bæta stöðu kröfuhafa .
Samþykkt frumvarpsins væri mikilvægt skref í áttina að því að vinna eins vel úr gríðarlega erfiðri stöðu og hægt er .
Þó einhver tími líði þangað til alþjóðlegir lánsfjármarkaðir fari í gang aftur má ekki langur tími líða í viðbót þangað til Íslendingum verður treyst aftur fyrir peningum annarra .
Sanngirni í garð erlendra kröfuhafa er lykilatriði í því ferli .
