Eftir Ingibjörgu B. Sveinsdóttur ingibjorg@mbl.is MAGDALENA Dubik , nýkjörin ungfrú Reykjavík , stefndi ekki að því að taka þátt í fegurðarsamkeppni þegar hún gerði hlé á námi sínu í fiðluleik í listaháskóla í Hannover í Þýskalandi nú á vorönninni og kom heim .
Þar sem ekki er auðvelt að vera námsmaður erlendis í kreppunni ákvað hún að nota tækifærið til að ljúka stúdentsprófi en það þarf hún að gera til að komast í læknisfræði eins og hún stefnir að og til þess að fá lokagráðu í tónlistarnáminu .
" Það var vinkona mín sem spurði mig hvort ég gæti ekki hugsað mér að taka þátt og ég hugsaði af hverju ekki .
Ég hef ekki heyrt neitt nema gott um keppnina og leit á þetta sem skemmtilega tilbreytingu og reynslu , " segir Magdalena .
Hún var ekki nema 16 ára þegar hún hóf nám í fiðluleik við Listaháskóla Íslands en þá hafði hún leikið á fiðlu frá því að hún var átta ára .
Hún segist hafa verið sett snemma í fiðlunám þar sem foreldrarnir , sem eru pólskir , séu tónlistarfólk .
, , Ég lærði hjá Guðnýju Guðmundsdóttur og fór sem skiptinemi í listaháskóla í Hannover .
Ég spilaði einleik með Sinfóníuhljómsveit Íslands þegar ég var 17 ára og eftir það fór ég beint út og hef verið í námi í Hannover sl. þrjú ár .
" Samtímis fiðlunáminu var Magdalena í fjarnámi í Fjölbrautaskólanum við Ármúla .
" Mér finnst rosalega gaman í skóla og mér gengur vel , " segir hún .
