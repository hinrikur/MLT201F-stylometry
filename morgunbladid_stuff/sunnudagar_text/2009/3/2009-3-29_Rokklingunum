Eftir Ingveldi Geirsdóttur ingveldur@mbl.is Fyrirmyndin að Rokklingunum var Mini Pops frá Englandi .
Það var hugdetta að athuga hvort það væri hljómgrunnur fyrir svipaðri hugmynd með íslenskum dægurlögum og íslenskum börnum , " segir Birgir Gunnlaugsson , stofnandi Rokklinganna .
Þetta var árið 1988 og rak Birgir þá BG-útgáfu og hafði verið að gefa út kassetturnar Barnaleikir .
" Krakkarnir mínir voru þá í Seljaskóla og ég forvitnaðist um það innan kórsins hvort þar væru krakkar sem vildu syngja inn á svona snældu .
Þá myndaðist sá kjarni sem síðan varð Rokklingarnir .
Síðan auglýstum við eftir krökkum í viðbót , fórum í gegnum 200-300 umsækjendur og völdum úr þeim fimm sem bættust við þau 5 eða 6 sem ég var þegar með úr kór Seljaskóla .
Svo var alltaf smá kjarni þar fyrir utan sem myndaði kór .
Ætli það hafi ekki verið rúmlega tuttugu krakkar sem komu að öllum plötunum , hópurinn sem telst vera hinir eiginlegu Rokklingar , " segir Birgir .
Fyrsta Rokklingaplatan kom út árið 1989 og urðu þær þrjár í heildina á þremur árum .
Eftir þriðju plötuna selur Birgir útgáfu sína til Skífunnar og þá deyja Rokklingarnir út .
Leitað eftir sjarma Að sögn Birgis þurftu þeir sem vildu vera Rokklingar að hafa náttúrulega hæfileika til að geta sungið og einhvern sjarma í röddinni auk þess að vera frjálst og óheft barn .
" Þetta snerist um einhver sérkenni í blæbrigðum raddarinnar og hvernig barnið upplifði lagið sem það var að syngja .
Þó að það væru einhver mistök og ekki alveg hreinir tónar , var það látið lifa á plötunum og það finnst mér hafa verið sá þáttur sem höfðaði mest til barnanna sem voru að hlusta , þau fundu sjálf sig í þessu , gátu sungið og dansað með .
" Birgir segir Rokklingana hafa orðið mikið frægari en hann bjóst við .
" Það kom okkur öllum mjög á óvart hvað þetta varð að mikilli sprengju .
" Rokklingaklúbbur og skóli Með útgáfu fyrstu plötunnar var Rokklingaklúbburinn stofnaður til að svara kalli aðdáenda .
" Það þurfti líka að minnka álagið á heimilum þessara barna sem voru í Rokklingunum en sum þurftu nánast að fara í felur og fá önnur símanúmer vegna vinsælda .
Krakkarnir komu saman á skrifstofunni hjá mér um tvisvar í mánuði og skrifuðu á myndir og svöruðu aðdáendabréfum .
Klúbburinn lifði út aðra plötuna en fór svo að dala og var lagður niður .
" Rokklingaskóli var líka stofnaður í samstarfi við Jazzballettskóla Báru .
" Það er í aðdraganda annarrar plötunnar sem ég og Bára opnum Rokklingaskólann .
Það var í raun og veru til gamans gert því það voru svo margir krakkar sem vildu læra að vera eins og Rokklingarnir .
Þeim var kennt að dansa og syngja , þau fóru í stúdíó og sungu við sama undirspil og Rokklingarnir og að lokum var nemendasýning sem var tekin upp á vídeó og þar fengu allir nemendurnir myndband af sér syngjandi sinn part af Rokklingalögunum .
" Ekki aftur Eins og gefur að skilja á Birgir sitt uppáhalds Rokklingalag .
" Ég held að " Nína og Geiri " standi upp úr á öllum ferlinum , bæði myndbandið og söngvararnir sem sungu það voru alveg kostulegir .
" Jibbí jey " varð líka gríðarlega vinsælt hjá krökkunum og dansinn við það , " segir Birgir sem gæti ekki hugsað sér að setja álíka grúppu saman aftur .
" Ég er þeirrar trúar að ef maður gerir eitthvað sem heppnast svona vel sé ekki hægt að endurtaka það .
" Mini Pops MINI POPS var sjónvarpsþáttur sem fór í loftið á Channel 4 í Bretlandi árið 1983 .
Þátturinn var fyrir börn og í honum sungu börn nýja sem gamla poppslagara í litskrúðugu setti .
Börnin sem voru valin í þáttinn úr áheyrnarprufum máttu ekki vera vön því að koma fram .
Þau voru á aldrinum 8 til 12 ára og voru vanalega klædd og máluð eins og þeir sem fluttu lagið , sem þau sungu , upphaflega .
Hugmyndina að Mini Pops átti Martin Wyatt .
Þátturinn sló í gegn en fékk mikla gagnrýni fyrir að láta ung börn syngja lög sem innihéldu jafnvel kynferðislega grófa texta .
Mini Pops gaf út sjö plötur á árunum 1982-1989 og urðu þær hvergi eins vinsælar og í Kanada .
Árið 2005 sýndi Channel 4 heimildarmynd sem hét Hvað varð um Mini Pops ? Þar var saga þáttanna rakin og birt viðtöl við fyrrverandi Mini Pops-meðlimi eins og þeir eru í dag .
Söng Nínu og Geira Ég var í Rokklingunum frá upphafi til enda og var aðeins á sjöunda ári þegar ég byrjaði , " segir Ástrós Elísdóttir sem á ömmu sinni að þakka að hún var valin í Rokklingana .
" Það var auglýst eftir krökkum sem vildu syngja inn á plötu í DV , amma mín sá þetta og hringdi í mömmu .
Hún gaf mér leyfi , svo ég fór , söng eitt lag og komst inn .
Við Gunnar [ Örn Ingólfsson ] vorum yngst á fyrstu plötunni .
Þau elstu voru um 12 ára og ég man að þau voru voða góð við mig .
" Ástrós fannst gaman að vera í Rokklingunum og segir margt standa upp úr frá þessum tíma .
" Við fórum á hverju ári í sjónvarpsþáttinn Á tali með Hemma Gunn og fyrsta árið var einmitt tekið viðtal við mig .
Þá þótti okkur gaman að hitta fræga fólkið sem kom líka fram í þáttunum , t.d. Lindu P. og Ladda , og við fengum eiginhandaráritanir hjá þeim .
" Spurð hvort henni finnist skammarlegt að hafa verið í Rokklingunum segir Ástrós að það finnist henni ekki í dag .
" Ég kannski skammaðist mín stundum fyrir þetta á unglingsárunum þegar sjálfstraustið var minna og verið var að stríða mér á þessu .
En annars þykir mér þetta bara skemmtilegt í dag .
" Ástrós er líklega þekktust fyrir það í Rokklingunum að syngja Nínu í laginu " Nína og Geiri " sem varð eitt það vinsælasta með Rokklingunum .
Söngurinn hefur fylgt henni alla tíð síðan , hún lærði djasssöng hjá FÍH í nokkur ár og er núna að taka sjöunda stigið í klassískum söng í Domus Vox .
Á hrúgu af gull- og platínuplötum Bragi Þór Valsson er virðulegur á fyrsta plötuumslagi Rokklinganna , eins og hljómsveitarstjóri .
Það er kannski ekki tilviljun að í dag er hann með masterspróf í kórstjórn , útskrifaður klarenettuleikari og menntaður í söng .
Bragi var í Rokklingunum allan tímann , frá tíu til þrettán ára aldurs , og var fenginn í þá úr kór Seljaskóla .
" Það var allt í kringum sjálfa tónlistina í Rokklingunum mjög skemmtilegt , enda átti ég met í einsöng á plötunum , en að vera Rokklingur gerði lífið ekki auðvelt .
Ég skipti um skóla á tímabilinu og lenti í svolitlu einelti í nýja skólanum .
Upp á það að gera var þetta leiðinlegt en ég lærði gífurlega mikið af þessu tónlistarlega .
" Bragi segir að vertíðin hafi aðallega verið fyrir jólin .
" Við fengum samt lítið sem ekkert borgað , held að það hafi verið 5000 kr. á hverja plötu fyrir margra tuga tíma vinnu .
" Spurður hvað standi upp úr frá Rokklingatímanum svarar Bragi : " Í sjálfu sér bara þessi reynsla , ég á hrúgu af gull- og platínuplötum sem ég á líklega aldrei eftir að toppa , " segir Bragi sem söng síðar í Heimskór æskunnar , frá 19 til 23 ára , og var meðlimur í hljómsveitinni Smaladrengirnir .
VEFVARP mbl.is Að vera Rokklingur var merkileg reynsla .
