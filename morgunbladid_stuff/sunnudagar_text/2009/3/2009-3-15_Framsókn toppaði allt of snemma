Eftir Agnesi Bragadóttur agnes@mbl.is M örgum framsóknarmönnum finnst að allt of langt sé í kosningar , sem fara fram 25. apríl nk ..
Saxast hefur á fylgi flokksins , frá því að það mældist mest í janúar , að afloknu flokksþingi .
Það er þekkt líkingamál úr keppnisíþróttum , að miða æfingar sínar við það , " að toppa á réttum tíma " , þ.e. að vera í besta mögulega ásigkomulagi , þegar mikilvægasta keppnin brestur á .
Það að toppa á réttum tíma hefur reynst mörgum íslenskum íþróttamanninum þrautin þyngri og þeim hefur oft verið legið á hálsi , fyrir að toppa of snemma og vera svo langt frá sínu besta , þegar til keppni er mætt .
Raunar má segja að Framsókn hafi toppað allt of snemma , því eftir flokksþing Framsóknarflokksins í janúarmánuði , þar sem m.a. var kjörinn nýr formaður , Sigmundur Davíð Gunnlaugsson , rauk fylgi Framsóknar upp og mældist meira en það hefur gert um árabil , eða 17,2% , samkvæmt skoðanakönnun Markaðs- og miðlarannsókna ehf. ( MMR ) , sem gerð var í kjölfar flokksþingsins .
Framsókn hafði í þjóðarpúlsi Gallups í desember mælst með 8% fylgi .
En Adam var ekki lengi í Paradís og Framsókn ekki lengi í sjöunda himni , því þremur vikum síðar var strax byrjað að fjara undan Framsókn og hún mældist með 14,9% í könnun MMR og í könnun Capacent Gallup viku síðar hafði fylgið enn dalað og mældist 12,8% .
Í byrjun mars mældist Framsókn , einnig hjá Capacent Gallup , með 12,6% fylgi .
Skoðanakönnun MMR , sem greint var frá í Morgunblaðinu 7. mars sl. , sýndi að enn hafði fylgi Framsóknar dalað og mældist 10% .
sl. fimmtudag hresstist Eyjólfur þó því fylgið tosaðist aðeins upp , samkvæmt Gallup og mældist vera 12,6% .
Óhressir með Samfylkinguna Af samtölum blaðamanns við framsóknarmenn undanfarna daga má ráða , að margir þeirra naga sig nú í handarbökin og iðrast þess sárlega að hafa boðið Samfylkingu og Vinstri grænum upp á að verja minnihlutastjórn þessara flokka vantrausti fram að kosningum .
Raunar mun Sigmundur Davíð Gunnlaugsson hafa orðið fyrir miklum vonbrigðum með það hvernig til hefur tekist , frá því að ríkisstjórn Samfylkingar og Vinstri grænna tók við .
Ef marka má frásagnir úr hans herbúðum , þá beinist gagnrýni hans og framsóknarmanna sem hann styðja einkum að samstarfi við Samfylkinguna , Ingibjörgu Sólrúnu og Jóhönnu Sigurðardóttur .
Þar á bæ telja menn að mun meiri heilindi hafi verið af hálfu Steingríms J. og vinstri grænna .
Eftir á að hyggja munu Sigmundur Davíð og hans stuðningsmenn telja að besti kosturinn hefði verið að mynda þjóðstjórn og rétt hefði verið að bjóða Steingrími J. að leiða þá stjórn .
Virðast margir framsóknarmenn telja , að þetta tilboð formanns flokksins til vinstri flokkanna tveggja hafi verið vanhugsað gönuhlaup , sem kunni að kosta Framsókn mikið , þegar að kosningum kemur .
Sennilega muni afleiðingarnar verða þær , að sú endurreisn Framsóknar , sem framsóknarmenn sáu fyrir sér að í uppsiglingu væri , muni a.m.k. frestast um fjögur ár .
Aðrir og þá vitanlega ekki framsóknarmenn , telja að Framsókn muni brátt heyra fortíð til og hún verði ekki til í íslenskum stjórnmálum að einu kjörtímabili liðnu .
" Guð láti gott á vita ! " sagði pólitíkus sem er ekki orðlagður aðdáandi Framsóknar .
" Vitanlega var það svo , að það voru ekki bara óvænt tíðindi fyrir Sigmund Davíð sjálfan , að vera kosinn formaður flokksins .
Þetta voru óvænt tíðindi fyrir okkur flest og sum okkar vissu bókstaflega ekkert hvernig við áttum að bregðast við .
Það er okkur í fersku minni hvernig tókst til , þegar Jón Sigurðsson var kjörinn formaður Framsóknarflokksins fyrir minna en þremur árum og við upplifðum það öll , hversu erfitt það var , að hafa formann , sem í byrjun var utan þingflokksins .
Það er ekki hægt að segja að þingflokkurinn hafi í byrjun þjappað sér að baki Jóni og sömu sögu má reyndar segja um það , þegar Sigmundur Davíð var kosinn formaður , " segir gamalreyndur framsóknarmaður .
Hann telur að tilboð Framsóknar um að verja minnihlutastjórn vantrausti eigi eftir að reynast Framsóknarflokknum dýrkeypt .
Flokkurinn hafi eftir flokksþing sótt í sig veðrið og hann hafi sloppið ótrúlega vel frá umræðu um uppgjör við fortíðina og kröfum um að honum beri að axla ábyrgð af því hvernig efnahagslíf og bankakerfi hrundi í haust .
Það sé næsta ótrúlegt að Halldór Ásgrímsson , fyrrverandi formaður Framsóknarflokksins , utanríkisráðherra og forsætisráðherra , Valgerður Sverrisdóttir , fyrrverandi varaformaður , starfandi formaður , fyrrverandi bankaráðherra og utanríkisráðherra , hafi nánast ekkert komið við sögu , þegar horft er til uppgjörs vegna þess sem gerðist nú á haustdögum , því þau hafi jú setið í ríkisstjórn með Sjálfstæðisflokknum frá árinu 1995 til ársins 2007 , samtals í 12 ár .
Þeirra ábyrgð á því hvernig staðið var að einkavæðingu bankanna , setningu regluverks , eftirfylgni reglna og eftirliti , sé alls ekki minni en ábyrgð Sjálfstæðisflokksins .
Undir þessi sjónarmið taka reyndar framsóknarmenn af yngri kynslóðinni , sem telja að sjálfsskoðun og sjálfsgagnrýni Framsóknarflokksins hafi verið í skötulíki allar götur frá bankahruni .
Þeim finnst ótrúlegt að í allri þeirri sjálfsrýni sem farið hafi fram innan stjórnmálaflokkanna að undanförnu , meira og minna fyrir opnum tjöldum , fari lítið fyrir slíku innra uppgjöri í Framsókn .
Enginn sé að ræða óeðlileg tengsl fyrrum forystu Framsóknarflokksins við S-hópinn svonefnda , með Finn Ingólfsson og Ólaf Ólafsson í broddi fylkingar .
Enginn sé að benda á að Framsókn þurfi að axla ábyrgð á því að hafa vegna vinasambanda og flokkstengsla verið að hygla S-hópnum , bæði með því hvernig hann fékk að kaupa stóran hlut í Búnaðarbankanum við einkavæðingu og ekki síður þegar VÍS var selt úr Landsbankanum til sömu aðila á spottprís .
Framsóknarmaður telur að í stað þess að bjóða upp á að verja minnihlutastjórn Samfylkingarinnar og Vinstri grænna vantrausti , hefði Framsóknarflokkurinn átt að semja við Vinstri græna um að þeir og Framsókn semdu við Sjálfstæðisflokkinn og Geir H. Haarde , þáverandi forsætisráðherra , um að hann beitti þingrofsrétti sínum strax í janúarlok og boðaði til kosninga , með 45 daga fyrirvara .
Ef það hefði verið gert , hefði verið gengið til kosninga nú um þessa helgi .
" Slíkt hefði skipt miklu fyrir fylgi okkar .
Þannig hefðum við verið sjálfum okkur samkvæm , en ekki þurft að dansa þennan stöðuga línudans , ýmist með eða á móti ríkisstjórninni .
Sömuleiðis hefði slík tilhögun komið í veg fyrir að Samfylkingin næði vopnum sínum og að auka fylgi sitt á kostnað okkar , " segir hann .
Margir framsóknarmenn telja , að með því að verja minnihlutastjórn Samfylkingar og Vinstri grænna vantrausti , hafi Framsóknarflokkurinn beinlínis lagt sitt af mörkum til þess að stjórnarflokkarnir nái að styrkja stöðu sína og auka við fylgi sitt , á sama tíma og skrautfjaðrir Framsóknar , sem virtust nokkuð litríkar og lofandi eftir flokksþing , séu jafnt og þétt að reytast af flokknum .
Vilja hjóla í verðtrygginguna Framsóknarmenn hafa einnig áhyggjur af því að flokkurinn hafi fá raunveruleg kosningamál til þess að keyra á í kosningabaráttunni og að ekki séu neinir augljósir kostir , hvað varðar kosningamál Framsóknar , sem verði líkleg til þess að laða kjósendur til fylgis við Framsóknarflokkinn .
Framsóknarflokkurinn hefur svo gott sem lagt til hliðar hugmyndir Sigmundar Davíðs Gunnlaugssonar og fleiri um 20% flatan niðurskurð á íbúðalánum landsmanna .
Aðrir stjórnmálaflokkar , bæði í stjórn og stjórnarandstöðu , hafa slegið þann málatilbúnað framsóknarmanna út af borðinu sem óraunhæfan kost , lýðskrum og yfirboð sem landið hafi alls ekki efni á .
Enda hafi Framsóknarflokkurinn ekki náð neinu flugi með þessum tillögum sínum og eftirfylgni við upphaflega kynningu á hugmyndinni hafi verið afar lítil og ósannfærandi .
Nú er rætt um það innan Framsóknar hvort ekki geti verið vænlegt til árangurs að gera baráttuna gegn verðtryggingu að helsta baráttumáli flokksins .
Höskuldur Þórhallsson , ( formaður Framsóknar í fimm mínútur ! ) og fleiri hafa verið talsmenn þess að látið verði til skarar skríða gegn verðtryggingunni og hún a.m.k. afnumin eða fryst tímabundið .
Þeir hafa reifað þá hugmynd að verðtrygging væri afnumin í áföngum og byrjað yrði á að festa hana við það sem hún stóð í í júlí í fyrra , eða við bankahrun og þeir sem lengst vilja ganga segja að festa eigi verðtrygginguna við það sem hún var í ársbyrjun 2008 .
Fimmtán mínútna frægðin Sigmundur Davíð er yfirleitt vel látinn af framsóknarmönnum og þeir segja hann búa yfir ágætri þekkingu , sérstaklega á sviði skipulagsmála , en ýmsir segja hann vera bæði ákvarðanafælinn og verkkvíðinn og það sé framsóknarmönnum mikið áhyggjuefni að enn sem komið er kunni hann lítið fyrir sér í pólitík .
Hann kunni í raun og veru ekki að hrifsa andartakið og snúa umræðunni sér í hag .
Sumir framsóknarmenn segja að Sigmundur Davíð hafi átt ágætis spretti rétt eftir flokksþing og í aðdraganda stjórnarmyndunar , en síðan ekki söguna meir .
" Fimmtán mínútna frægð ( Fifteen Minutes of Fame ) dugar skammt , þegar margra vikna kosningabarátta er framundan , " sagði einn framsóknarmaður .
Þá kveðst ákveðinn hópur framsóknarmanna bíða eftir því að Sigmundur Davíð leggi spilin á borðið , hvað varðar hans eigin fjármál .
Hann hafi í tvígang lýst því yfir , að það myndi hann gera , en enn hafi hann ekki látið verkin tala í þeim efnum .
Miklar sögusagnir hafa verið um meintan auð Sigmundar Davíðs , sem að sögn greiddi háar fjárhæðir í fjármagnstekjuskatt á liðnu ári .
Bent er á að hann sé í sambúð með auðugri konu , og kannski séu menn að rugla saman fjármálum hans og sambýliskonu hans .
En þá er spurt á móti : Er ekki eðlilegt að allir frambjóðendur , sem sækjast eftir því að verða þjóðkjörnir fulltrúar fólksins á Alþingi , leggi spilin á borðið , geri hreint fyrir sínum dyrum og upplýsi kjósendur um eigna- og skuldastöðu sína og maka síns ? Eiga kjósendur ekki heimtingu á því að vita hvort hagsmunatengsl frambjóðenda eru fyrir hendi og þá hver þau eru ? Fjármál formannsins Sigmundur Davíð Gunnlaugsson , formaður Framsóknarflokksins , hefur a.m.k. í tvígang gefið til kynna frá því hann var kjörinn formaður að hann mundi upplýsa um eigin fjármál áður en gengið verður til alþingiskosninga .
– Sigmundur Davíð , viðmælendur mínir , m.a. úr röðum framsóknarmanna , eru orðnir óþreyjufullir eftir því að þú gerir það sem þú hefur sagst ætla að gera : Leggir upplýsingar um eigin fjármál á borðið .
Eiga ekki mögulegir kjósendur Framsóknarflokksins rétt á slíkum upplýsingum ? " Það er rétt , ég var fyrst spurður um þetta af blaðamanni á Fréttablaðinu , með vísan til einhverrar umræðu á Netinu og ég var heldur hvumpinn út af því .
Hins vegar er ekkert því til fyrirstöðu og raunar sjálfsagt að upplýsa um eigin fjármál .
Mig minnir að ég hafi sagt að ég ætlaði að gera það á sama hátt og þingmenn Framsóknarflokksins hafa gert .
Mér skilst að þeir séu flestir búnir að gera grein fyrir sínum fjármálum og það mun ég líka gera , " sagði Sigmundur Davíð .
– Hvenær muntu gera það ? " Þetta er nú ekki flókið mál .
Ég mun alla vega gera þetta mjög tímanlega fyrir kosningar .
" Óttast kerfishrun Framsóknarmenn eru hræddir um að kerfishrun geti blasað við íslensku efnahagslífi á næstu mánuðum .
Rökstyðja þeir áhyggjur sínar með því að ef lánshæfismat ríkisins verði lækkað um einn flokk enn , þá jafngildi það því að bréf með ríkisábyrgð verði alþjóðlega flokkuð sem " Junk Bonds " eða sem svonefnd " ruslbréf " hjá lánshæfismatsfyrirtækjum .
Það hefði í för með sér að ekkert íslenskt fyrirtæki fengi betra lánshæfismat en ríkið .
Ríkisbankarnir fengju enga erlenda lánsfjármögnun , orkufyrirtækin ekki heldur .
Því eru framsóknarmenn enn að velta fyrir sér myndun þjóðstjórnar , þar sem allur flokkaágreiningur yrði settur til hliðar og allir stjórnmálaflokkar legðust á árarnar , við að bjarga því sem bjargað verður , til þess að komast hjá kerfishruni .
Þótt þetta sé rætt innan Framsóknar , eru fáir sem hafa trú á því að þessi geti orðið niðurstaðan .
