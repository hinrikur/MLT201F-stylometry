VAKA hefur svarað gagnrýni Röskvu á ráðningu framkvæmdastjóra Stúdentaráðs .
Í svörum sínum hefur hún sakað Röskvu um lágkúru með harðri gagnrýni sinni á ráðningarferlið .
Ef það er lágkúra að krefjast þess að stúdentar heyri sannleikann er Röskva sannarlega sek. Röskvu finnst hins vegar mun verra , og meiri lágkúra , að einstaklingur hafi verið ráðinn í launaða stöðu ( með 220.000 kr. á mánuði ) fyrir það eitt að njóta hylli hjá réttum aðilum í flokknum .
Í yfirlýsingu Vökuliða kemur fram að þrjú atriði hafi orðið til þess að Jóhann var tekinn fram yfir Júlíu Þorvaldsdóttur , núverandi framkvæmdastýru SKHÍ .
I. Jóhann hafi verið sá eini sem uppfyllti allar hæfniskröfurnar á " fullnægjandi " hátt .
Röskva neitar því ekki að Jóhann hafi uppfyllt allar hæfniskröfurnar sem settar voru fram , enda sniðnar að honum persónulega .
Röskva neitar hinsvegar að hann sé talinn hæfastur umsækjanda og eins gagnrýnum við það að hvergi sé tekið fram hvernig hinir umsækjendurnir uppfylltu ekki fyrrnefndar kröfur .
Eina hæfniskrafan sem Jóhann virðist hafa uppfyllt betur en Júlía var þekking á störfum Stúdentasjóðs .
Sú krafa er í reynd hæsta máta undarleg þar sem eina aðkoma framkvæmdastjóra að sjóðnum er að borga út úr honum – með öðrum orðum bókhald ! Júlía hefur meiri reynslu af bókhaldi og er því í raun hæfari til þess að koma að sjóðnum .
II. Júlía eigi sæti í stjórn Byggingarsjóðs námsmanna og þar sé hagsmunaárekstur þar sem framkvæmdastjóri / stýra sitji stjórnarfundi Félagsstofnunar stúdenta .
Nú hafa allir stúdentar við HÍ aðgang að íbúðum á vegum BN .
Því taldi Röskva reynslu Júlíu innan stjórnar BN fremur koma stúdentum til góða , sérstaklega þar sem BN og FS eru ekki samkeppnisaðilar heldur frekar samstarfsaðilar .
Ef Vökuliðar töldu að þarna væri um hagsmunaárekstur að ræða hefðu þeir einfaldlega átt að spyrja Júlíu hvort hún væri tilbúin að segja af sér í stjórn BN .
Sem hún er .
III. Jóhann hafi getað hafið störf strax og verið tilbúinn í mikla sjálfboðaliðavinnu .
Júlía sagðist einnig geta hafið störf strax , þó að hún þyrfti mögulega að sitja nokkra fundi hjá menntavísindasviði .
Varðandi sjálfboðavinnu Jóhanns þá var , eins og kom fram í fyrri rökstuðningi Röskvu , auglýst eftir aðila í 100% starf , ekki 120% og ekki 85% .
Hitt er annað mál að hagsmunabarátta stúdenta gerist ekki á skrifstofutíma en það veit Júlía vel enda hefur hún verið viðloðandi hagsmunabaráttu stúdenta í langan tíma .
Hún var hinsvegar aldrei spurð hvort hún væri tilbúin að vinna auka sjálfboðavinnu og er því ekki hægt að hafna einhverjum á forsendum sem viðkomandi er aldrei spurður út í og fær aldrei tækifæri til að svara .
Vaka hefur reynt að slá ryki í augu stúdenta .
Hún hefur reynt að telja stúdentum trú um að það sé lágkúrulegt að benda á spillingu og léleg vinnubrögð innan okkar eigin samtaka , líkt og nú þegar kærasti formanns Stúdentaráðs var ráðinn í launaða stöðu hjá ráðinu .
Þegar ég var lítil var viðkvæði okkar krakkanna oftast " af því bara ! " þegar við gátum ekki svarað fyrir eitthvað og þannig er viðkvæði Vöku einnig nú þegar gengið er á þau .
Jóhann Már var hæfastur ! Afhverju ? Af því bara ! Tökum slík rök ekki gild .
Við verðum að losna við einkavinavæðinguna , spillinguna og hina gegndarlausu græðgi sem einkennir starfshætti meirihlutans nú og hefur litað samfélag okkar allt of lengi hér á Íslandi .
Krefjumst alvöru svara .
Og af því bara er ekki svar ! BERGÞÓRA SNÆBJÖRNSDÓTTIR , oddviti Röskvu .
Frá Bergþóu Snæbjörnsdóttur : 