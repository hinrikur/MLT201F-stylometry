12. Þú rýnir ekki í sólina .
Þú nýtur hennar Þú þarft ekki að brjóta heilann um neitt , sem hana varðar .
En þú verður að þiggja það , sem hún hefur að gefa .
Hún er lífgjafi þinn að segja má , þó að augljóst sé , að hún getur ekki tekið hjá sjálfri sér þá eigind og orku , sem til þess þarf .
Hún hlýtur að vera þiggjandi sjálf .
En hvorki það né annað , sem hana varðar , þarftu að láta heilann þinn glíma við til þess að hún geti fært þér blessun sína .
Er það ekki spurning , hvað margir væru færir um að komast langt áleiðis í því að brjóta leyndarmál hennar til mergjar með heilafimi ? Sem betur fer erum við ekki krafin um neitt vitsmunapróf til þess að mega fá þær gjafir lífsins , sem mestar eru og dýrmætastar .
Jesús minnir á það í Fjallræðunni , að Guð lætur sól sína renna upp yfir vonda sem góða .
Eins eiga vitrir sem fávísir sömu sól .
En kannski er það satt , sem sagt hefur verið : Heimskinginn og spekingurinn sjá ekki sama tré .
Einu sinni heyrði ég að kona , sem hafði farið í skemmtiferð að Gullfossi , var spurð , hvort hún hefði ekki orðið hrifin af fossinum .
Hún svaraði : " Ég held maður sé nú ekkert óvanur að sjá vatn og grjót ! " Þessi kona þurfti víst ekki að kvarta undan ytri högum sínum .
En vantaði hana ekki eitthvað ? Það er vafalaust rétt , sem íslenskur kristinn fornaldarmaður skrifaði : " Ekki stoða þeim augun , sem blint hugskot hafa .
" Við erum þiggjendur sólarinnar .
Það skiptir mestu .
Og sú einfalda staðreynd verður aldrei skýrð .
Ekki fremur en það verður nokkurn tíma skýrt með rýni mannlegrar skynsemi , að við erum til .
Við þurfum engar útlistanir á eðli sólar til þess geta notið hennar .
En hver geisli , sem við þiggjum af henni , segir okkur nokkuð um hana .
Segir raunar allt , sem okkur varðar mestu : Það er blessun að þiggja það , sem hún gefur .
Já , það er fyllsta lífsnauðsyn .
Ef spurt er , hvað sé bæn og vakandi trúarlíf yfirleitt , þá má svara því á þennan veg : Það er að lofa geislum Guðs að komast að sér , leika um sig , skína inn í sig .
Láta þá lýsa inn í fylgsnin og afkimana og skúmaskotin í huga sínum , snerta kalbletti , lífga og næra lífsfræ og helgan gróður , sem þar er , og svíða illgresi .
Ég minni á sálm , nr. 343 í Sálmabókinni , eftir Ólínu Andrésdóttur .
Hann byrjar svona : Skín , guðdómssól , á hugarhimni mínum , sem hjúpar allt í kærleiksgeislum þínum .
Þú , Drottinn Jesús , lífsins ljósið bjarta , ó , lýs nú mínu trúarveika hjarta .
Það er margir fleiri bæna- og lofgerðarsálmar í Sálmabókinni , sem við getum þegið stuðning af , styrk og gleði .
Þar á meðal eru morgunsálmar og kvöldsálmar .
Er ekki eðlilegt að minnast sólarinnar að morgni dags og þakka hana ? Það er hún , sem færir okkur birtuna og daginn , hvort sem við sjáum til sólar eða ekki .
Þetta gerir hún í hlýðni við þann Guð , sem hún á með okkur og þjónar og minnir á , þegar hún vermir og skín .
Víst er það gaman , gagnlegt og merkilegt að beina rannsóknartækjum að henni og kanna sem gerst allt það í gerð og fari hennar , sem slík undratæki geta komist í færi við .
Víst er það mikilfenglegt , sem sagt er um hana og unnt er að segja á vísindamáli , í formúlum , með stærðfræðitáknum og eðlisfræðirúnum .
Það er bæði þörf og krafa , nautn og skylda mannvitsins að leitast við að gera sér sem fyllsta grein fyrir henni sem fyrirbæri í þeim undrageimi , þar sem jörðin okkar á heima og er hennar barn .
Og sama máli gegnir að sjálfsögðu um allt , sem mannleg vísindi geta fest augu og hendur á , þó að hér sé sólin ein nefnd í þessu morgunspjalli .
Sólin talar ekki vísindamál við mig eða þig .
Hún snertir okkur ekki með lausnum á hugarþrautum .
Það er ekkert í ætt við hið hlutlausa vit eða köldu rökhugsun , sem við lifum og þiggjum við snertingu og atlot hennar .
Það eru aðrir burðarþættir í eðli okkar , sem hún höfðar til , þegar við njótum hennar .
Grunnþættir í sjálfu því lífi , sem við höfum þegið .
Fyrst og síðast þurfum við að taka á móti því , sem hún hefur að gefa .
Og okkur er lífsbrýn nauðsyn að þiggja .
Blátt áfram , án allra spurninga og heilabrota .
Frá stund til stundar , frá degi til dags .
Þú skilur að þessi skrifuð orð geta minnt á , hvað verið er að segja og meina , þegar rætt er um Guð , um vakandi trú á hann , um trúariðkun , bænalíf .
Ég hef núna verið að segja eitt og annað um sólina , sem allir vita eins vel og ég .
Og ég hafði alltaf það í huga , að sólin minnir á Guð , bendir til Guðs .
Það veist þú líka engu síður en ég .
En við skulum athuga það , að sólin verður ennþá hýrlegri á svipinn , ef við hugsum út í þetta .
Þá fær hún að greiða veginn fyrir þeim eilífu geislum , sem ljóssins Guð og faðir beinir að barmi okkar og hjartarótum .
Þá vekur hún okkur þannig , að við opnum fyrir þeim og sjáum skin og skugga lífsins í morgunbjarma frá lífsins sól .
Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
