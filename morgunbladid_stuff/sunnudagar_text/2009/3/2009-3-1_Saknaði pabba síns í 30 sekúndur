Eftir Orra Pál Ormarsson orri@mbl.is Þetta veistu aldrei , " fullyrti sonur minn bísperrtur .
Við vorum að spila Sparðatínslu ( e. Trivial Pursuit ) og spennustigið var hátt .
Enda mikið í húfi .
Fyrst leit hann á spurninguna , síðan svarið .
Glotti .
Svo hófst lesturinn : " Hvaða leikkona fór með aðalhlutverkið í kvikmyndunum Tess og Cat People ? " Það var stríðnisglampi í augum .
Sjálfur hafði hann augljóslega hvorki heyrt né séð nafnið í annan tíma .
Ég hugsaði mig um stutta stund – svona til að gera leikinn spennandi .
Auðvitað vissi ég svarið .
Nastassja Kinski , sagði ég síðan svellkaldur og drap tittlinga .
Syni mínum duttu allar dauðar lýs úr höfði .
" Hvernig í andskotanum vissir þú þetta ? " stundi hann vonsvikinn .
Og börnin mín blóta aldrei .
Mér var skemmt .
Ekki svo að skilja að ég teldi mig hafa unnið afrek , flestir sem heyra til minni kynslóð muna eftir Nastössju Kinski – einkum karlmenn .
En það er til marks um hlédrægni hennar hin síðari ár að sonur minn skyldi koma af fjöllum .
Fyrir um þremur áratugum var Kinski á hvers manns vörum .
Hún var ung , hæfileikarík og kynþokkinn kraumaði í henni .
Enda fékk hún úr stórum hlutverkum að moða á hvíta tjaldinu .
Hvar ætli Nastassja Kinski , ellegar Nostalgia Kinky eins og gárungarnir kalla hana , sé nú ? Engin pabbastelpa Nastassja Aglaia Nakszynski fæddist í Berlín 24. janúar 1961 , dóttir leikarans fræga Klaus Kinski og konu hans Ruth Brigitte Tocki .
Foreldrar hennar skildu þegar hún var sjö ára og eftir það hafði hún lítið af föður sínum að segja .
" Hann var ýktur maður , mjög dramatískur , og særði mömmu mikið .
Mér létti þegar hann fór og við vorum bara tvær eftir , " sagði hún í samtali við breska dagblaðið The Guardian fyrir nokkrum árum .
Klaus Kinski andaðist árið 1991 , 65 ára að aldri .
Nastassja kveðst hafa saknað hans í eina mínútu .
" Nei , bíddu við , þrjátíu sekúndur .
" Síðustu samskipti feðginanna voru þegar Klaus hringdi og bað dóttur sína um að leika með sér í kvikmynd .
" Viðskipti .
Það var ástæðan fyrir því að hann hafði samband við mig .
Hann sá börnin mín aldrei , ekki einu sinni á ljósmynd .
Það er ömurlegt .
Reglulega ömurlegt .
" Nastassja á engin alsystkini en Klaus eignaðist a.m.k. tvö önnur börn , Polu ( f. 1952 ) og Nikolai ( f. 1976 ) sem eru bæði þekktir leikarar í Þýskalandi .
Nastassja hefur ekki viljað hafa samband við þau .
Bjuggu í kommúnu og bíl Skilnaðurinn var dýru verði keyptur .
Klaus mun hafa haldið spúsu sinni markvisst niðri , nánast einangrað hana , með þeim afleiðingum að hún var ófær um að vinna eftir að leiðir skildu .
Kunni það hreinlega ekki .
" Fyrir vikið varð það markmið mitt að hugsa um mömmu .
Hún var allt sem ég átti , " segir Nastassja Kinski í The Guardian .
Mæðgurnar bjuggu við kröpp kjör og um tíma dvöldu þær í kommúnu í München .
Þá bjuggu þær um skeið í sendiferðabíl ástmanns Tockis , Napóleons að nafni .
" Hann var einskonar föðurígildi í mínum huga þangað til hann fór að koma illa fram við mömmu .
Það var óþolandi .
Hann fór .
" Klaus Kinski hafði alla tíð borið gull og gersemar á eiginkonu sína , líklega til að friða samviskuna , og eftir skilnaðinn sá Nastassja til þess að móðir sín fengi áfram veglegar gjafir .
Þar sem fjárráð voru engin þurfti hún að gerast fingralöng .
Stundum við takmarkaðan skilning laganna varða .
Samband mæðgnanna hefur dofnað með árunum enda mun Tocki hafa verið mótfallin því að dóttir hennar giftist og eignaðist börn .
" Hún er meira eins og frænka barnanna minna en amma þeirra , " sagði hún við The Guardian .
" Móðir mín hefur dregið sig inn í skel .
Hún lifir í fortíðinni .
" Umdeildar nektarsenur Nastassja Kinski haslaði sér snemma völl sem fyrirsæta í Þýskalandi og var aðeins fjórtán ára þegar hún kom fram í sinni fyrstu kvikmynd , Falsche Bewegung eftir Wim Wenders .
Það var í raun eiginkona Wenders sem uppgötvaði hana .
Í kjölfarið kom breska Hammer-hryllingsmyndin To the Devil a Daughter .
Það vakti deilur að Kinski kom fram nakin í báðum þessum myndum þrátt fyrir ungan aldur .
Þá álitu menn raunar að hún væri fædd árið 1959 en þýska fæðingarvottorðið leiðir annað í ljós .
Og ekki er hætta á ónákvæmni þar ! Það er á Kinski að skilja að þetta hafi verið henni þvert um geð .
Alltént tjáði hún tímaritinu W síðar að kvikmyndaiðnaðurinn hefði notfært sér hana .
" Hefði ég haft einhvern til að vernda mig eða verið öruggari með sjálfa mig hefði ég ekki tekið sumt sem ég gerði í mál , svo sem nekt .
Innst inni leið ég vítiskvalir út af þessu .
" Fimmtán ára féll Kinski fyrir hinum alræmda leikstjóra Roman Polanski sem er 28 árum eldri .
Hann kom henni í leiklistarnám í Lundúnum og síðar New York þar sem hún var undir handleiðslu hins margrómaða Lee Strasbergs , sem m.a. kenndi James Dean , Marilyn Monroe , Dustin Hoffman og Sally Field sitt lítið af hverju um Stanislavski-hefðina í leiklist .
Einfaldlega hrífandi Erótíkin var ær Kinski og kýr á þessum árum og árið 1978 lék hún í ítölsku myndinni Così come sei ásamt Marcello Mastroianni .
Myndin var gefin út í Bandaríkjunum ári síðar og vakti talsverða athygli á Kinski þar um slóðir .
" Kinski er einfaldlega hrífandi , kynþokkafull án fyrirhafnar og full af fjöri án þess að vera of ágeng , " sagði tímaritið Time um frammistöðu hennar .
Kinski fékk einnig mikið lof fyrir leik sinn í mynd Polanskis , Tess , 1979 og hlaut m.a. Golden Globe-verðlaunin í fyrsta og eina skiptið .
Áleitin ljósmynd jók enn á frægð Kinski tveimur árum síðar en þá myndaði Richard Avedon hana liggjandi kviknakta með kyrkislöngu vafða um sig .
Rataði sú mynd upp á veggi hormónaþrútinna ungmenna víðsvegar um heim .
Líklega hefur Kinski verið á hátindi frægðar sinnar árið 1982 þegar myndirnar One from the Heart eftir Francis Ford Coppola og Cat People í leikstjórn Pauls Schraders , sem var ástmaður Kinski á þessum tíma , voru frumsýndar .
Á þeim tíma stóðu fáar ungar leikkonur henni á sporði .
Ef ekki fyrir leikhæfileika þá örugglega fyrir ástleitna tilburði .
Exposed ( 1983 ) og The Hotel New Hampshire ( 1984 ) viðhéldu vinsældum Kinski enda þótt þær væru misjafnar að gæðum og gagnrýnendur jusu hana lofi fyrir leik í Wim Wenders-myndinni Paris , Texas ( 1984 ) .
Mörgum er í fersku minni atriðið í Exposed , þar sem Rudolf Nureyev leikur á líkama Kinski með sellóboga .
Fleygt út úr flugvél Eftir það hvarf Kinski úr hringiðunni , hún hélt áfram að leika beggja vegna Atlantsála en fæstar náðu myndirnar lýðhylli .
Oft og tíðum var líka lagt meira upp úr listrænum tilþrifum en miðasölu .
Hún sneri aftur í sviðsljósið með Terminal Velocity ( 1994 ) eftir Deran Sarafian og One Night Stand ( 1997 ) í leikstjórn Mike Figgis .
Það var þó með öðrum hætti en áður .
Tíðindum sætti að í Terminal Velocity tolldu spjarirnar á Kinski en þar var hún m.a. lokuð í farangursrými bifreiðar og fleygt út úr flugvél .
Samtals hefur Kinski farið með hlutverk í yfir sextíu kvikmyndum en sjá mátti hana síðast í Inland Empire árið 2006 .
Nastassja Kinski er fjöltyngd og hefur talað ýmsum tungum í myndum sínum gegnum tíðina , s.s. þýsku , ensku , frönsku , ítölsku og rússnesku .
Geri aðrir betur ! Vildi vera almennileg móðir Á öndverðum níunda áratugnum fékk Nastassja Kinski ekki síður opinbera athygli fyrir ástarlíf sitt en tilburði á hvíta tjaldinu .
Hún sló sér upp með ýmsum mönnum og heimurinn stóð á öndinni þegar hún ól soninn Aljosha sumarið 1984 án þess að gefa upp faðernið .
Snemma kom þó í ljós að egypski kvikmyndaframleiðandinn Ibrahim Moussa hafði verið þar að verki .
Gengu þau í kjölfarið í hjónaband og eignuðust annað barn árið 1986 , dótturina Sonju Leilu sem fetað hefur í fótspor móður sinnar sem fyrirsæta og leikkona .
Um árið lék hún meira að segja kyrkislönguleikinn eftir .
Ekkert sorp , takk fyrir Kinski yfirgaf Moussa árið 1991 fyrir bandaríska tónlistarmanninn Quincy Jones sem er 28 árum eldri en hún .
Hún bjó með honum í sex ár og eignuðust þau dótturina Kenya Julia Miambi Sara árið 1993 .
Synd væri að segja að Kinski og Moussa hefðu skilið í góðu en útkljá þurfti deilu þeirra um forræði yfir börnunum fyrir dómstólum .
Kinski hafði á endanum betur .
Í viðtalinu við The Guardian harðneitar hún að nefna bónda sinn fyrrverandi á nafn .
" Ég vil ekki hafa sorp í þessu viðtali .
" Sambandið við Jones eftir að þau slitu samvistum hefur gengið betur .
Börnin hafa átt hug Kinski allan og í viðtalinu við The Guardian staðfestir hún að þau hafi öðru fremur verið ástæða þess að hún dró sig að verulegu leyti í hlé frá leiklistinni um miðjan níunda áratuginn .
" Ég vildi vera almennileg móðir .
Vera til staðar fyrir börnin mín .
" Brennt barn forðast eldinn .
