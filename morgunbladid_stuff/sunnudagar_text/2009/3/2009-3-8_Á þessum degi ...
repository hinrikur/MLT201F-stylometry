Bandaríska hafnaboltahetjan Joe DiMaggio lést hinn 8. mars árið 1999 , á 85. aldursári .
Þótt glæst frammistaða hans í íþróttum nægi til að landar hans minnist hans lengi , varð hann frægastur utan heimalandsins fyrir stutt hjónaband sitt með kvikmyndastjörnunni Marilyn Monroe .
Joe var af ítölskum ættum og þegar litli drengurinn leit dagsins ljós í Kaliforníu 25. nóvember 1914 , áttundi í röð níu systkina , fékk hann nafnið Guiseppe Paolo DiMaggio .
Hann færði nafn sitt til amerísks vegar og nefndist þá Joseph Paul , en var sjaldnast kallaður annað en Joe .
Faðir hans og nafni var fiskimaður í San Francisco og ætlaðist til að sonurinn fetaði í fótspor sín .
Drengnum bauð hins vegar við slorinu og faðir hans bölsótaðist oft vegna þessa lata ónytjungs , enda mun hann hafa haft litla trú á að hægt væri að vinna fyrir sér með boltaleik , eins og strákurinn vildi helst gera .
Joe DiMaggio lék fyrst sem atvinnumaður með San Francisco Seals .
Hann gekk til liðs við New York Yankees í úrvalsdeildinni tveimur árum síðar og þar með var ferillinn hafinn fyrir alvöru .
Hann spilaði með Yankees frá 1936 til 1942 , en var þá kallaður í herinn .
Aldrei var hann sendur á vígstöðvar , heldur sá um líkamsþjálfun hermanna í herbúðum í Kaliforníu og á Hawaii .
Árið 1946 var hann aftur kominn á völlinn hjá Yankees og lék þar til hann var 37 ára , árið 1951 .
DiMaggio kvæntist leikkonunni Dorothy Arnold árið 1939 og tveimur árum síðar eignuðust þau soninn Joe yngri .
Dorothy sótti um skilnað þegar eiginmaðurinn fór í herinn , en þau héldu lauslegu sambandi áfram .
Því lauk endanlega þegar hún giftist á ný 1946 .
DiMaggio kynntist Marilyn Monroe og þau giftust 14. janúar 1954 .
Sambandið var mjög stormasamt , Joe ku hafa verið mjög afbrýðisamur og sögur segja að honum hafi verið laus höndin .
Marilyn sótti um skilnað 274 dögum eftir brúðkaupið .
Þótt hjónabandið hafi ekki enst árið entist Joe ástin lengur .
Hann syrgði Marilyn ákaflega þegar hún lést árið 1962 .
Í hverri viku , í þau 37 ár sem hann lifði hana , sendi hann rauðar rósir á leiði hennar .
