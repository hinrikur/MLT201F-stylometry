William Jon Holm fæddist í sveitarfélaginu Swede Prairie í Yellow Medicine-sýslu , Minnesota , BNA , 25. ágúst 1943 .
Hann lést á Avera-sjúkrahúsinu í Sioux Falls , South Dakota 25. febrúar 2009 .
Foreldrar hans voru Vilhjálmur " William " Holm bóndi , f. 1906 , d. í júlí 1966 og Jónína Sigurborg Josephson , f. 23. júní 1910 , d. 1975 .
Foreldrar Vihjálms voru Sveinn Jóhannesson , f. í apríl 1866 , Sveinssonar bónda að Kóreksstöðum í Hjaltastaðaþinghá og Hjartarstöðum í Eiðaþinghá sem flutti til Ameríku 1885 ásamt konu sinni og sonum og Ingibjörg " Emma " Björnsdóttir , f. 23. sept. 1873 , d. 3. júlí 1943 , Gíslasonar .
Foreldrar Jónínu voru Hermann Vigfússon Josephson , f. 1. júlí 1859 , d. 21. nóv. 1942 , sonur Vigfúsar Jósefssonar , f. um 1831 á Hauksstöðum í Vesturárdal í Vopnafirði og seinni konu hans , Kristínar Júlíönu Þórðardóttur , f. um 1867 , d. 1933 , Þorkelssonar bónda á Yztahvammi í Þingeyjarsýslu og Jódísarstöðum í Aðaldal .
Bill kvæntist Judy Carey frá Willmar , Minnesota 1966 .
Þau skildu 1974 .
Eftirlifandi konu sinni , Marcella Brekken frá Audubon , Minnesota , kvæntist hann 2006 .
Hann átti enga afkomendur .
Útför Bills verður gerð frá St .
Paul ' s Lutheran Church , 414 E. Lyon St .
í Minneota , Minnesota í dag kl. 14.30 .
Vinir Bill sem hafa hug á að eiga samverustund með öðrum vinum hans og skrifa kveðju í minningabók eru velkomnir í " opið hús " kl. 15.30-18.30 í dag í Þingholtsstræti 17 í Reykjavík .
Í dag , sunnudaginn 8. mars verður útför Bill Holm í St .
Paul ' s Lutheran Church í Minneota .
Þessi mikli maður kveður allt of fljótt en huggun okkar gegn miklum harmi er að hann skilur eftir sig fjölda verka , í bundnu og óbundnu máli , óteljandi tímaritsgreinar , sviðs- , útvarps- og sjónvarpsuppfærslur auk CD-diska með píanóspili og upplestri .
Allt kemur þetta til með að halda lífinu í því allra dýrmætasta – minningunni um samvistir við Bill , hlýju hans og manngæsku , sem höfðu svo spennandi og krefjandi birtingarmyndir .
Bill var fróður , vel menntaður og víðlesinn .
Hann útskrifaðist 1965 frá Gustavus Adolphus College og var síðan í framhaldsnámi við University of Kansas .
Fyrsta kennslustarf hans var við Hampton Institute , háskóla fyrir þeldökka í Virginíu .
Þegar Jónína móðir hans veiktist og lést 1975 , sneri hann heim til Minneota og bjó þar síðan .
Eins og bækur hans vitna um , var þessi 1000 manna bær , Minneota , honum afar kær og uppspretta skáldlegs innblásturs , en hindraði þó ekki mikil ferðalög hans .
Í janúar 1979 var Bill fenginn til Íslands sem Fulbright-kennari við HÍ , og þá náði Ísland endanlega tökum á þessum syni sínum .
Eftir kennsluna við HÍ dvaldi hann sumarlangt austur á Héraði hjá fjölskyldu sem ekki talaði ensku .
Hann vildi kynnast slóðum forfeðranna , bændalífinu , tungumálinu .
Þannig vildi Bill skoða heiminn : dvelja helst í margar vikur eða mánuði á áfangastað , til að komast í snertingu við menninguna og umfram allt mannlífið .
Þannig kynntist hann Kína , Madagaskar , Tasmaníu og fleiri stöðum .
Og alls staðar sem hann dvaldi eignaðist hann vini , sem hann hélt sambandi við – án þess að nýta tölvutæknina , enda tortrygginn mjög á kosti hennar .
Árið 1999 keypti Bill lítið hús á Hofsósi og hefur síðan komið og farið eins og krían .
Á vorin hélt hann námskeið um skapandi skrif , að því loknu skrifaði hann , horfði á Tindastól , fór í fuglaskoðun og gaf mér og öðrum að borða og drekka .
Aðalstarf Bill síðustu áratugi var bókmenntakennsla við Minnesotaháskólann í Marshall .
Fjöldi nemenda minnist hans með hlýhug , þakklæti og – mig grunar einnig – skelfingu : hann trúði því nefnilega að innst í okkur öllum byggi almennileg manneskja og gerði því miklar kröfur .
Hann ætlaðist til þess að við tengdumst okkar eigin hjarta og töluðum frá því , að við nytum þess af athygli að vera úti í náttúrunni , hlusta á tónlist , lesa bók eða eiga stund með vinum .
Við skyldum reiðast óréttlæti og falsi og hætta að vera hrædd .
Hann þekkti ófullkomleika sinn og okkar allra , reifst og skammaðist yfir honum – en þótti vænt um okkur hvert og eitt , eins og við erum .
Bill snerti svo marga , í eigin persónu og með skrifum sínum , að hann varð á vissan hátt eign allra .
Hann og ég þekktumst í 30 ár og ég sakna hans .
Hann var vinur minn .
Það var mikil gæfa Bill að finna gimstein í Kína 1987 : altmúligtkonuna Marcellu Brekken , sem loks játaðist honum formlega árið 2006 .
Darren frændi Gíslason á ekki síst um sárt að binda , og ótal systkinabörn og vinir .
Hugur okkar er hjá þeim .
Ekkert liggur enn fyrir um formlega minningarathöfn hér á landi .
Vinir Bill sem hafa hug á að eiga samverustund með öðrum vinum hans og skrifa kveðju í minningabók eru velkomnir í " opið hús " kl. 15.30-18.30 í dag í Þingholtsstræti 17 , 101 Reykjavík .
Wincie Jóhannsdóttir .
Ég hitti Bill Holm fyrst í Winnipeg haustið 1992 þegar hann hélt tölu í Manitobaháskóla .
Ég sótti hann á hótelið og vinur minn fór með .
Honum leist ekki á , kannski af því Bill talaði enn meira en hann sjálfur .
Þegar á vettvang kom gekk Bill rakleitt að púltinu með bókabunka sem hann skellti á borð og reif sig úr íslenskri lopapeysu svo köflótt skyrtan dróst upp á bringu .
" Hann er eitthvað skrýtinn , " hvíslaði vinurinn en Bill lagði hægri hramm á púltið og fór að tala blaðalaust .
Öðru hvoru greip hann bók og las ljóð , eftir sig eða aðra , t.d. Alden Nowlan , sem hann sagði hafa verið mesta skáld Kanada .
Fólk hlustaði í andakt og í miðju erindi söng Bill jólasálm og allir tóku undir .
" Alden who ? " svaraði afgreiðslufólk þegar við þræddum bókabúðir Winnipeg í leit að ljóðabókum eftir höfuðskáldið .
Bill var mikið niðri fyrir yfir ástandinu , hvergi var bækur Nowlans að finna og enginn vissi hver hann var .
Svona var Bill , ekki settlegur í framgöngu en hreif fólk með andagift og falslausri ást á skáldskap , manneskjum og menningu og hann örvænti yfir ástandi heimsins .
Eftir þessi kynni var alltaf tilhlökkunarefni að hitta Bill , dreypa á viskíi og spjalla .
Hann var farfugl , kom að vori og fór undir haust , dapur yfir að þurfa að þreyja enn einn kuldavetur í ríki G.W .
Bush .
Hann fylgdist vel með málum hér á landi og sá það Ísland smátt og smátt hverfa sem honum var svo hugleikið .
Tónlist og íslensk menning voru ímyndir mennsku og fegurðar , andstæða alls sem honum mislíkaði í eigin heimalandi .
" Sjófuglar raða sér í setningu á vatnsfletinum " .
Þannig hefst eitt Brimnesljóða Bills .
Skáldið situr við gluggann í litlu húsi á Hofsósi og ræður í setninguna , hrífst en skilur aldrei til fulls .
Þannig réð Bill í mannlíf og staði , eignaðist fjölda vina , næmur á sérkenni og aðstæður fólks sem fengu dýpri merkingu í ljóðum og ritgerðum .
Vinátta hans er mér dýrmæt og ekki síður virðingin fyrir manneskjum og merkingu hvarvetna í verkum hans .
Enginn samtímahöfundur hefur haft betri áhrif á mín eigin fræðaskrif .
Píanóleikur og húmor í bland við svartagallsraus yfir versnandi heimi gerðu Bill fyrirferðarmikinn hvar sem hann fór en undir ómuðu tregafyllri tónar .
Lífið hélt fyrir honum vöku og hann táraðist yfir fögrum ljóðlínum og tónlist .
Treginn gæðir verk hans dýpt sem lifir .
Dauðinn var honum hugleikinn og í síðustu ljóðabókinni , Playing the Black Piano , vegast á húmor og tregi en dauði vina hans er áleitinn .
Einn þeirra átti svart píanó .
Bill lék á það við dánarbeð hans og kæfði grátstaf .
" Eftir að hann fór , einum eða tveim dögum síðar , komst ég að því að hann hafði arfleitt mig að svarta píanóinu .
Ég stend eftir og hugsa : hvernig tónlist kemur nú úr því ? " Nú er Bill sjálfur farinn en lifir í minningu þeirra sem þekktu hann .
Svarta píanóið mun hljóma um alla framtíð innra með þeim sem kynnast þeirri hljómkviðu er bækur hans geyma .
Ég votta Marcy og öðrum ástvinum innilegustu samúð okkar Önnu Guðrúnar .
Viðar Hreinsson .
