Víkverji dagsins er kona og eins og stundum hendir konur leitar hugurinn nú til karla , nánar tiltekið til þeirrar áráttu sumra þeirra að safna skeggi .
Víkverji minnist með mikilli hlýju snoturs yfirskeggs Clarks Gables og Errols Flynns .
Hlýr straumur fer einnig um Víkverja þegar George Clooney sýnir sig órakaður á hvíta tjaldinu .
Þar er á ferð löðrandi kynþokki .
Víkverji vildi svo gjarnan eiga slíkan mann .
En það er eins og það fari íslenskum karlmönnum engan veginn að vera órakaðir .
Clooney þolir að raka sig ekki dögum saman .
Karlmennska hans bíður engan hnekki af því .
Clooney verður bara töffaralegur með skeggbrodda .
Órakaður íslenskur karlmaður lítur hins vegar út eins og hann ráði engan veginn við tilveru sína og stefni beina leið í glötun .
Svo eru hinir fúlskeggjuðu .
Víkverji vill gera alvarlega athugasemd við það val þeirra að hætta algjörlega að raka sig .
Nú veit Víkverji að hver og einn verður að fá að ganga sinn veg í lífinu óháður skoðunum annarra .
Það hljóta þó að vera einhver takmörk fyrir smekkleysinu .
Það er engin prýði að fúlskeggjuðum karlmanni .
Víkverji kemst ekki undan því að sjá einstaka sinnum myndir í bókum af alskeggjuðum 19. aldar karlmönnum .
Þeir líta yfirleitt allir út fyrir að vera hundrað ára en voru þó sumir ekki nema um fertugt þegar þeir voru myndaðir .
Víkverji á karlkynskunningja á besta aldri sem í einhverjum misskilningi telja sig verða að staðfesta karlmennskuímynd sína með því að koma sér upp skeggi og verða fyrir vikið á skömmum tíma hundrað ára eða svo .
Íslenskur nútímakarlmaður virkar ekki almennilega nema hann sé skegglaus .
Það segir Víkverji og veit sínu viti .
