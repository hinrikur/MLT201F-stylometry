Hákon Aðalsteinsson , skáld og fyrrum skógarbóndi á Húsum í Fljótsdal , fæddist að Vaðbrekku í Hrafnkelsdal 13. júlí 1935 .
Hann andaðist á Egilsstöðum föstudaginn 6. mars síðastliðinn .
Foreldrar hans voru Aðalsteinn Jónsson bóndi og Ingibjörg Jónsdóttir húsmóðir og ólst hann upp í ellefu systkina hópi .
Hákon eignaðist fjögur börn .
Eftirlifandi eiginkona hans er Sigrún Benediktsdóttir .
Hákon stundaði nám í Alþýðuskólanum á Laugum í Reykjadal veturinn 1953-54 , lauk meiraprófi bifreiðastjóra á Akureyri 1957 og vélstjóraréttindi fékk hann árið 1960 .
Hann starfaði framan af sem vélstjóri á skipum en einnig sem bílstjóri og ökukennari .
Lokaprófi frá Lögregluskóla ríkisins lauk Hákon árið 1973 og var hann lengi lögregluþjónn á Egilsstöðum og Húsavík .
Hákon var um nokkurra ára skeið fréttaritari Morgunblaðsins á Egilsstöðum .
Árið 1992 fluttist hann að Húsum og gerðist skógarbóndi en starfaði jafnframt sem tollvörður við ferjuna Norrænu á Seyðisfirði .
Árið 2006 seldi Hákon jörð sína í Fljótsdalnum og fluttist til Egilsstaða .
Hákon var landsþekktur hagyrðingur og hafa lög verið samin við mörg af kvæðum hans og vísur eftir hann orðið fleygar .
Hann sendi frá sér sjö bækur , þar af þrjár ljóðabækur .
Ævisaga hans , Það var rosalegt , skráð af Sigurdóri Sigurdórssyni , kom út haustið 1997 .
Hákon var jarðsunginn frá Valþjófsstaðarkirkju laugardaginn 14. mars .
Elsku pabbi ! Það er svo erfitt að hugsa til þess að sjá þig aldrei aftur .
Þrátt fyrir þín veikindi varstu alltaf svo jákvæður .
Þú hefur alltaf verið hetjan mín og var ég mjög stolt af því að segjast vera dóttir þín .
Það var alltaf gott samband á milli okkar þó ég hafi búið lengi erlendis .
Þú hringdir í mig reglulega og áttum við frábærar stundir enda alltaf mikið að tala um .
Þú varst trúnaðarvinur minn og eigum við mörg leyndarmál saman .
Mér þótti svo gaman að segja þér sögur frá Mexíkó enda mikið um að vera þar .
Þú hafðir einnig mjög gaman af því að segja frá þeim og sagðirðu mér að þú hefðir ýkt þær bara pínulítið .
Mér þótti það nú ekki leiðinlegt enda varstu mjög skemmtilegur sögumaður .
Mér er minnisstætt þegar þú sagðir eina sögu og endaðir hana svona ..
nei , nei , það eru alls ekki villimenn í Mexíkó .
Dóttir mín segir að þetta sé indælis fólk .
Hún hefur mjög sjaldan verið rænd .
Elsku pabbi , ég á eftir að sakna þín svo mikið .
Þú fékkst mig til að brosa .
Þú varst svo hlýr .
Ég geymi minninguna um þig í hjarta mínu og ég veit að þú átt eftir að fylgjast með okkur af himnum .
Guð blessi þig , elsku pabbi .
Þín dóttir , Inga Birna .
Elsku pabbi minn .
Það er svo sárt að þurfa að kveðja þig , en í hjarta mínu veit ég að þér líður svo miklu betur núna .
Þú varst búinn að vera svo veikur , og það var svo sárt að sjá hvað þér leið illa .
Það er svo margt sem kemur upp í hugann þegar ég hugsa um þig elsku pabbi minn .
Þegar ég var í menntaskólanum hér á Egilsstöðum ' 89- ' 91 varst þú húsvörður og bjó ég hjá þér í lítilli íbúð sem þú hafðir þar .
Það voru skemmtilegir tímar og man ég hvað þú varst góður vinur krakkanna á heimavistinni .
Það var ýmislegt sem við brölluðum á þessum tíma og ekki voru ófáar stundirnar sem við feðginin spiluðum billjard þegar ég var ekki í tíma .
Yfirleitt vannst þú og man ég hvað ég gat orðið pirruð yfir því .
Ég hafði alltaf lúmskan grun um að þú hefðir verið að æfa þig extra mikið þegar ég sá ekki til .
Og ég man eftir þegar við sátum og fengum okkur súkkulaðibúðing með kornflexi , en það fannst okkur gott .
Sumum fannst þetta skrítin samsetning en við hlógum bara og borðuðum það með bestu lyst .
Svo var það kagginn sem þú áttir .
Ég var nýkomin með bílpróf á þessum tíma og leyfðir þú mér oft að fara á rúntinn á kagganum .
En það var ýmislegt sem ég þurfti að hafa í huga í sambandi við bílinn .
T.d. ef ég ætlaði að leggja honum þá þurfti það að vera í smá brekku , svo að hann kæmist aftur í gang .
Þú bannaðir mér að tala illa um bílinn og ég man að við komumst að samkomulagi að bíllinn yrði nefndur Lada-limmósín , hann væri sko flottur .
Svona gæti ég haldið endalaust áfram .
Þú varst svo skemmtilegur og góður pabbi .
Þú varst alltaf boðinn og búinn að hjálpa ef eitthvað var .
Ég man þegar við Gummi ákváðum að flytja austur á Egilsstaði í byrjun árs 2004 .
Þú varst svo glaður að fá okkur hingað og fá að vera meira með barnabörnunum þínum þeim Óla og Andreu .
Þau eiga sko eftir að sakna afa síns .
Alltaf þegar þú komst í heimsókn til okkar þá komstu alltaf með sömu tegund af kexi til þeirra .
Það fannst þeim æðislegt .
Ballerínukexið eins og þau kölluðu það en núna verður það afakex .
Það rifjast upp fyrir mér þegar jólasveinarnir voru að gefa í skóinn um síðustu jól þá komu þeir í eitt skiptið með kexið góða í skóinn .
Óli og Andrea pældu mikið í því hvort afi væri orðinn jólasveinn , þetta var að þeirra sögn langbesta gjöfin sem þau fengu í skóinn þessi jólin .
Elsku pabbi minn , ég svo margar æðislegar minningar um þig , ég geymi þær í hjarta mínu .
Ég á eftir að sakna þín rosalega .
Sofðu rótt .
Þín dóttir , Þórveig .
Móðir okkar og Hákon voru mjög náin .
Konni var hennar litli bróðir .
Þegar hann flutti til Húsavíkur um miðjan áttunda áratuginn , urðu tengsl hans við æskuheimili okkar svo sterk , að við upplifðum hann eftir það frekar sem hluta af fjölskyldunni en frændgarðinum .
Umrót var í lífi hans á þessum árum , sem hann vann einkar vel úr og stóð sterkur eftir alla tíð .
Hákon var vandaður maður og ráðagóður .
Í gegnum árin átti fjöldi fólks erindi við hann um einkamál sín , sorgir og sigra .
Þegar þetta fólk þakkaði honum fyrir samtölin og dýrmætar ráðleggingar sagði hann gjarnan ; " Það er ekkert að þakka , ég tek alltaf helminginn sjálfur .
" Hann minnti á mömmu sína á Vaðbrekku að þessu leyti , það var sérstök reisn yfir kurteisu háttalagi hans .
Hann kærði sig kollóttan um stétt og stöðu , en bar virðingu fyrir heiðarlegu fólki og góðu .
En þótt hann bæri sig oft til eins og heimsborgari , þá var hann fyrst og fremst jarðfastur Íslendingur og elskaði landið sitt .
Og þekkti það betur en flestir .
Hann var þjóðkunnur , hafði afburða hæfileika sem sagnamaður og skáld og naut ómældrar virðingar .
Margir helstu kvæðamenn Íslands hafa útnefnt hann " hagyrðing númer eitt " .
En engin afrek Konna stigu honum til höfuðs , persónuleiki hans og háttvísi buðu ekki upp á slíkt .
Hann var alveg sérstaklega skemmtilegur maður og kunni öðrum betur þá list að segja sögur .
Húmorinn var stundum svo mikill að það þurfti að gera alvöru hlé fyrir hlátur .
Og annað hlé og svo aftur hlé .
Og enn hlé .
Hann hafði óvenju sterka nærveru .
Jafnvel þótt hann væri ekki á staðnum hafði hann sterka nærveru , það var alveg nóg að einhver vitnaði í hann .
Við systkinin úr Grafarbakka á Húsavík erum þakklát forsjóninni fyrir að hafa auðgað líf okkar með nánum kynnum við Konna frænda .
Hann átti við erfið veikindi að stríða undir það síðasta en gerði lítið úr því .
En var afar þakklátur Síu sinni fyrir það þrekvirki sem hún vann með umönnun sinni .
Hún er gimsteinn og gerði það að verkum að hann gat verið heima þar til yfir lauk .
Við vottum öllum aðstandendum Konna okkar dýpstu samúð .
Hann lifir í verkum sínum og við erum rík af ljúfum minningum .
En gerum nú hlé á samvist okkar um stund .
Börn Jóhönnu stóru systur : Aðalsteinn , Kristjana , Bjarni Hafþór , Helgi og Ingibjörg .
Faðir minn , Jón Hnefill , sagði í ávarpi í sjötugsafmæli Hákons bróður síns sem haldið var að Skriðuklaustri , að hann myndi hvernig veröldin var áður en Hákon fæddist .
Var líkast því að sposkur sögukennari saknaði kyrrlátari tíma og væri að lýsa þjóðfélagsbreytingum á borð við það hvernig iðnbyltingin breytti bændasamfélaginu .
Þá hló frændgarður allur , enda ljóst að munar um suma .
Á sama hátt verður heimur ei samur við fráfall Hákons frænda míns sem var mér kær .
Í Noregi hefi ég í þrígang komið að styttu af skáldinu Þjóðólfi úr Hvini , sem var góðvinur Haraldar konungs hárfagra , þar sem hann er hogginn í granít og horfir yfir fagra norska firði .
Þjóðólfur hefur verið maður hávaxinn , stæðilegur og réttur vel , brúnamikill , skarpleitur með fagurt skegg og hinn mesti kvennaljómi .
Hefur mér æ síðan fundist þeim svipa saman skáldbræðrunum Þjóðólfi úr Hvini og Hákoni Aðalsteinssyni frá Vaðbrekku .
Kom þar allt saman útlit , skáldagáfan og vilji og áræði að ganga á fund Noregskonungs .
Alþjóð þekkir þá mynd af Hákoni Aðalsteinssyni þegar hann fór ófeiminn í fagurblárri skikkju til fundar við Harald Noregskonung að flytja honum drápu til varnar náttúru Austurlands .
Voru þá liðin eittþúsund ár frá því íslenskt skáld hafði farið utan á fund Noregskóngs þessara erinda .
Hákon frændi minn naut virðingar og vináttu sem streymdi að honum úr öllum áttum enda fór hann ekki í manngreinarálit og hann rakst þó á fleiri konunga á lífsvegi sínum .
Þegar hann ók með Karl Gustaf Svíakonung í Dodge Weapon fjallabíl sínum á hreindýraveiðum um árið og þeir voru að brölta um bílinn og stigu gjarnan á tærnar á kóngi sem kveinkaði sér og kvartaði , þá var viðkvæðið , " þetta er allt í lagi þú ert bara kóngurinn .
" Um leið og ég kveð skáld , sagnaþul , náttúrubarn og frænda sé ég hann fyrir mér horfa um austfirskar heiðar og dali og maður og land er eitt .
Hver veit nema honum verði í fyllingu tímans reist stytta eins og Þjóðólfi skáldbróður hans frá Hvini , því skáldanna vilja menn minnast og launa þær perlur sem þau eftirláta komandi kynslóðum .
Örlygur Hnefill Jónsson .
Í endurminningunni hefur Hákon föðurbróðir minn stöðu stóra bróður .
Viðmót hans gagnvart mér og öðrum börnum var alltaf vinsamlegt en kannski svolítið brellið .
Einu sinni nefndi ég við hann hvað stjörnurnar á himninum væru fallegar og ótrúlega merkileg fyrirbæri .
Um þær mundir komu stundum fréttir í útvarpinu um fljúgandi diska .
Eins og aðrir hafði ég heyrt af fljúgandi diskum en aldrei séð þá .
Hákon sagði mér að ef ég tæki disk og þeytti honum upp í loftið af nægilegu afli gæti ég skotið niður stjörnu af himninum .
Diskurinn sem ég náði mér í var matardiskur úr stelli ömmu minnar , í endurminningunni á stærð við bringuna á mér eins og hún var þá .
Á honum var breið himinblá rönd og ógleymanlegt þegar hann missti flugið , féll og kurlaðist á svellinu fyrir framan mig .
Uppákoman vakti litla hrifningu en hún var söguleg og dálítið ævintýri .
Hákon var alla mína bernsku fulltrúi ævintýranna og snjallar hugdettur voru hans ær og kýr .
Á sumrin komu ungir frændur og frænkur í Vaðbrekku , einn þeirra var Aðalsteinn Helgason .
Vordag nokkurn í hláku fóru allir af bæ nema við Aðalsteinn og Hákon sem þá hefur verið rétt innan við tvítugt .
Það hljóp vöxtur í Hrafnkelu þennan dag og við Aðalsteinn vorum áhugasamir um kolmórautt vatnsfallið .
Hákon skildi það vel og tók þvottabala með sér niður að á .
Þar hagaði svo til að mikið vatn var í kvíslinni , okkar megin við eyrina .
Hann stakk upp á því við okkur að við sigldum og ég neitaði en Aðalsteinn stóðst ekki mátið .
Balinn valt í miðri kvíslinni , skipstjórinn ungi fór á bólakaf , var dreginn á land , þurrkaður og síðan settur í þau föt sem fundust .
Mér er í minni svipurinn á Aðalsteini frænda mínum þegar balinn sökk .
Aðalsteinn átti svo eftir að starfa að útgerðarmálum þar sem hann hefur verið farsæll og haft vaðið fyrir neðan sig .
Það lærði hann þennan fagra vordag á Vaðbrekku .
Seinna lenti Hákon í kröggum vegna brennivíns og þá lágu leiðir okkar aftur saman .
Ég reyndi að skjóta yfir hann skjólshúsi og hlúa að honum , minnugur þess hve vel hann hafði alltaf reynst mér .
Sem betur fór reis Hákon upp og rak brennivínið úr sínum húsum og þá var ég stoltur af honum .
Stuttu seinna fann hann sjálfan sig aftur í þess orðs fyllstu merkingu og fór að njóta þeirra góðu skapsmuna sem hann fékk í vöggugjöf .
Á tímabili áttum við símtöl um ljóðagerð hans .
Hann vildi vita hvort ég hefði aflað mér einhverrar þekkingar með háskólaprófum í bókmenntum .
Hákon hafði sterk tök á íslenskri skáldskaparhefð .
Í skáldskap hans er lífsgleði og hugmyndaauðgi sem mér fannst ég hefði alltaf þekkt .
Hún var af sama toga og frumkvæðið að geimskotum og sjósókn okkar Aðalsteins .
Hákon var hugmyndaríkur og sást ekki alltaf fyrir en hann var fulltrúi ævintýrsins í mannlífinu .
Með harm í hjarta kveð ég Hákon fóstbróður minn , en þó er ofar í huga þakklæti fyrir að hafa fengið að kynnast þeim manni .
Við Dagný vottum Sigrúnu , börnum , barnabörnum og ástvinum Hákonar okkar innilegustu samúð .
Kristján Jóhann Jónsson .
Stundum er maður rækilega minntur á að veraldlegir hlutir verða aldrei mælistika á lífsgæði .
Þegar náinn vinur hverfur yfir móðuna miklu verða minningarnar gersemar í hugum þeirra sem eftir lifa .
Einhvern veginn svona verður manni innanbrjósts þegar hugsað er til Hákonar móðurbróður míns .
Það er þyngra en tárum taki eftir áratuga samskipti að rifja upp minningarnar , samveruna , samtölin , sem við áttum í gegnum tíðina .
Hákon var heimagangur á heimili foreldra minna alla tíð og þó hann byggi fjarri var yfirferðin mikil og mættumst við reglulega og fórum saman yfir lífið og tilveruna .
Með Hákoni er genginn einhver merkasti og skemmtilegasti maður sem ég hef kynnst á lífsleiðinni og nú er sannarlega skarð fyrir skildi .
Það væri bara til að æra óstöðugan að telja upp flest það sem hann tók sér fyrir hendur , slík voru afköstin og verður því aðeins stiklað á stóru .
Hákon var landsþekkt skáld og hagyrðingur en það var bara brot af hans náðargáfum .
Hann var afburða sagnaþulur og náttúrubarn af Guðs náð sem ekki fór troðnar slóðir , hvorki í andlegum né veraldlegum skilningi .
Hann var frábær fjallamaður og hlífði sér hvergi ef til hans var leitað þegar neyðin var annars vegar .
Sem löggæslumaður ferðaðist hann um fjöll og firnindi í öllum veðrum og nærri má geta að margir eiga honum mikið að þakka .
Hin hliðin á Hákoni var grúskarinn og heimspekingurinn .
Sjálfur reyndi ég að læra af honum þegar hann var að spá í tíðarfarið með almanak Þjóðvinafélagsins eitt að vopni .
Sem fiskimaður hafði ég spáð í gang himintungla en sú þekking var hverfandi þegar Hákon var annars vegar og veðurspá mánuð fram í tímann var honum ekkert tiltökumál .
Svona atriði eru aðeins brot af því mörgu sem þessi snillingur bjó yfir þó ekki færi hátt .
Meðal gamalla tækja og tóla var Hákon á heimavelli .
Hann gat gleymt sér pælingum yfir þeim og sá í þeim verðmæti sem aðrir sáu ekki .
Minnisstæðust er kaffikvörnin sem hann komst yfir um árið og var fyrir mér sem haugamatur .
Samt lét ég tilleiðast og endurlífgun hófst .
Eftir tveggja sólarhringa nostur með naglaþjölum , tuskum og einhverjum eiturefnum fór kvörnin að mala eins og hún hafði gert mannsaldri fyrr .
Kannski var kvörnin sjálf aukaatriði en samveran og spjallið meðan á þessu verki stóð stendur upp úr fyrir mér enda fór Hákon heim með kvörnina en ég með allt hitt sem þessi vinna skilaði .
Hákoni var annt um land sitt og náttúru og lá ekki á skoðun sinni ef honum var misboðið .
Frægasti gjörningur hans á því sviði var þegar hann flutti Noregskonungi drápu í Hallargarðinum fyrstur Íslendinga í 700 ár .
Hvort sem drápan skipti sköpum eður ei er víst að Norðmenn hættu við öll stóriðjuáform hér á landi .
Hákoni verður best lýst sem manni sem ekki er hægt að lýsa og þennan frænda minn og vin kveð ég með söknuði en svo er Guði fyrir að þakka að slíkur aðskilnaður er aðeins tímabundinn .
Sendi fjölskyldu Hákonar innilegustu samúðarkveðjur .
Víðir Benediktsson og fjölskylda .
Sumir menn ná því á lífsleiðinni að eignast nafn og skilja meira eftir sig en aðrir .
Þegar maður var orðinn nógu gamall til þess að hafa heyrt fleiri en eina og fleiri en tvær sögur af ættinni varð maður því svolítið hissa ef maður hitti einhvern annan sem hét Hákon .
Það passaði einhvernveginn ekki .
Það var bara einn Hákon í huga okkar – skeggjaður , brosmildur og einn af örfáum mönnum sem litu vel út með kúrekahatt .
Því miður var oft töluverð vegalengd á milli okkar , og því munum við oftast eftir Hákoni úr eldhúsinu í Grafarbakka eða frá ættarmótum .
En þar var hann umkringdur Vaðbrekkuættinni , sem öll var lúmskt montin af honum , enda náði Hákon því að verða landsþekktur .
Þegar á leið var maður orðinn naskur við að finna hvar var hægt að minnast – alveg óvart – á að maður væri skyldur Hákoni Aðalsteinssyni , og þá birtist skyndilega sparikexið úr búrinu og hýrnaði yfir staðarhöldurum .
Nú er Hákon farinn frá okkur .
Eftir sitjum við , fátækari fyrir vikið .
Hinsvegar er hægt að hugga sig við það að við eigum margar sögur og minningar .
Hákon orti fallegt ljóð um systur sína Jóhönnu þegar hún lést fyrir tæpum tveimur árum .
Með þessu sama ljóði viljum við nú kveðja þennan merkilega mann enda á fárra færi að yrkja jafn vel undir svo fornum bragarhætti .
Við erum stolt af því að geta notað kvæðin hans Konna við íslenskukennslu okkar hér í London .
Blessuð sé minning hans .
Mannlífsins bratta bára ber okkur milli skerja , víðfeðmar okkur velur vegleiðir stundu hverja , markandi mannsins tíma , meitlandi spor í grundir , mótandi margar götur , misjafnar ævistundir .
Lokið er vöku langri , liðinn er þessi dagur , morgunsins röðulroði rennur upp nýr og fagur .
Miskunnarandinn mikli metur þitt veganesti , breiðir út ferskan faðminn fagnandi nýjum gesti .
Nú er vík milli vina , vermir minningin hlýja .
Allra leiðir að lokum liggja um vegi nýja .
Við förum til fljótsins breiða , fetum þar sama veginn , þangað sem bróðir bíður á bakkanum hinum megin .
Við vottum aðstandendum öllum okkar innilegustu samúð .
Frændsystkinin , Snorri Hergill Kristjánsson og Jóhanna Pálsdóttir .
Heyr vorar bænir öræfaandi óspilltra fjalla .
Gef þú oss mátt til að geyma þinn fjársjóð um grundir og hjalla .
Laufgaðir bakkar , lágvaxinn gróður lindir sem kliða .
Burkni í skoru , blóm í lautu biðja sér griða .
Þannig kvað hagyrðingurinn , skógarbóndinn og umhverfisvinurinn Hákon Aðalsteinsson , þegar gjörningur var framinn á Eyjabökkum 4. september árið 1999 .
Þá bar hópur fólks steina , sem þjóðsöngur Íslands var ritaður á , um svæði fyrirhugaðrar stíflu , vegna gerðar uppistöðulóns á Eyjabökkum .
Áðurnefnt ljóð Hákonar , sem hann kallaði bæn , varð að einu helsta baráttuljóði íslenskra náttúruverndarsinna , enda prýddi það veggspjald grasrótarhreyfingarinnar Umhverfisvina , sem síðla hausts og á jólaföstu árið 1999 safnaði rösklega 45 þúsund undirskriftum til stuðnings kröfunni um lögformlegt mat á umhverfisáhrifum Fljótsdalsvirkjunar .
Ég vissi frá fyrstu kynnum okkar Hákonar , að með þessum mikilúðlega en góðlega manni ætti ég eftir að gera hluti sem skiptu máli , ekki bara fyrir samtíð okkar , heldur fyrir ófæddar kynslóðir á Íslandi .
Það hefði hins vegar ekki gerst , ef ekki nyti við eldhuga á Austurlandi á borð við Hákon Aðalsteinsson , Síu konu hans og vini þeirra og samherja fyrir austan , sem hafa þorað að bjóða græðgisvæðingunni og gullgrafaraæðinu , sem riðið hefur yfir Austurland birginn .
Einn frumlegasti og sérstakasti þátturinn í hinni lýðræðislegu og ofbeldislausu baráttu , sem Umhverfisvinir háðu fyrir náttúru Íslands og komandi kynslóðir , var ferð Hákonar til Noregs , þar sem hann flutti konungi drápu , að sið íslenskra hirðskálda og af þeirri dirfsku og hugkvæmni , sem einkenndi þennan sterka og litríka pesónuleika .
Ekki sakaði að útlit þessa hávaxna , skörulega og skeggjaða manns minnti svo sannarlega á kappa þá , er forðum daga sigldu í austurveg að flytja konungum kveðskap sinn .
Það kom í hlut Hákonar vinar míns að vera fulltrúi Austfirðinga , þegar undirskriftirnar , sem Umhverfisvinir söfnuðu , voru afhentar þáverandi forsætisráðherra , ásamt umhverfisráðherra og iðnaðarráðherra , á Alþingi hinn 14. febrúar árið 2000 .
Sama dag var forráðamönnum Norsk Hydro afhent skjal vegna undirskriftasöfnunarinnar , sem var sú næststærsta í sögu þjóðarinnar .
Þessi gífurlega þátttaka vakti verðskuldaða athygli , jafnt innan lands sem utan , og hafði án nokkurs vafa úrslitaáhrif á þá ákvörðun Norðmanna að draga sig út úr áformum vegna fyrirhugaðrar Fljótsdalsvirkjunar , sem raunar var aðeins fyrsti og með öllu ónauðsynlegur og óhagkvæmur áfangi hinnar risavöxnu Kárahnjúkavirkjunar .
Því miður tókst Hákoni og öðrum góðum sonum og dætrum íslenskrar þjóðar ekki að koma í veg fyrir það hrikalega slys gagnvart menningu og fegurð Austurlands , sem Kárahnjúkavirkjun og álver við Reyðarfjörð hafa þegar sýnt sig að vera .
En minningin um þann drengskapar- og hugsjónamann , sem Hákon var , mun lifa með mörgum ófæddum kynslóðum á Austurlandi .
Því á sama hátt og skömm þeirra sem stóðu fyrir Kárahnjúkavirkjun mun uppi á meðan land byggist , mun minning þeirra , sem lögðu allt í sölurnar fyrir land sitt og þjóð lifa um aldir .
Ólafur F. Magnússon .
Nú er vinur minn Hákon Aðalsteinsson allur .
Ekki þarf að lýsa honum fyrir þjóðinni .
Hákon var snjall hagyrðingur , afbragðs sögumaður og einn skemmtilegasti maður landsins .
Hann var kjarkmaður og hafði margt reynt í lífsins skóla .
Eftir lifir áratuga vinátta , ferðir um landið okkar fagra hvert sumar í 35 ár með flugstjórunum Garðari Steinarssyni og Jóni Karli syni mínum .
Ógleymanlegar voru þessar ferðir , umvafðar gleði og vináttu , aldrei bar þar skugga á .
Hákon var stórkostlegur ferðafélagi , alltaf átti hann til sögur til að segja okkur , alltaf ráðagóður , aldrei hik .
Aldeilis ótrúlegt að hafa notið þeirrar gæfu að hafa átt Hákon að vini öll þessi skemmtilegu ár .
Alúðarþakkir flyt ég þér fyrir öll símtölin og þann styrk sem þú gafst mér síðustu ár .
Fyrir örfáum dögum þegar ég hringdi varstu hress eins og alltaf , nú sakna ég þess að heyra ekki rödd þína aftur .
Með þakklátum huga minnist ég kvæðisins fallega sem þú ortir til Garðars vinar okkar þegar hann féll frá og settir nöfn okkar þriggja undir þá hinstu kveðju .
Með söknuð í huga kveð ég þig góði vinur og bið Guð að geyma þig .
Snorri Snorrason .
