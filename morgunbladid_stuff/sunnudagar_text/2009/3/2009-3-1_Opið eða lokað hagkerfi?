Það er gömul saga og ný að viðbrögð ríkja við kreppu eru iðulega þau að draga sig inn í skel .
Tilhneigingar gætir til að loka hagkerfinu , torvelda innflutning með höftum og tollum , vernda störf heimamanna .
Halda utan um sitt .
Þó sýnir reynslan , svo og margvíslegar rannsóknir hagfræðinga , að þetta eru vitlausustu viðbrögðin við kreppu .
Höft og verndarstefna stuðla yfirleitt að því að framlengja kreppuna .
Tilhneiging til að loka sig af Nú þegar sjást ýmis merki um verndarstefnu í viðbrögðum ríkja heims við fjármálakreppunni .
Innan Evrópusambandsins er allt á suðupunkti á milli eldri ríkjanna í vesturhluta álfunnar , sem eru byrjuð að grípa til aðgerða til að vernda hefðbundna atvinnuvegi sína , og nýrri aðildarríkja í Mið- og Austur-Evrópu , sem hafa notið góðs af alþjóðlegum fjárfestingum .
Þannig eru stjórnvöld í Austur-Evrópuríkjunum æf yfir yfirlýsingum Sarkozys , forseta Frakklands , sem hét franska bílaiðnaðinum ríkisstuðningi ef bílaframleiðendurnir vernduðu " frönsk " störf og flyttu framleiðsluna heim , m.a. frá Austur-Evrópu .
Joschka Fischer , fyrrverandi utanríkisráðherra Þýzkalands , hélt fyrr í vikunni ræðu í Oxford-háskóla í Englandi og lýsti yfir miklum áhyggjum af samstarfinu innan Evrópusambandsins .
Hann gagnrýndi harðlega að ríkisstjórnir ESB-ríkjanna brygðust við kreppunni hver fyrir sig , út frá þröngum hagsmunum , fremur en í sameiningu , út frá heildarhagsmunum .
" Við búum ekki lengur við heimamarkað heldur sameiginlegan markað .
En viðbrögðin eru enn þau að reyna að vernda " brezk " störf eða " þýzk " störf , " sagði Fischer .
Tékkar , sem fara nú með forsætið í Evrópusambandinu , munu á morgun , sunnudag , efna til leiðtogafundar sambandsins í Brussel til að reyna að efla samstöðu ESB-ríkjanna og knýja fram stuðning þeirra við áframhald efnahagslegs samruna og sameiginlegs markaðar , í stað þess að hver dragi sig inn í sína skel .
Joschka Fischer benti réttilega á að mistækist þetta , gæti allur ávinningur af sameiginlega markaðnum og hinni sögulegu stækkun Evrópusambandsins til austurs , verið í hættu .
Var EES-aðildin mistök ? Hver eru viðbrögðin á Íslandi við fjármálakreppunni ? Ætlum við að draga okkur inn í efnahagslega skel eða reka áfram opið hagkerfi , þar sem við nýtum okkur tækifæri frjálsra alþjóðaviðskipta og hnattvæðingar ? Það fer ekki á milli mála að hinn alþjóðlegi fjármálamarkaður þarf skýrara regluverk , eigi fjármálahrunið ekki að endurtaka sig .
Það var í raun ekkert séríslenzkt við hrun bankanna hér á landi ; bankar hafa hrunið með sambærilegum hætti víða um heim .
Áhrifin eru hins vegar meiri en víðast hvar annars staðar vegna þess hvað bankakerfið var orðið stórt í samanburði við hagkerfið og burði ríkisins til að bjarga því og vegna þess hvernig íslenzkt efnahagslíf var þrungið óheilbrigðum krosseignatengslum , sem gerðu að verkum að bankarnir tóku mörg önnur fyrirtæki með sér í fallinu .
En bankakreppan er alþjóðleg kreppa og viðbrögðin við henni , þegar menn endurskoða regluverk alþjóðlegrar fjármálaþjónustu , verða sömuleiðis að vera alþjóðleg .
Ísland lokaði sig lengi vel af frá alþjóðlegum fjármálamarkaði .
Það breyttist ekki fyrr en með samningnum um Evrópska efnahagssvæðið , sem aflétti hömlum á fjármagnsflutningum , fjárfestingum og fjármálaþjónustu .
Það virðist stundum gleymast að EES opnaði ekki aðeins íslenzkum fjármálafyrirtækjum gífurleg sóknarfæri , heldur öllum íslenzkum fyrirtækjum , sem á annað borð höfðu áhuga á að vaxa út fyrir landsteinana .
Fjöldinn allur af stórum , meðalstórum og jafnvel frekar litlum fyrirtækjum hefur nýtt sér þá alþjóðlegu vaxtarmöguleika , sem EES-samningurinn bauð upp á .
Mörg af þessum fyrirtækjum eru nú í ágætum rekstri og lifa jafnvel frekast á sinni erlendu starfsemi , nú þegar verkefnaskortur blasir við á Íslandsmarkaði .
Með samningnum hélt alþjóðavæðingin innreið sína í íslenzkt atvinnulíf rétt eins og í atvinnulíf flestra annarra ríkja , en stökkið var jafnframt stærra en hjá mörgum öðrum ríkjum .
EES-samningurinn var uppspretta mikillar umbreytingar í íslenzku viðskipta- og þjóðlífi og þess vegna er dálítið sérkennilegt að nú séu jafnvel harðir stuðningsmenn samningsins á sínum tíma farnir að velta því fyrir sér hvort EES-aðildin hafi átt þátt í bankahruninu og þar af leiðandi verið mistök .
Í grein hér í blaðinu 10. febrúar síðastliðinn sagði Björn Bjarnason , þingmaður Sjálfstæðisflokksins , þannig að væri " einhverri einni pólitískri stórákvörðun um að kenna , þegar litið er til bankahrunsins , er það aðildin að evrópska efnahagssvæðinu " .
Því verður tæplega trúað að talsmenn frjálsra viðskipta vilji snúa af þeirri braut , sem var mörkuð með aðildinni að EES-samningnum .
Auðvitað höfðu hinar almennu reglur um frjálsar fjárfestingar og flæði fjármagns ekkert með bankahrunið að gera .
Bankarnir sýndu ekki þá fyrirhyggju , sem þeir hefðu átt að gera og tóku of mikla áhættu .
Það eru talsmenn ríkisafskipta og forsjárhyggju , sem vilja fjarlægja áhættuna með því að fjarlægja frelsið .
Björn Bjarnason er varla orðinn sammála þeim .
Sameiginlegur markaður – sameiginleg mynt Um leið og hægt er að gagnrýna bankana fyrir að hafa vaxið of hratt , er hægt að gagnrýna stjórnvöld á Íslandi fyrir að fylgja ekki vexti þeirra eftir .
Ein veigamestu rökin fyrir því að ESB-ríkin tóku upp evruna , voru að hún væri nauðsynlegur endapunktur á hinum sameiginlega markaði .
Ótal fræðimenn hafa í kjölfar bankahrunsins sett fram þá skoðun að ef Ísland hefði verið komið í Evrópusambandið og búið að taka upp evruna , hefði mátt komast hjá hruninu .
Íslenzka krónan var of veikur og sveiflukenndur gjaldmiðill fyrir svo öflugt bankakerfi .
Þeir , sem enn neita að horfast í augu við þetta , sjá nú gjarnan fyrir sér að hægt sé að draga saman umsvif íslenzks fjármálalífs og lifa þannig áfram með krónunni .
Björn Bjarnason sagði til dæmis í grein hér í blaðinu í lok október síðastliðins að umsvif bankanna , sem kölluðu á evru , væru nú að engu orðin .
Björn vitnaði um leið í Ívar Jónsson , prófessor á Bifröst , sem hélt því fram að útrásargeirinn væri að mestu horfinn og með honum þörfin fyrir upptöku evrunnar .
Geir H. Haarde , formaður Sjálfstæðisflokksins , talaði með svipuðum hætti í viðtali við BBC fyrr í mánuðinum : " En ein lexían sem við höfum lært er að ekki er hægt að vera með fullkomlega opið hagkerfi sem er svo lítið með fullu frelsi í fjármagnsflutningum og eigin gjaldmiðli .
Ég geri því ráð fyrir að næstu árin að minnsta kosti höldum við okkur við eigin gjaldmiðil en með mun umsvifaminna bankakerfi .
Ég held að það sé viðráðanlegt og gerlegt .
Ef við viljum svo aftur efla fjármálageirann hjá okkur þurfum við að íhuga annan gjaldmiðil .
" Þörfin fyrir upptöku evrunnar veltur ekki á því hvort íslenzki fjármálageirinn verður lítill eða stór .
Hún ræðst ekki sízt af því hvort við viljum reka hér opið eða lokað hagkerfi ; hvort við viljum áfram taka þátt í hinum sameiginlega markaði , þar sem íslenzkt atvinnulíf haslaði sér völl með aðildinni að EES .
Fyrirtækin , sem hafa nýtt sér kosti sameiginlega markaðarins , skrifa ekki upp á framangreinda greiningu forystumanna Sjálfstæðisflokksins .
Þau vilja fá alþjóðlegan gjaldmiðil til að geta áfram vaxið og dafnað á alþjóðlegum markaði .
Og auðvitað hljótum við líka að gera ráð fyrir að íslenzki fjármálageirinn nái sér aftur á strik og láti aftur til sín taka á alþjóðlegum vettvangi , í nýju , alþjóðlegu regluverki .
Algjör grunnforsenda þess að svo megi verða , er að hann búi við alþjóðlegan gjaldmiðil .
Ekki verður séð að það gerist nema með því að Ísland sækist eftir aðild að Evrópusambandinu .
Upptaka norskrar krónu var slegin rækilega út af borðinu í vikunni af Jens Stoltenberg , forsætisráðherra Noregs .
Einhliða upptaka evru eða annars gjaldmiðils er áhættusöm , bæði af pólitískum ástæðum en ekki síður vegna þeirrar hættu , sem margir hagfræðingar hafa bent á , að slíkt kynni að valda nýju áhlaupi á bankana , sem ættu ekki nægilegan forða af hinum nýja gjaldmiðli til að anna eftirspurn .
Þeir , sem vilja lifa áfram með krónunni , hafa enn ekki stillt upp sannfærandi áætlun um það hvernig eigi um leið að tryggja alþjóðlega samkeppnishæfni íslenzks atvinnulífs .
Kröfuhafar og fjárfestar Íslendingar þurfa að svara mörgum fleiri spurningum um það hvort þeir vilja reka opið eða lokað hagkerfi .
Ein þeirra snýr að hagsmunum hinna erlendu kröfuhafa að því er varðar bú gömlu bankanna þriggja .
Bæði í hópi kröfuhafanna sjálfra og meðal stjórnvalda í ríkjunum , þar sem þeir eiga heimilisfesti , gætir vaxandi óþolinmæði með að ekki hafi verið leyst úr málum þeirra með viðunandi hætti .
Í hópi kröfuhafanna eru ótal alþjóðlegar fjármálastofnanir og það er nokkuð ljóst að vilji Ísland áfram eiga aðgang að alþjóðlegum fjármálamarkaði , m.a. til að fjármagna endurreisn efnahagslífsins , verður að leysa úr málum gagnvart kröfuhöfunum þannig að þeir gangi sæmilega sáttir frá samningaborðinu .
Önnur spurning snýst um það hvernig verður tekið á móti erlendum fjárfestum hér á landi .
Fjármagn til að halda áfram rekstri mikilvægra fyrirtækja liggur ekki á lausu .
Það er ekki lausnin að skattgreiðendur dæli fé inn í rekstur fyrirtækja til langframa , ekki heldur að þau séu fyrst og fremst fjármögnuð með lánum .
Það þarf erlent áhættufé inn í rekstur á Íslandi .
Þegar EES-samningurinn var til umræðu á sínum tíma , höfðu margir áhyggjur af því að útlendingar " keyptu upp " íslenzk fyrirtæki .
Sú varð ekki raunin .
Það voru Íslendingar , sem fóru og keyptu fyrirtæki í öðrum Evrópulöndum .
Þeir útlendu peningar , sem hafa komið inn í landið , hafa annars vegar verið vegna fjárfestinga í stóriðju , hins vegar peningar sem erlendir fjárfestar lögðu í svokölluð krónubréf .
Fáir útlendingar fjárfestu í rekstri gróinna íslenzkra fyrirtækja .
Það blasir við að Ísland getur nú verið vænlegur fjárfestingarkostur .
Bæði eru nú góð fyrirtæki til sölu á lægra verði en á meðan eignaverðsbólan reis sem hæst .
Hins vegar er ekki ósennilegt að erlendir fjárfestar sjái tækifæri í því millibilsástandi , sem ríkir á meðan Ísland notast enn við krónuna .
Gjaldmiðillinn er svo lítill að með því að koma með talsverða peninga inn í landið er hægt að ná fram hækkun gengisins og ná eingöngu þannig ákveðnum hagnaði .
Það þarf ekki að vera neikvætt fyrir íslenzkt athafnalíf , því að væntanlega þurfa menn að hafa talsverða þolinmæði til að geta innleyst þann hagnað ; kaupendur eru ekki á hverju strái til að kaupa strax aftur eins og var fyrir nokkrum misserum .
Og burtséð frá því að fjármagn liggur ekki á lausu hér á landi , er æskilegt og jákvætt að fá til landsins fjárfesta , sem eru óháðir krosseignatengslasúpunni og gömlu valdaklíkunum í viðskiptalífinu .
Tortryggni gagnvart erlendum fjárfestum er hins vegar augljóslega talsverð .
Auðvitað þarf bæði að forðast hrægammana , sem vilja eignast fyrirtæki á brunaútsölu og þá , sem hugsanlega eru leppar fyrir einhverja aðra – en þá þurfa menn líka að sýna fram á að svo sé .
Svo mikið er víst að ef Ísland verður ekki opið fyrir erlendri fjárfestingu verður efnahagsbatinn hægari en ella .
