Sumum verður hálla en öðrum á að fara út af línunni .
Fyrir Karl Wallenda var það dauðans alvara 22. mars 1978 , en þessi þaulvani línudansari og fjölleikamaður hafði ekki farið út af línunni fyrr en þennan örlagaríka dag .
Hann var sjötíu og þriggja ára og hafði verið línudansari frá því hann var sautján ára .
Í þetta skipti var meiningin að ganga á línu í 37 metra hæð , sem strengd hafði verið milli tveggja turna á Condado Plaza-hótelinu í San Juan í Púertó Ríkó .
Skilyrði voru ekki eins og best verður á kosið , vindhraði um 12 metrar á sekúndu , þegar Wallenda fipaðist , hrapaði til jarðar og lést samstundis .
Fjöldi áhorfenda varð vitni að slysinu .
Kvikmyndatökulið frá WAPA-TV-sjónvarpsstöðinni í San Juan var líka á staðnum og myndaði harmleikinn .
Myndbandið , þar sem fréttamaðurinn Guillermo Jose Torres lýsir harmleiknum , var sýnt um allan heim , og núna má sjá myndskeið af því á netinu .
Ári eftir slysið fetaði Rick Wallenda , barnabarn Karls , í síðustu línuspor afa síns í Púertó Ríkó og komst heilu og höldnu á leiðarenda .
Tefldi fífldjarft Karl Wallenda var alinn upp við að taka áhættu og tefla fífldjarft .
Fleygt varð þegar hann sagði einhverju sinni " að lífið væri á línunni , allt annað væri bara bið " .
Hann fæddist 1905 í Magdeburg í Þýskalandi og var aðeins sex ára þegar hann kom fyrst fram og lék listir sínar með fjölskyldu sinni , sem allt frá því á seinni hluta átjándu aldar hafði verið þekkt farandfjölleikafjölskylda .
Hennar er fyrst getið sem slíkrar í ungverska keisaradæminu árið 1780 .
Forfeður Karls Wallenda langt aftur í ættir voru m.a. fimleikamenn , trúðar , dýratemjarar , og sjónhverfingamenn .
Ellefu ára tróð hann uppi í bjórkjöllurum með atriði sem framan af var sérgrein hans og gekk út á að stafla nokkrum stólum og standa á höndum á þeim efsta .
Sem unglingur lærði hann listina að dansa á línu og fékk bróður sinn , loftfimleikamann og kornunga stúlku , Helenu Kreis , sem seinna varð eiginkona hans , til að mynda með sér sýningarhóp .
Píramídinn Eftir nokkurra ára ferðalag um Evrópu við góðan orðstír hélt hópurinn til Kúbu 1928 , þar sem fjórmenningarnir sýndu m.a. vinsælasta atriði sitt , píramídann svokallaða .
Hann var þannig að Helen stóð á öxlum Karls Wallenda , sem sat á stól á stöng á milli hinna tveggja liðsmanna sýningarhópsins , en þeir voru báðir á hjóli á línu í um 15 metra hæð John Ringling , málsmetandi fjölleikahússtjóri , hreifst svo af frammistöðunni að hann bauð hópnum samning .
Eftir það varð gatan vestra greið fyrir Hina stórkostlegu Wallenda-fjölskyldu , The Great Wallenda Family , eins og þau kölluðu sig .
Síðar urðu þau betur þekkt sem The Flying Wallendas .
Í áranna rás hefur sífellt fjölgað í hópnum .
Börnum , barnabörnum , tengdabörnum , frænkum og frændum Karls Wallenda virðist listin og fífldirfskan í blóð borin , þrátt fyrir að nokkrir hafi slasast alvarlega og dáið við að leika listir sínar í háloftunum .
