Eftir Árna Matthíasson arnim@mbl.is SKIPSTJÓRINN á Apple skútunni , Steve Jobs , hefur lengi verið þeirrar skoðunar að notendur eigi ekki að vera að fikta í innviðum raftækja frá Apple og gildir þá einu hvort um er að ræða tölvur eða spilastokka .
Fyrir vikið hefur lítið verið um að menn krukki í Apple varning nema þeir ævintýragjörnustu .
Sumum hefur vaxið þetta í augum , ekki síst eftir að Apple tók að framleiða smærri raftæki eins og spilastokka og síma .
Málið er nefnilega að rafhlöður í slík apparöt endast yfirleitt ekki nema í eitt til tvö ár , eftir notkun , og því er fólk vant því að geta skipt um rafhlöðu eftir hendinni , nú eða að geta verið með vararafhlöðu meðferðis .
Ágætt dæmi um þessa stefnu Apple er að í fyrstu gerð farsíma fyrirtækisins , iPhone , sem notið hefur gríðarlegrar hylli , er ekki hægt að skipta um rafhlöðu nema með aðstoð lóðbolta , svo ótrúlegt sem það kann að virðast .
Í ljósi ofangreinds hefur talsverður þjónustumarkaður byggst upp í kringum Apple-varning víða um heim þar sem menn taka að sér að gera við ýmislegt smálegt , skipta um rafhlöður eða annað það sem gera þarf við , aukinheldur sem hægt er að uppfæra búnaðinn , skipta um skjá á Ipod spilastokkum eða setja í þá stærri harðan disk og svo framvegis .
Menn geta líka tekið fram skrúfjárnið og gert við apparötin sjálfir , þó Apple-búnaður sé oft þannig hannaður að það þarf sérstök tól til þess arna , til að mynda þarf sérstök verkfæri til að opna iPod spilastokka og í sumum tilfellum verður maður að hafa hníf um hönd því þeir eru sumir límdir saman ( og átti greinilega aldrei sundur að slíta ) .
Þeir sem eru svo ævintýragjarnir og kjarkaður , og þarf hugrekki til , geta leitað sér upplýsinga og leiðbeininga á www.ifixit.com en þar eru kenndar allar mögulegar aðferðir til að sýsla með Apple varning .
Á ifixit.com er hægt að kaupa ýmislegan búnað til að gera við eða endurbæta spilastokka , tölvur og farsíma og þar er einnig að finna ítarlegar leiðbeiningar um hvernig eigi að bera sig að við þá iðju .
Greinargóðum lýsingum fylgja skýringarmyndir þar sem aðferðum er lýst skref fyrir skref , en óneitanlega fer um mann þegar maður sér svo viðkvæman rafeindabúnað meðhöndlaðan svo frjálslega .
