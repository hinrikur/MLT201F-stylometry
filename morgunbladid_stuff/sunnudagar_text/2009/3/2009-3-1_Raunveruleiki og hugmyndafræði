Ríkisvaldinu er vandi á höndum víðar en á Íslandi vegna efnahagsástandsins .
Við mörgum fyrirtækjum blasir nú gjaldþrot fái þau ekki aðstoð frá ríkinu .
Spurningin er hins vegar hvort veita eigi vonlausum fyrirtækjum hjálp – sérstaklega ef þau framleiða vörur , sem enginn vill kaupa .
Í Þýskalandi fer nú fram mikil umræða um stöðu bílaframleiðandans Opel , tákns þýska efnahagsundursins á árunum eftir stríð .
Ef Opel fær ekki hjálp mun fjöldi manns missa vinnuna .
Á móti er hins vegar spurt hvar eigi að nema staðar ef komið verður til móts við Opel og eru þá nefnd fyrirtæki á borð við Märklin , Schiesser og Continental .
Og hvernig á ríkið að standa að því að aðstoða fyrirtækin ? Á það að ganga í ábyrgð , eða ganga svo langt að kaupa í þeim hlut ? Það er mjög einfalt að segja að tryggja verði atvinnu , en ekki má gleyma því að um leið og eitt fyrirtæki fær hjálp er búið að skekkja stöðuna á samkeppnismarkaði .
Spurningin er því hvort ekki eigi að hjálpa öllum ef einn fær hjálp , til þess að gæta jafnræðis .
Ríkið á ekkert erindi í rekstur fyrirtækja , en þrýstingur veldur því að erfitt er að víkjast undan .
" Við erum öll orðin sósíalistar , " sagði í vikuritinu Newsweek nýverið .
Í fjármálakreppunni hristir raunveruleikinn upp í hugmyndafræðinni .
