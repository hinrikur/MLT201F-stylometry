BJARNEY Svandís Grímsdóttir , dagmóðir , er 35 ára í dag .
Bjarney er fædd í Hafnarfirði og hefur búið hér og þar í gegnum tíðina en flutti í Reykjanesbæ árið 1999 og kann afar vel við sig þar .
Bjarney á fjögur börn sjálf en síðasta rúmt ár hefur hún einnig starfað sem dagmóðir og býr því við mikið barnalán á degi hverjum .
" Mér finnst þetta æðislegt , en ég er líka búin að vera mjög heppin með bæði börn og foreldra , " segir Bjarney .
Dagforeldrar finna þó fyrir samdrætti eins og aðrir og segir Bjarney að undanfarna mánuði hafi margir foreldrar tekið börn sín úr vistun og annist þau sjálf vegna tekju- eða vinnumissis .
" En ég er nú svo bjartsýn að ég vonast til að þetta komi aftur í haust þegar stóri árgangurinn fer að skila sér , " segir Bjarney og vísar í háa fæðingartíðni á Íslandi í fyrra , því fleiri börn hafa ekki komið í heiminn síðan árið 1960 .
Sjálf mun Bjarney ferma sitt elsta barn í maí og segir hún það m.a. ástæðu þess að hún ætlar að taka eigin afmæli rólega í ár , þótt hún bjóði sennilega upp á kaffi í dag .
Hún segist öðru hvoru hafa tekið sig til og haldið heljarinnar veislu en það standi ekki til nú .
" Kannski þegar maður verður fertugur , það er aldrei að vita .
" una@mbl.is 