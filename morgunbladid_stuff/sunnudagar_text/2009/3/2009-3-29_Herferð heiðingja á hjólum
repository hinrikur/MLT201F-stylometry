Auglýsingar með slagorðunum " Guð er trúlega ekki til .
Hættu nú að hafa áhyggjur og njóttu lífsins " á 200 rauðum strætisvögnum London hafa valdið fjaðrafoki í Bretlandi .
Í ljósi sögunnar er þessi heimsins fyrsta herferð heiðingja , eins og spiegelonline nefndi hana , trúlega orðum aukin , þótt guðleysingjar í Þýskalandi og Spáni hafi tekið sér hana til eftirbreytni .
Upphafsmanneskjan er blaðamaðurinn og grínhöfundurinn Ariane Sherine , sem þótti sér gróflega misboðið í fyrra þegar hún sá á strætisvagni tilvitnun í Biblíuna ásamt upplýsingum um vefsíðu þar sem fullyrt var að heiðingjar myndu brenna í helvíti um alla eilífð .
Hún bloggaði um hneykslan sína á vefsvæði The Guardian þar sem hún benti jafnframt á að guðleysingjar gætu lagt fram fimm pund hver til að berjast gegn trúarlegum auglýsingum af þessu tagi .
Tilgangurinn að upplýsa fólk Hálfpartinn óafvitandi hrinti hún með bloggi sínu úr vör svokallaðri strætisvagnaherferð heiðingja , Atheist Bus Campaign .
Verkefninu óx fiskur um hrygg þegar Richard Dawkins , þróunarlíffræðingur og opinber guðleysingi , höfundur The God Delusion , lagði því lið .
Ekki leið á löngu þar til safnast hafði fimm sinnum meira fé en þau höfðu reiknað með og var þeim þá ekkert að vanbúnaði að láta til skarar skríða .
Framtakið var svo formlega kynnt 6. janúar síðastliðinn .
Skoðanasystkini þeirra Sherine og Dawkins í Þýskalandi hafa þegar hafist handa við fjáröflun .
Markmiðið er að strætisvagnar í Berlín , Münhen og Köln verði boðberar guðleysisins seinna á árinu .
Phillip Möller , einn sex forsprakka verkefnisins þar í landi , segir tilganginn vera að upplýsa fólk .
" Í upplýstu þjóðfélagi á fólk að geta sagt eitthvað í þessa veru án þess að eiga á hættu að vera refsað , " segir hann .
Vondar fréttir og góðar fréttir Þar sem margir Þjóðverjar eru ekki í trúfélagi , en þriðjungur tilgreinir enga trú samkvæmt opinberum gögnum , er ekki víst að þeir kippi sér að ráði upp við slagorðin á strætisvögnunum .
Að minnsta kosti ekki eins og á Ítalíu þar sem guðleysingjar þurftu að láta í minni pokann fyrir íhaldssömum stjórnmálaflokkum .
Þeim hugnaðist ekki slagorð eins og " Vondu fréttirnar eru þær að Guð er ekki til .
Góðu fréttirnar þær að þú þarft ekki á honum að halda " , á strætisvögnum í Genúa , heimaborg kaþólska kardinálans , sem er yfirmaður ítalska biskuparáðsins .
Herferð spænsku guðleysingjanna náði að vísu á strætisvagnana , en var óðara svarað í sömu mynt með slagorðunum " Þegar allir yfirgefa þig , er guð hjá þér " – líka á strætisvögnunum .
Og fólk hópaðist saman með kröfuspjöld með áþekkum slagorðum .
Strætisvagnar fara alls staðar mismunandi leiðir rétt eins og fólkið .
vjon@mbl.is 