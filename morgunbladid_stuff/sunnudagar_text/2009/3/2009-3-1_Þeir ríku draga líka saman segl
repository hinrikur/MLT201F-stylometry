SAMKVÆMT fréttum erlendra fjölmiðla hafa jafnvel milljarðamæringar dregið saman seglin í kreppunni , eða berast a.m.k. ekki jafn mikið á og áður .
Þannig skýrir bandaríska dagblaðið San Francisco Cronicle frá því að milljarðamæringurinn Gordon Getty hafi hætt við fyrirhugaða stórveislu í tilefni 75 ára afmælis síns , jafnvel þótt hann hefði þegar greitt fyrir herlegheitin .
Þar misstu gestir af óperusöng og flugeldum , fyrir utan veitingarnar .
Getty sendi gestum sínum bréf og sagðist hafa hætt við veisluna af tillitssemi við þá sem hefðu orðið fyrir barðinu á kreppunni .
San Francisco-ballettinn heldur ávallt miklar veislu í upphafi hvers sýningarárs .
Núna var ekki nóg með að miklu færri gestir létu sjá sig en áður , heldur fengu gestir engar glæsigjafir , eins og tíðkast hefur svo lengi sem elstu menn muna .
Og enn eitt dæmið tínir dagblaðið til : Moldríkur tölvukarl í Silicon Valley ætlaði að halda upp á afmælið sitt í glæstum sölum safns , en ákvað að bjóða gestum heim til sín í staðinn .
San Francisco Cronicle hefur eftir talsmönnum veisluþjónustufyrirtækja að árið 2007 hafi verið hið besta í sögunni , en mjög hafi dregið úr viðskipum á síðasta ári og þau nánast hrunið í október sl. Margir fyrrverandi viðskiptavinir eru enn vellauðugir , en óttast að glæsiveislur teljist ekki aðeins óviðeigandi , heldur beinlínis mjög smekklausar .
Og enginn vill láta segja um sig að hann sé " svo 2007 .
" 