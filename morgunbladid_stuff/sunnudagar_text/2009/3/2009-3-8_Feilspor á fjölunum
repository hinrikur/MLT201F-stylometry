Ef allir væru fullkomnir eða því sem næst , væri lífið ábyggilega ekki eins skemmtilegt .
Gleymska , glópska , mismæli og alls konar mistök koma fyrir alla og geta gefið lífinu býsna fjörlegan lit .
Þó oftast eftir á að hyggja .
Of mikið af því góða er vitaskuld grafalvarlegt mál og dýru verði keypt eins og alþjóð veit og hér verður ekki til umfjöllunar .
Nokkrar starfsstéttir eru svolítið sér á báti ef þeim verður á í messunni vegna þess að þorri þjóðarinnar verður óhjákvæmilega vitni að mismælum þeirra eða annars konar klúðri .
Fjölmiðlafólk , sem fipast í beinni , er til að mynda ekki öfundsvert .
Ekki heldur leikarar sem gleyma rullunni sinni – sem efalítið er martröð flestra , og frjósa kannski í kjölfarið frammi fyrir mörg hundruð áhorfendum .
En þeir eru bara af holdi og blóði rétt eins og við hin og fá líka pestir , hiksta og fjörfisk upp úr þurru .
Líka ósjálfráðan og óstöðvandi hlátur , sem er ekki síður vandræðalegt á viðkvæmustu andartökum .
Þeim er samt ekki alltaf um að kenna ef eitthvað fer úrskeiðis í sýningum , leikmunir eiga til að hverfa með dularfullum hætti , detta eða brotna , og þá kemur til þeirra kasta að bregðast við af snarræði .
Leiksýningin verður að halda áfram .
Sumar sögur af feilsporunum á fjölunum hafa orðið fleygar í leikhúsheimum , aðrar hafa ekki farið hátt , þótt þau verði þeim , sem í hlut átti , ævinlega í fersku minni .
Sem og trúlega áhorfendum .
Hér rifja nokkrir leikarar með mislangan feril að baki upp minnisstæð mistök , sín eigin sem af annarra manna völdum .
Eftir Valgerði Þ. Jónsdóttur vjon@mbl.is Ósýnileg blóðug skikkja Þegar Kristbjörg Kjeld lék Hildigunni í Merði Valgarðssyni eftir Jóhann Sigurjónsson í Þjóðleikhúsinu kringum 1970 átti hún að ganga að kistu nokkurri , taka upp úr henni blóðuga skikkju og leggja á axlir þess sem lék Flosa .
Og segja nokkur vel valin orð í leiðinni .
" Mér brá í brún þegar ég opnaði galtóma kistuna .
Eina sem ég gat sagt var eitthvað á þá leið að þarna HEFÐI VERIÐ blóðug skikkja og halda svo áfram eins og ekkert hefði í skorist , " segir Kristbjörg , sem var í svo miklu uppnámi yfir þessu að hún skellti hurðum þegar hún kom af sviðinu – og braut eina .
" Mér fannst þetta ekki sniðugt , en var seinna sagt að einhverjum hefði bara þótt vel til fundið að notast ekki við blóðuga skikkjuna í leikritinu .
" " Sæll , Jói minn " Jóhann Sigurðarson minnist þess þegar leiksviðið gliðnaði í átakaatriði milli hans og Arnars Jónssonar í Bílaverkstæði Badda eftir Ólaf Hauk Símonarson , sem sett var upp í Valaskjálf á Egilsstöðum í tengslum við menningarhátíð í bænum 1989 .
Viðstaddir voru menntamálaráðherra og fleira mektarfólk .
" Um leið og ég átti að láta dempara vaða í hausinn á Arnari , þegar tíu mínútur voru eftir af verkinu , og hann að víkja sér fimlega undan , brotnaði gólfið í miðjunni .
Við tókum sameiginlega ákvörðun með augnaráðinu um að halda áfram eins og ekkert hefði í skorist .
Þetta varð hálfgert jakahlaup hjá okkur og leikararnir , sem komu inn á sviðið á eftir , áttu í miklum erfiðleikum með að koma sér fyrir , " segir Jóhann og er ekki frá því að áhorfendur hafi dáðst svolítið að þeim félögum fyrir að hafa látið sem ekkert væri .
Sjálfur átti hann og mótleikarar hans í Hafinu , einnig eftir Ólaf Hauk Símonarson , sem sýnt var í Þjóðleikhúsinu nokkrum árum síðar , erfitt með að láta sem ekkert væri þegar Randver Þorláksson sagði hátt og skýrt : " Sæll , Jói minn , " í stað þess að ávarpa hann sem Halla , eins og persóna Jóhanns nefndist í leikritinu .
" Alltaf þegar kom að þessu atriði greip okkur leikarana mikið hláturskast .
Og það urðu margar sýningar eftir þetta .
" Eins og á móti sjálfum sér Baldri Trausta Hreinssyni fannst hann vera að leika á móti sjálfum sér þegar hann hljóp í skarðið og lék fyrrverandi mótleikara sinn í söngleiknum Grease í Borgarleikhúsinu 1998 .
" Svoleiðis háttaði til að ég hafði leikið töffarann Kenicke í yfir sjötíu sýningum , en annar tók við hlutverkinu þegar ég fór yfir í Þjóðleikhúsið .
Eftir viku var ég svo með tveggja tíma fyrirvara beðinn að leika Roger , annan töffara í leikritinu , því sá sem fór með hans hlutverk hafði handleggsbrotnað .
Ég kunni hlutverk Kenicke auðvitað miklu betur og gerði fyrir vikið allt eins og Kenicke en ekki Roger , tók vitlaus dansspor , talaði eins og Kenicke og var í öllum háttum eins og hann .
Það munaði litlu að ég færi með hans rullu og eitthvað ruglaðist ég líka í stöðu Rogers á sviðinu , " segir Baldur Trausti , sem varð manna fegnastur að þurfa ekki að standa í sporum Rogers nema í þetta eina skipti .
Heyrði ekki stikkorðið Ragnheiði Steindórsdóttur rekur ekki minni til að hafa lent í teljandi óhöppum á ferli sínum .
Hún þarf því að hverfa langt aftur í tíma og rúmi til að rifja upp eitt slíkt : Lokasýning á farsa eftir Feydeau þegar hún var í leiklistarskólanum í Bristol um árið .
" Verkið gerist á hóteli þar sem maður nokkur ætlar að gamna sér með hjákonu sinni , en auðvitað birtist eiginkonan og allt fer upp í loft .
Ég lék hjákonuna og elskhuginn ýtti mér inn á baðherbergið , þegar konan fór að berja á herbergisdyrnar .
Þar beið ég nokkra stund , meðan hann reyndi að blekkja frúna , en átti að koma inn á svið aftur á ákveðnu stikkorði .
Mér var kalt þarna baksviðs , enda fáklædd , bara á korseletti og blúndubuxum , og færði mig nær ofninum fyrir aftan leikmyndina .
Allt í einu finnst mér vera undarleg þögn á sviðinu , læðist inn á hliðarsvið til að reyna að sjá hvað er að , hnippi í sviðsmann og hvísla " af hverju halda þau ekki áfram ? " Hann hvæsti á móti " Hvað ertu að gera hér – þú átt að vera inni á sviði ! ! ! " Ég rauk inn í leikmyndina og stóð svo bara lafmóð , með uppglennt augun og mundi ekkert hvað ég átti að segja eða gera .
Sá sem lék elskhuga minn var orðinn alveg " desperat " , konan farin og hjákonan horfin af baðherberginu ! Við stóðum svo bara og störðum hvort á annað , gapandi , skelfingu lostin .
Mér fannst líða heil eilífð , áður en við hrukkum í gírinn og byrjuðum að leika aftur , " segir Ragnheiður .
Tek ofan fyrir Flosa Ég held að það sé alveg öruggt að einhver versta martröð allra sviðsleikara er að verða fyrir fyrirvaralausu minnistapi á leiksviðinu , þ.e. þegar maður hefur ekki hugmynd um hvað maður á að segja eða gera næst , " segir Sigurður Skúlason .
Sjálfum fannst honum tíminn standa kyrr þegar hann missti þráðinn sem Gratsíanó í Kaupmanninum í Feneyjum eftir Shakespeare , jólaleikriti Þjóðleikhússins 1974 .
Og þar sem textinn var í bundnu máli var enn erfiðara en ella að klóra í bakkann .
" Í miðju eintali þar sem ég sneri til hliðar frá áhorfendum en að leikhópnum , gleymdi ég hvað ég átti að segja næst .
Það spratt út á mér kaldur sviti og ég tók að babla óskiljanlega vitleysu .
Meðleikurum mínum var brugðið , þeir urðu svo herptir á svip að ég minnist ekki að hafa séð annað eins , enda áttu þeir erfitt með að skella ekki uppúr .
Mér fannst þetta andartak vara í margar mínútur .
" Á slíkri stundu segir hann að hefði komið sér vel að vera skáld eins og Flosi Ólafsson , sem fór með hlutverk furstans af Marokkó , eins vonbiðils Portíu , í sama verki .
" Ég verð að taka ofan fyrir Flosa .
Þótt hann gleymdi stundum textanum , gat hann bjargað sér með því að tvinna saman setningum með stuðlum , höfuðstöfum og jafnvel endarími og enginn tók eftir að hann brygði út af handritinu , " segir Sigurður , sem veit vart hvort minnistap leikara er verra í vöku eða draumi .
Sá staður í leikriti þar sem leikara hefur í eitt skipti rekið í vörðurnar verður , að hans sögn , alltaf hættupyttur .
" Ég svitnaði alltaf þegar sú stund nálgaðist að ég færi með fyrrnefndan texta í leikritinu , en það átti ég eftir að gera þó nokkrum sinnum .
" Óhapp í Óhappi Svo kaldhæðnislega vildi til að Elma Lísa Gunnarsdóttir varð fyrir sínu mesta óhappi á leiklistarferlinum í Óhappi , dramatísku verki eftir Bjarna Jónsson , sem sýnt var í Kassanum í Þjóðleikhúsinu í fyrra .
" Mótleikari minn , Stefán Hallur Stefánsson , átti að tuska mig til og hrinda mér síðan í gólfið þegar um tuttugu mínútur væru eftir af leikritinu .
Það gekk eftir , nema hvað ég fann um leið skerandi sársauka í fætinum og hneig niður þegar ég ætlaði að standa upp aftur .
Loks tókst mér það og gat haltrað , sárkvalin , út á væng , þar sem sýningarstjórinn skoðaði fótinn og vildi helst hætta sýningunni .
Ég tók það ekki í mál og komst með harmkvælum í gegnum hana og uppklappið líka .
Svo var ég borin beinustu leið út í bíl og keyrð á slysó , " segir Elma Lísa , sem var svo illa tognuð að læknirinn skipaði henni að hvíla sig í tíu daga .
Orð hans máttu sín lítils því aðeins voru tveir dagar í frumsýningu á Hér og nú í Borgarleikhúsinu með Elmu Lísu í stóru hlutverki .
" Ég fór í gegnum fyrstu sýninguna á sterkum verkjalyfjum , með fótinn í spelkum en samt í hælaháum skóm .
" Þótt hún hafi oft fengið martraðir fyrir sýningar , hefur að öðru leyti flest gengið snurðulaust þegar upp á sviðið er komið .
" Einu sinni í grískum harmleik , sem settur var upp þegar ég var á öðru ári í Leiklistarskólanum , stóð ég uppi á tunnu og átti að fara með langan mónólóg , sem ég steingleymdi í miðjum klíðum og þurfti að byrja upp á nýtt .
Í sama verki áttu bekkjarbræður mínir að kyssa mig , en þeir fylltust algjöru ógeði því persónan sem ég lék grét svo mikið að þeir urðu allir útklíndir í hori og slefi .
" Gleymdu einum veigamesta þættinum Hjálmar Hjálmarsson upplifði sína verstu martröð í Hafnarfjarðarleikhúsinu 2004 í Meistaranum og Margaritu eftir Bulgakov .
Hann og samleikari hans styttu sýninguna um 15-20 mínútur og slepptu um leið einum veigamestu atriðum sögunnar .
Sýningin var mikið sjónarspil í lýsingu , leikmynd og búningum , með fjölda leikara í mörgum hlutverkum , statista og lúðrasveit .
" Í upphafi vorum við Erling Jóhannesson sem uppskafnir rithöfundar að ræða um tilvist Guðs og Djöfulsins þegar Djöfullinn sjálfur mætir og segir okkur sína útgáfu af píslarsögunni með Jesú Kristi og Pontíusi Pílatusi í aðalhlutverkum .
Sú saga er leikin með tilheyrandi ljósagangi , leikmynd og fjölda leikara og tók venjulega um 20 mínútur .
Á einhvern óútskýrðan hátt hlupum við yfir þetta mikilvæga atriði og bar ég án efa nokkra ábyrgð á því .
Þetta olli miklu uppþoti baksviðs þar sem lúðrasveitin og leikhópurinn þurfti að skipta um búninga á mettíma og gera sig klár í þarnæsta atriði .
Upphófst mikið " ljósasjó " á sviðinu , ljósamaðurinn neyddist til að renna sér í gegnum um 30 ljósaskipti og mikill atgangur var hjá leikhópnum að rétta kúrs sýningarinnar af .
Ekki bætti úr skák að leikstjórinn Hilmar Jónsson var baksviðs og mátti sjá á honum að blóðþrýstingurinn væri kominn yfir leyfileg hættumörk .
Neyðarástand ríkti baksviðs og veltu menn fyrir sér hvort ætti að stoppa sýninguna og byrja upp á nýtt .
Við héldum þó áfram en ekki er víst að þessi stytting hafi hjálpað áhorfendum að skilja þessa annars flóknu og margræðu sögu , " segir Hjálmar , sem þótti bæta gráu ofan á svart að einn harðasti leikhúsgagnrýnandi landsins var í hópi áhorfenda .
" Leikhússtjórinn brá á það ráð að bjóða honum á aðra sýningu í von um að hún myndi leikin öll í það skiptið ; og um leið að biðjast afsökunar á þessari hörmung .
" Hiksti , hlátur og skegg Hiksti mótleikarans , Ragnars Kjartanssonar , varð til þess að Unnur Ösp Stefánsdóttir , og þau Ragnar bæði , fengu óstöðvandi hláturskast í Landi og sonum , sem Leikfélag Reykjavíkur sýndi í Iðnó 1987 .
" Við vorum bara krakkar , 8 eða 9 ára , og gátum ekki hætt að hlæja – og Ragnar að hiksta , og stundum varla upp orði .
Ég man ekki til að við hefðum fengið tiltal á eftir , áhorfendur hlógu með okkur eins og gerðist líka þegar ég og aðrir leikarar í Kardimommubænum fengum hláturskast þegar Örn Árnason , sem einn ræningjanna , faðmaði bæjarstjórann svo innilega að skeggið datt af honum , " segir Unnur Ösp .
Standandi pína , Macbeth og hjátrúin Þorsteinn Bachmann stóð á gati með textann í sjálfri opnunarræðunni í Standandi pínu , sem sett var upp í Tjarnarbíói 1993 .
" Mér fannst líða heil eilífð án þess að ég kæmi upp orði , en svo mundi ég skyndilega texta upp á eina og hálfa blaðsíðu – en sá hafði því miður verið strikaður út úr leikritinu þremur vikum áður .
Þetta bjargaðist því þegar ég hafði romsað upp vitlausa textanum , mundi ég þann rétta .
Í sömu sýningu var upphrópun mín Guð minn almáttugur ! í lokaatriðinu ekki skrifuð í handritið , heldur helgaðist af því að annar tveggja stórra hurðarvængja í sviðsmyndinni hrundi á tær áhorfanda á fremsta bekk .
" Fleira pínlegt kom uppá í Standandi pínu , sem Þorsteinn skrifar á alræmdan leikhúsdraug Tjarnarbíós sem og Stefán Jónsson , kollega sinn , sem á fyrstu æfingu storkaði örlögunum með því að hrópa Macbeth ! Macbeth ! " Á sömu æfingu tognaði Stefán á fæti og annar leikari þurfti að koma í hans stað .
Í einu atriðinu fékk leikari heilahristing og svo mætti áfram telja .
Eins og leikhúsfólk veit boðar nefnilega illt að nefna Macbeth á nafn innan veggja leikhússins , en þessi aldagamla hjátrú er upprunnin í bresku leikhúsi .
" Þegar Þorsteinn lék í Slavar ! 2002 botnaði hann ekkert í hvað ylli skellihlátri áhorfenda þegar hann sem alvarlegur rússneskur embættismaður var að yfirheyra mál- og heyrnarlausa stúlku .
" Skýringin var einföld , ég var með opna buxnaklauf , " segir Þorsteinn og rifjar líka upp að við tökur á sjónvarpsleikritinu Úr öskunni í eldinn , hafi mótleikari hans óvart kýlt hann beint á nefið í staðinn fyrir framhjá .
" Það brakaði og brast í , rétt eins og trjágrein væri brotin .
" Ég nánast rotaðist og hef síðan verið með soldið skakkt nef .
" Láttu þau bara hafa það ! Anna Kristín Arngrímsdóttir segir að sem betur fer sjái áhorfendur hvorki alla hluta leikmyndarinnar né allt það sem viðkemur henni .
" Árið 1995 lékum við Þrek og tár eftir Ólaf Hauk Símonarson á stóra sviði Þjóðleikhússins .
Í rá yfir sviðinu voru pokar fullir af sandi .
Þeir voru hluti af festingu einhverra leikmuna .
Ég var á sviðinu í hópi syngjandi þvottakvenna þegar pokarnir féllu af ránni , strukust við okkur í fallinu áður en þeir skullu á sviðinu .
Síðan þetta var lít ég alltaf upp í loftið áður en ég stíg á sviðið ! " Anna Kristín nefnir annað atvik , sem henni er minnisstætt , en flokkast þó ekki undir mistök af hálfu leikaranna , nema síður væri .
" Við lékum Kæru Jelenu í Þjóðleikhúsinu við afar góðar undirtektir .
Jelena var kennari og í verkinu eru mikil átök milli hennar og nemendanna .
Þetta var á litla sviðinu og áhorfendur því í miklu návígi við leikarana .
Þegar mest gekk á trylltist Jelena og húðskammaði krakkana og þegar hún gusaði síðustu skammarbununni út úr sér , reis einn áhorfandinn úr sæti sínu og sagði : , , Já láttu þau bara hafa það ! " .
" Með nótnastatíf í hárinu Allt gekk á afturfótunum þegar Kristín Þóra Haraldsdóttir sviðsetti sitt fyrsta einstaklingsverkefni á öðru ári sínu í Leiklistarskólanum .
Kennarar , nemendur og eldri nemendur horfðu opinmynntir á hrakfarirnar .
" Ég ætlaði virkilega að láta ljós mitt skína .
Verkið byggðist á tækni , myndbandi og hljóðbandi , sem átti að vera í takti við hreyfingar mínar .
Þótt myndbandið færi ekki í gang hélt ég mínu striki , en datt og rann á nótnastatíf , sem festist í hárinu á mér og losnaði ekki , sama hvað ég rykkti til höfðinu .
Þar sem ég er ekki há í loftinu , bar statífið mig gjörsamlega ofurliði .
Ég þurfti að taka smáhlé til að ná því úr og millitíðinni horfði ég á bekkjarsystur mína , sem var meðal áhorfenda , skríða eftir gólfinu til að gera tæknimanni viðvart .
Myndbandið fór ekki í gang fyrr en í blálokin , þannig að af tíu mínútna leikþætti var ég í átta mínútna basli , " segir Kristín Þóra .
Draugurinn í essinu sínu Einn leikarinn gleymdi innkomunni , annar týndi búningi , sá þriðji textanum , biti hrundi úr leikmyndinni og hvíslarinn , næm kona , gekk í fangið á óskilgreindri veru , " segir Elva Ósk Ólafsdóttir .
Og jafnframt að þá sé aðeins fátt eitt talið af þeim dularfullu atburðum , sem gerðust í tengslum við sýninguna Hart í bak í Þjóðleikhúsinu 9. janúar síðastliðinn .
" Þótt úti væri blankalogn , fauk upp gluggi hjá sviðsmönnunum , lítið staup í kistunni haggaðist ekki , en níðþungur kertastjaki datt í gólfið .
Einu sinni þegar ég hljóp baksviðs til að hafa hraðskipti á fötum heyrði ég mikinn partíglaum og sama máli gegndi um hina leikarana .
Samt var ekkert partí í húsinu .
Þetta var allt saman með ólíkindum , maður hugsaði bara : hvað gerist næst ? " Hún skellir skuldinni á Þjóðleikhúsdrauginn , sem hún segist aldrei áður hafa fundið eins áþreifanlega fyrir og þetta kvöld .
" Hann var bara að stríða okkur , alveg í essinu sínu .
" Án þess að draugurinn hafi komið þar nærri hefur Elva Ósk tvisvar sinnum farið úr axlarlið í sýningu " Einu sinni þegar þetta gerðist var ég að syngja á Akureyri með Heimilistónum .
Þegar einhver kallaði hvort læknir væri í salnum , sprungu áhorfendur úr hlátri .
Þeir héldu að þetta væri skemmtiatriði , " segir Elva Ósk og bætir við að það hafi verið læknir í salnum .
Rennblautir áhorfendur Kjartan Ragnarsson hefur marga fjöruna sopið á löngum leiklistarferli .
Geggjaðasta óhappið , eins og hann orðar það , var 1988 þegar Leikfélag Reykjavíkur setti upp söngleikinn Síldin er komin í Skemmunni , vestur í bæ , þar sem Bæjarútgerð Reykjavíkur var áður með saltfiskverkun og fleira .
Kjartan , sem lék lukkuriddarann Villa , átti ekki beinan þátt í óhappinu en lenti í því eins og raunar allir leikararnir – áhorfendur , hljómsveit og tólf manna síldarstúlkukór o.fl. " Óvanir strákar , sem við fengum sem senumenn , voru svolitlir sauðir , " útskýrir Kjartan og lýsir aðstæðum : " Leiksviðið var síldarpallur og því hentaði húsnæðið vel , áhorfendapallar voru gamlir rekkar , hátt var til lofts og vítt til veggja , hrátt steingólf með niðurföllum og þess háttar .
Í einu atriðinu átti Eggert Þorleifsson , sem lék reddarann , að spúla planið .
Eins og ráð var fyrir gert notaði hann brunaslöngu hússins .
Þegar hann skrúfaði frá krananum gerðist hins vegar ekki neitt svo hann skrúfar meira , eða eins og hægt var án árangurs .
Allt í einu ranka senustrákarnir við sér , opna fyrir vatnið og þá skipti engum togum að slangan hentist af gríðarlegum krafti lóðrétt upp í loft , hlykkjaðist þar drjúga stund eins og eiturslanga og spjó vatni á allt sem fyrir varð .
" Kjartan segir að öllum hafi orðið bylt við , Árni Scheving , hljómsveitarstjóri , hrópaði upp yfir sig hvort ætti að eyðileggja öll hljóðfærin , áhorfendur , flestir rennandi blautir , æptu og görguðu hver í kapp við annan sem og þeir sem að sýningunni komu .
" Þetta gerðist í miðju verki , en við komum okkur í gang aftur eftir nokkrar mínútur þegar loks tókst að skrúfa fyrir vatnið .
Áhorfendur fögnuðu okkur vel í lokin , enda skemmtu þeir sér prýðilega , " segir Kjartan .
Atvikssögur af meðhjálpurum Tekur hatt sinn og staf og gengur út til hægri er vinnuheiti bókar , sem Gísli Rúnar Jónsson , leikari , leikstjóri , handritshöfundur og þýðandi , er að skrifa og kemur út hjá Hólum í haust .
Hann segir vinnutitilinn vísa til fyrstu atvikssögunnar , sem hann heyrði , og greina frá leikara , sem ekki bara lærði og fór með rulluna sína , heldur líka leiðbeiningar innan sviga í handritinu .
Fólkið sem starfar bak við tjöldin , en sjaldnast er klappað lof í lófa , er ekki síður í aðalhlutverkum en leikararnir í sögum Gísla Rúnars .
Meðhjálparar er það oft kallað .
Líka " maskínufólkið " af hofmóðugum leikurum að sögn Gísla Rúnars .
Hér eru tvær sögur af slíku fólki úr væntanlegri bók hans : Hljómlist og háttvísi Carl Billich var árum saman tónlistarstjóri Þjóðleikhússins .
Ógleymanlegur persónuleiki , framúrskarandi músíkant og hvers manns hugljúfi .
Fæddur í Austurríki og hingað kominn landflótta skömmu fyrir stríð .
Billich eins og hann jafnan var kallaður bar með sér framandi menningarblæ ásamt miðevrópskri háttvísi sem tók íslenska samferðarmenn hans drjúgan tíma að aðlagast .
Billich þéraði alla og vék ævinlega úr vegi er hann mætti fólki á göngum leikhússins , dró stóla undir dömur og opnaði dyr jafnt fyrir bæði kynin .
" Nei , þér fyrst , " var viðkvæðið hjá Billich .
[ ...
] Oft þurfti Billich að fást við listafólk sem bjó yfir hóflegri sönghæfni .
Þó er ekki vitað til þess að hann hafi hallað orði á nokkurn mann , enda þótt tilefnið væri oft ærið .
Ef honum var ofboðið , sagði hann í mesta lagi , með kímið blik í augum " Þér getið varla látið spyrjast út þér ekki kunnið syngja í takt .
" Billich aðstoðaði leikkonuefnið Eddu Björgvinsdóttur við undirbúning inntökuprófs fyrir leiklistarskóla .
Eddu varð snemma ljóst að Billich hafði takmarkaða trú á henni til söngs , enda þótt hann færi með þá skoðun sína eins og mannsmorð .
Þegar Edda gekk á hann að afloknum strembnum æfingum og innti hann eftir því hvað honum þætti um frammistöðu sína , sagði hann háttvís " Þér hafið afar góða munnstöðu .
" Áhorfandi á skilið aðeins það besta Niðri í gömlu Iðnó var ekki eins mikið umleikis og í Þjóðleikhúsi .
Og enginn var hárkollumeistarinn .
Af þeim sökum var talsverðrar útsjónarsemi þörf í kjallaranum við Tjörnina .
Árum saman greiddi þar af hagleik svikið hár sem ósvikið heiðurskonan Lilja .
Lilja var vellátin af leikurum , kunni að gera mikið úr litlu og þótti fjarska góður félagi baksviðs .
Ekki hafði hún þó fyrir sið að troða leikurum um tær á þeirra sérsviði og þrátt fyrir langan starfsaldur í leikhúsi , var haft fyrir satt að hún hefði aðeins séð eina leiksýningu í heild sinni .
Við uppfærslu Leikfélagsins á Plógi og stjörnum eftir Sean O ' Casey fór Edda Þórarinsdóttir með hlutverk portkonu , sem samkvæmt forskrift skáldsins skyldi vera illa tilhöfð og ókindarleg .
Gervi sínu til áherslu hafði Edda valið rauðsprengdan hárkollugarm , sem aldrei hafði verið sómasamlega greiddur og þótti fara vel á því .
Eitt sýningarkvöldið þegar Lilja var að skorða hárstykkið á höfði leikkonununnar , tók hún óvænt og af ákefð að vanda mjög til lagningar hársins og gaf sér góðan tíma .
Þegar leikkonan heyrði að stikkorðið nálgaðist uppi á leiksviði , tók hún að ókyrrast í stólnum og sá sig að lokum tilneydda að stöðva handverkskonuna .
" Ég má ekki vera svona fín um hárið , Lilja mín , " sagði Edda .
" Þetta er bara mella .
" Þá svaraði Lilja brosmild " Já , en Edda mín , ég frétti að maðurinn þinn væri í salnum í kvöld .
" 