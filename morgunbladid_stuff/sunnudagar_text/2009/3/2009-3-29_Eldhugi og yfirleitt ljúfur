Þeir bræður Patrekur íþróttafræðingur og Guðni Thorlacius sagnfræðingur , synir Margrétar Thorlacius , kennara og blaðamanns , og Jóhannesar Sæmundssonar , íþróttakennara og íþróttafulltrúa , spiluðu handbolta af miklum krafti í ganginum heima í Garðabænum .
Nú eru þeir löngu hættir að tuskast og mestur fyrirgangurinn farinn úr sambandi þeirra en þeir eru eftir sem áður ekki bara bræður , heldur líka beztu vinir .
Þeir bræður Patrekur íþróttafræðingur og Guðni Thorlacius sagnfræðingur , synir Margrétar Thorlacius , kennara og blaðamanns , og Jóhannesar Sæmundssonar , íþróttakennara og íþróttafulltrúa , spiluðu handbolta af miklum krafti í ganginum heima í Garðabænum .
Nú eru þeir löngu hættir að tuskast og mestur fyrirgangurinn farinn úr sambandi þeirra en þeir eru eftir sem áður ekki bara bræður , heldur líka beztu vinir .
Eftir Freystein Jóhannsson freysteinn@mbl.is Guðni : " Ég man fyrst eftir Patta í sögum sem mamma og pabbi sögðu .
Hann var kallaður fermingardrengurinn eða Herkúles á fæðingardeildinni .
Hann var 5.250 grömm , 21 mörk .
Ég held samt að yngsti bróðirinn , Jói , hafi verið lengri .
Nú eru þeir báðir miklu hærri en ég og líka þyngri og sköllóttari .
Patti var stór og pattaralegur strákur með mikið liðað , ljóst hár .
Hann gat verið afskaplega stríðinn , en það var meinlaust , engin illska þar á bak við .
Hann var hlaupandi glókollshlunkur , mjög fjörugur , ekki bókaormur einsog þótti loða við mig .
" Hvenær kemur þessi Njálsbrenna ? " Pabbi las fyrir okkur Patta á kvöldin , við vorum saman í herbergi .
Einu sinni reyndi hann að lesa Njálu fyrir okkur og seldi Patta söguna með því að hún væri spennusaga með mikilli brennu .
En Patti gerðist fljótt óþolinmóður og þráspurði : hvenær kemur þessi brenna eiginlega ? þangað til pabbi gafst upp og skipti um bók .
Afi og amma í föðurætt bjuggu á Patreksfirði og þaðan er Patreksnafnið komið .
Svo erum við líka kaþólsk og pabba og mömmu líkaði vel við þetta dýrlingsnafn .
Styttingin í Patta kom bara af sjálfu sér en er óneitanlega dálítið kómísk í því ljósi að hann hefur alltaf verið stór og stæðilegur .
Það er fjögurra ára aldursmunur á okkur svo við áttum hvor sína vini og leikfélaga .
En það sem sameinaði okkur var handboltinn .
Pabbi var íþróttakennari og íþróttafulltrúi og aðstoðarþjálfari hjá Jóhanni Inga Gunnarssyni í handboltanum og reyndar líka hjá Einari Bollasyni í körfuboltanum og við fórum oft á æfingar og leiki með honum .
Ég man að Patti steinlá einu sinni , fékk óvart þrumuskot í hausinn frá Alfreð Gísla held ég .
Þegar Patti var 11 , 12 ára var hann að verða betri í handbolta en ég og þá hægði ég á mér .
Hann var í fyrstu dálítill hlunkur á vellinum og ég á eina mynd af honum í huganum , þar sem hann er í síðbuxum í horninu , glókollur að hlaupa aftur í vörn og ekki sá léttasti á sér .
Á næstu árum á eftir var ljóst að hann var efni í frábæran handboltamann og þegar hann var 14 , 15 ára vissu þeir sem fylgdust með handbolta að hann yrði einn af þeim beztu ; Patti , Dagur Sig .
og Óli Stef. , þessir þrír fylgdust að upp öll yngri landsliðin og voru stundum kallaðir Rip , Rap og Rup ! Á námsárum mínum ytra tókst mér að verða bikarmeistari á Englandi .
Patti er stundum eitthvað að gera lítið úr þeim bikar en ég segi bara að þann dag sem hann verður enskur bikarmeistari skuli ég þegja .
Pabbi dó úr krabbameini þegar ég var á fimmtánda ári , Patti á því ellefta og Jói að verða fjögurra .
Þetta var mikið áfall , en mamma stóð sig einsog hetja að vera bæði faðir og móðir .
Ég man ekki til þess að fráfall pabba bætti einhverju á mig af því að ég var elztur okkar bræðranna , það var þá helzt að ég reyndi að halda eitthvað utan um Jóa .
Patti sá um sig .
" Já , ráðherra leiðindi dauðans " Það hefur verið dregin upp sú klisja að ég hafi allur verið á bókina en Patti allur í boltanum .
Hann var hinsvegar líka hörkuduglegur námsmaður , fékk góðar einkunnir og hærri á samræmdu prófunum en ég .
Mamma hélt honum við efnið , en þegar þú ert 18 ára og kominn í A-landsliðið , þá er engin furða þótt erfitt sé að einbeita sér að dönsku 101 .
Mamma fór líka með hann á æfingar og leiki og hann sótti traust í að sjá hana á pöllunum , kannski honum hafi fundizt það svolítið hallærislegt á ákveðnum unglingsárum , en samt alltaf gott að sjá hana .
Allt sem við bræður höfum afrekað er mömmu að þakka , það sem við höfum klikkað á er okkur sjálfum að kenna .
Þegar ég er svona 17 , 18 og Patti 13 og 14 skildu leiðir okkar svolítið , áhugamálin voru ekki þau sömu .
Svo var ég feiminn , en hann vinsælt félagsmálatröll og samband okkar var ekki eins náið og fyrr .
Við flugumst stundum á , en ég hætti alveg að tuskast á við hann , þegar hann óx mér yfir höfuð .
Það var ekki laust við að það færi í taugarnar á mér , hversu vinsæll og vinamargur hann var .
Það var alltaf verið að hringja og spyrja um hann , en það var minna um það hjá mér .
Við höfum ekki sama húmor .
Ég hafði til dæmis mjög gaman af sjónvarpsþáttunum ; Já , ráðherra , sem honum fundust leiðindi dauðans ; alltof mikið kjaftæði og engin aksjón .
Patti var erfiður unglingur , hann var dálítið uppreisnargjarn .
Hann er líkari pabba í skapi , en við mamma erum róleg og skiptum lítið skapi .
Þeir gátu hins vegar snöggreiðst en það var allt innan eðlilegra marka og fljótt úr þeim aftur .
Ég held bara að á þessum árum hafi unglingurinn Patti átt erfitt með að stjórna svona skapferli .
" Allir Stjörnumenn muna " FH-markið " " Ég hef oft verið stoltur af Patta á leikvellinum , en ég man sérstaklega hvað ég var stoltur þegar hann lék sinn fyrsta A-landsleik 18 ára gamall .
Allt í einu var hann farinn að spila með Kristjáni Arasyni , Alfreð Gíslasyni , Sigga Sveins og öllum þessum köllum , sem við dýrkuðum og dáðum .
Ég gleymi því aldrei þegar hann skoraði jöfnunarmarkið 22:22 gegn Svíum í Höllinni .
Og ef það er eitt handboltamark , sem Stjörnumenn muna eftir , þá er það " FH-markið " ; það var jafnt og nokkrar sekúndur eftir , FH í sókn , en Patti komst inn í sendingu , negldi á markið frá miðju og boltinn söng í netinu .
Það gerði honum örugglega gott að fara til Akureyrar , því hann var rótlaus hérna um skeið , ekki í skóla og vissi ekki hvað hann vildi .
Alfreð Gíslason þjálfaði KA-liðið og hjálpaði við að koma Patta til manns .
Svo tók atvinnumennskan við , mörg góð ár með Tusem Essen og toppurinn þar og með landsliðinu voru árin 1997 til 2002 .
Þá fóru hnémeiðslin að trufla hann alvarlega , hann gat aldrei eftir það æft á fullu eða beitt sér til fulls .
Hann getur þrátt fyrir endinn verið sáttur við sinn atvinnumannsferil , en það hefði verið gaman að sjá hann springa alveg út .
En svona er þessi bransi bara og það hefur ekkert upp á sig að velta vöngum yfir því sem ekki varð .
Eftir að ég kom heim úr doktorsnáminu 2004 höfum við bræður ; ég , Patti og Jói , eflt samband okkar .
Meðan við vorum ytra , ég við nám og Patti í handboltanum , hittumst við bara heima á jólum og um blásumarið .
En nú höfum við ræktað með okkur raunverulegt fjölskyldusamband .
Og við erum ekki bara bræður , heldur líka beztu vinir .
Það er gulls ígildi að eiga svona góða vini í bræðrum sínum .
Patti er traustur vinur , eldhugi , sem vill framkvæma hugmyndina um leið og hann fær hana .
Hann er yfirleitt ljúfur , en stundum skapstór .
Ég held að fólk fái ranga mynd af honum á handboltavellinum , þar sem hann er fastur fyrir í vörn , jafnvel grófur og öskrandi á dómarann sem þjálfari .
Utan vallar er hann fjölskyldufaðir sem finnst skemmtilegast að vera með strákunum sínum .
Og ef hann reynir að röfla eitthvað , þá segir Rakel bara : Patti minn , ertu ekki í lagi ? Og þar með er málið leyst .
" Stærsti sigurinn nýr starfsferill " Það sem mér finnst magnaðast við Patta er hvernig hann bjó til sinn starfsferil eftir handboltann .
Hann var ekki með stúdentspróf en ákvað að taka slaginn og fara í háskólanám í íþróttafræði og þar finnst mér hann hafa unnið sinn stærsta sigur .
Bikarar og atvinnumennska falla í skuggann .
Við megum ekki gleyma því að inn á handboltavöllinn gekk hann fullur sjálfstrausts en í skólastofuna kom hann með minnimáttarkennd út af menntunarskorti .
Ég reyndi að hjálpa honum einsog ég gat og leiðbeina honum um hvernig ætti að skrifa ritgerð .
Fyrsta uppkastið lofaði ekki góðu , en ég stappaði í hann stálinu og hann neitaði að gefast upp .
Hann las einsog skepna og sveikst ekki um neitt , gerði allt 100% og uppskar eftir því .
Hann Patti bróðir minn hefur margsannað það að hann er enginn aukvisi .
" Klár en gleyminn Patrekur : " Guðni er fjórum árum eldri en ég .
Við vorum mjög samrýmdir strákar og lékum okkur mikið saman einsog gengur og gerist hjá bræðrum .
Við misstum pabba okkar þegar ég var 10 ára , Guðni 14 og Jóhannes bróðir okkar þriggja ára .
Það var mjög erfiður tími fyrir okkur og ósjálfrátt fórum við Guðni svolítið sitt í hvora áttina .
Það var einsog við þyrftum að ráða fram úr okkar hlutum hvor með sínum hætti ; hann orðinn þetta fullorðinn , unglingurinn meðan ég var ennþá barn .
Hann hellti sér út í námið meðan boltinn átti minn hug allan .
Og þótt þetta væri erfiður tími held ég að hann hafi styrkt okkur bræður , þegar upp er staðið .
Síðustu tíu árin eða svo hefur samband okkar bræðranna allra þriggja styrkzt á ný og vináttan orðið líkari því sem var þegar við vorum strákar .
Við erum mjög samrýmdir , hittumst reglulega og milli okkar ríkir vinátta og traust .
Guðni er okkar leiðtogi , fyrirliði getum við sagt .
Hann er algjör öðlingur og það er alltaf hægt að leita til hans .
Hann hefur mikið jafnaðargeð meðan við Jóhannes og kannski sérstaklega ég erum meira í skapsveiflunum .
" Brezkur bikarmeistari " Guðni var mjög efnilegur handboltamaður og kosinn sá efnilegasti í yngri flokkunum .
Og hann náði að verða bikarmeistari , reyndar ekki hér heima , heldur í Bretlandi .
Ég segi nú stundum við hann að brezkur handbolti sé ekki hátt skrifaður á heimsvísu , en hann lætur það sem vind um eyru þjóta .
Bikar er alltaf bikar ! Hann var klókur leikstjórnandi , kannski ekki sá sterkasti á vellinum en hann notaði höfuðið þess meira .
Jóhannes bróðir hefur ekki verið jafnmikið í sviðsljósinu og við Guðni ; ég fyrir handboltann og Guðni komst í sviðsljósið út á hlerunarmálið .
Það var svolítið skrýtið að sjá Guðna allt í einu í fjölmiðlum upp á hvern dag .
En hann stóð sig vel og sannaði að hann hefur vit á því sem hann segir .
Það hefur alltaf verið þannig .
Hann er toppstrákur .
Jóhannes er svona á milli okkar Guðna , kerfisfræðingur og mikill tölvukarl .
Hann var líka í handboltanum og náði ágætis árangri .
Boltinn var ekki eins mikið mál hjá þeim Guðna og mér .
Ég ákvað að veðja á handboltann og fara alla leið .
Þegar ég var 16 ára var takmarkið að komast í landsliðið og atvinnumennsku .
Guðni hinsvegar var fljótlega farinn að sökkva sér niður í bækur .
Það skemmtilegasta sem hann gerir er að lesa bók og fara á bókasafn .
Mér fannst hann endalaust vera í skóla .
Hann hefur svo sýnt það á síðustu árum að hann er sá klárasti á sínu sviði .
Og þegar ég fór að læra þá studdi hann mig og það var ekki verra að eiga bróður sem var háskólakennari .
" Gleymdi ömmu á klósettinu " Guðni er yfirvegaður og klár , en stundum gleyminn og utan við sig , en umfram allt traustur og góður vinur .
Þetta hljómar kannski hátíðlega , en hann er helvíti flottur gæi .
Við erum mjög stolt af honum og því sem hann er að gera , öllum þeim bókum sem hann hefur skrifað .
Og hann hefur trekk í trekk verið kosinn vinsælasti kennarinn .
Hann verður stundum skotspónn í fjölskyldunni fyrir gleymskuna .
En allt í góðu .
Hann á það til að misreikna sig með flugferðir , stundum bæði dag og tíma , en hefur einhvern veginn alltaf sloppið fyrir horn og náð vélinni .
Frægasta sagan í fjölskyldunni er þegar Guðni gleymdi ömmu inni á klósetti .
Amma bjó hjá okkur , hún hafði fengið slag og þurfti aðstoð til þess að hreyfa sig .
Einu sinni voru þau Guðni ein heima og gamla konan þurfti á klósettið .
Guðni aðstoðaði hann á salernið , fór síðan fram aftur , en ákvað svo skyndilega að fara í sund .
Hann gleymdi gömlu konunni gjörsamlega .
Sem betur fer kom mamma heim hálftíma síðar og heyrði þá ömmu kalla í Guðna , hana var farið að lengja eftir því að fá hjálp í stólinn sinn .
Þegar Guðni kom heim spurði mamma hvort hann hefði gleymt einhverju og þegar sannleikurinn rann upp fyrir honum varð hann alveg ómögulegur maður .
En nú hlæjum við bara að þessu .
Gleymskan kemur líka fram í því að þegar hann kemur í heimsókn , gleymir hann iðulega símanum sínum , eða úrinu eða bara einhverju .
Guðni hefur mikinn íþróttaáhuga og er Stjörnumaður fram í fingurgóma .
Þegar ég spilaði kom hann á leiki og hann kom líka út , þegar ég var í atvinnumennskunni .
Já , já , ég fæ alveg að heyra það ef honum finnst Stjörnunni ekki ganga nógu vel , en hann fer voða pent í það að segja þjálfaranum til syndanna .
Hann er yfirvegaður í því sem öðru .
" Guðni Thorlacius Jóhannesson Hann fæddist 27. júní 1968 , gekk í Flataskóla og Garðaskóla og varð stúdent frá MR 1987 .
Hann stundaði sagnfræðinám á Englandi ; við Warwick University , Oxford og University of London og varð doktor í sagnfræði 2003 .
Hann stundaði rannsóknir og kennslu við Háskóla Íslands , en færði sig yfir til Háskólans í Reykjavík sumarið 2007 , þar sem hann er lektor við laga- og viðskiptadeild .
Hann hefur skrifað fjölda greina , ritgerða og bóka um sagnfræðileg efni ; m.a. landhelgismál og þorskastríð , stjórnmál og stjórnarmyndanir og um ógnir og innra öryggi í kalda stríðinu á Íslandi , þ.á m. símahleranir stjórnvalda .
Fyrri kona hans er Elín Haraldsdóttir viðskiptafræðingur .
Þau eiga dóttur .
Hann er kvæntur Elizu Reid markaðsráðgjafa .
Þau eiga strák og eiga von á sínu öðru barni .
Patrekur Jóhannesson Hann fæddist 7. júlí 1972 .
Hann gekk í Flataskóla , Garðaskóla og Fjölbrautaskólann í Garðabæ .
Hann lék handbolta með Stjörnunni og landsliðinu og varð atvinnumaður 1996 ; spilaði með Tusem Essem í Þýzkalandi í 7 ár , síðan Bidasoa á Spáni í 1 ár og loks Minden í Þýzkalandi í eitt ár , en þá bundu meiðsli enda á atvinnumennskuna .
Hann kom heim 2005 , stundaði nám við Háskólann í Reykjavík og Íþróttaakademíuna í Reykjanesbæ og útskrifaðist sem íþróttafræðingur 2008 .
Hann er íþróttafulltrúi Garðabæjar , forstöðumaður íþróttamiðstöðva bæjarins og þjálfari Stjörnunnar .
Hann er kvæntur Rakel Önnu Guðnadóttur , grafískum hönnuði .
Þau eiga þrjú börn .
