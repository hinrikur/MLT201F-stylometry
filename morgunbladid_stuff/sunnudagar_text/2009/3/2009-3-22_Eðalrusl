HVAÐ er eiginlega að gerast með Skjá einn ? Sjónvarpsstöðin stendur í miklum blóma nú um stundir , í yfirstandandi kreppu , þvert á áhyggjur aðstandenda og annarra um afkomu stöðvarinnar .
Af hverju stafar þessi innspýting ? Tökum t.a.m. kvölddagskrána síðasta miðvikudag en þá var eiginlega ekki hægt að stíga upp úr sekknum .
Fyrst var það Nýtt útlit , þá hinn stórskemmtilegi raunveruleikaþáttur Top Chef og svo lokaþátturinn í Britain ' s Next Top Model .
Síðan var það 90210 og strax á eftir meistari Leno .
Allt saman frumsýningar og ekkert kjaftæði .
Á tímabili virtist stöðin keyra á endalausum endursýningum en af einhverjum sökum er Afþreyingar-Eyjólfur óðum að hressast .
Stöðin fer þá í gang með hina geðsjúku snilld America ' s Next Top Model í næstu viku og er líka að sýna amerísku Office .
Það eina sem vantar er að vinkona mín Judging Amy verði tekin til sýningar aftur og þá erum við orðin svo gott sem fullkomlega sett .
Eins og staðan er núna stendur Skjár einn sína plikt í sæmilega heilalausri afþreyingu með miklum glans .
Hafi hann kæra þökk fyrir .
Arnar Eggert Thoroddsen 