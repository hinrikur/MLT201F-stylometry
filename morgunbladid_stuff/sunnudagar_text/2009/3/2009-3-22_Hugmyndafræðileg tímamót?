Forystumenn Vinstrihreyfingarinnar – græns framboðs eru brattir á landsfundi flokksins , sem nú stendur yfir í Reykjavík .
VG hefur vissulega byr í seglin .
Flokkurinn hefur setzt í ríkisstjórn í fyrsta skipti .
Skoðanakannanir sýna að ungt fólk fylgir honum í ríkum mæli .
Mesta vinstrisveifla sögunnar ? Skoðanakannanirnar sýna gríðarlega vinstrisveiflu , þá mestu í íslenzkum stjórnmálum frá upphafi ef kosningaúrslitin verða í samræmi við vísbendingarnar nú .
Fylgi VG mælist nú um 25% .
Það er meira fylgi en forveri þess , gamla Alþýðubandalagið , hlaut nokkurn tímann í kosningum .
Hinn stjórnarflokkurinn , Samfylkingin , mælist nú með um 31% fylgi .
Þannig gætu núverandi stjórnarflokkar náð meirihlutafylgi og sterkum þingmeirihluta í kosningunum eftir mánuð .
Slíkt hefur aldrei gerzt áður í íslenzkum stjórnmálum .
Vinstriflokkar hafa aldrei náð meirihluta á þingi .
Þegar þeim vegnaði bezt , í kosningunum 1978 , fengu Alþýðubandalagið og Alþýðuflokkurinn um 22% atkvæða hvor flokkur .
Vinstristjórnir hafa venjulega þurft á stuðningi Framsóknarflokksins að halda og þannig hafa miðjusjónarmið vegið á móti róttækum vinstriskoðunum .
Og þótt fylgi Sjálfstæðisflokksins hafi verið mismunandi í gegnum tíðina , hefur hann alltaf verið stærsti flokkurinn í íslenzkum stjórnmálum .
Nú benda skoðanakannanir til þess að hann geti orðið næststærstur og eigi á hættu að fá sína verstu kosningu í sögunni .
Framsóknarflokkurinn hefur heldur ekki komizt upp úr þeirri lægð , sem hann hefur verið í undanfarin ár .
Ýmislegt bendir þannig til að sjónarmið vinstriflokkanna geti orðið allsráðandi á Íslandi næstu árin , raunar meir en nokkurn tíma fyrr .
Hugmyndafræðilegt þrotabú ? Steingrímur J. Sigfússon , formaður VG , hamraði á þessu í ræðu sinni við setningu flokksþingsins og sagði að Ísland stæði nú ekki sízt á hugmyndafræðilegum tímamótum .
" Hér er að hrynja til grunna hugmyndafræði Sjálfstæðisflokksins sl. 25-30 ár , eða allt frá því að nýfrjálshyggjumennirnir náðu þar undirtökum og hófu að prédika sinn boðskap , " sagði Steingrímur .
" Það er sem sagt meira , góðir fundarmenn , sem er komið í þrot en stóru bankarnir .
Sjálfstæðisflokkurinn er hugmyndafræðilegt þrotabú , eins og hann hefur rekið sína stefnu undanfarin ár og hún er því góð , sú spurning sem kviknaði norðan heiða fyrir um viku síðan , hvort ekki væri nauðsynlegt að skipa skilanefnd yfir Sjálfstæðisflokknum .
" Formaður VG sagði að Sjálfstæðisflokkurinn , öllum öðrum flokkum fremur , bæri ábyrgðina á því hvernig komið væri fyrir Íslandi .
" Þeim mun mikilvægara er , að hann komist ekki aftur til valda , um langa framtíð ; sérstaklega vegna þess að Sjálfstæðisflokkurinn virðist ekki vera fær um að endurmeta á nokkurn hátt sinn hugmyndafræðilega grunn .
Í framtíðarnefnd á vegum Sjálfstæðisflokksins sem nú hefur verið að störfum , gefur fyrst og fremst að líta að það þurfi að skipta um fólk , ekki um stefnu , það þurfi sem sagt nýtt fólk , en til að framkvæma sömu stefnu .
" Steingrímur vill sömuleiðis ekki leyfa Samfylkingunni að stilla sér upp sem höfuðandstæðingi Sjálfstæðisflokksins og gefur lítið fyrir tveggja turna tal : " Þessir eru pólarnir í íslenskum stjórnmálum , þetta er hinn raunverulegi valkostur .
Sjálfstæðisflokkurinn eða við .
Við , flokkurinn sem alls ekki hefur það á samvisku sinni að hafa leitt Sjálfstæðisflokkinn til valda eða haldið honum þar .
" Hver var stefnan ? Hér er að ýmsu að hyggja .
Steingrímur J. Sigfússon útskýrir sjaldnast hvað hann á við með nýfrjálshyggju þegar hann notar orðið , enda hefur hann sjálfur viðurkennt að það sé ekki auðskýrt .
Sú stefna í efnahagsmálum , sem hér hefur verið fylgt frá því að síðasta vinstristjórn fór frá völdum 1991 hefur ekki eingöngu verið stefna Sjálfstæðisflokksins .
Alþýðuflokkurinn átti sinn stóra þátt í henni , síðar Framsóknarflokkurinn og nú síðast Samfylkingin .
Færa má rök fyrir því að þetta hafi verið svipuð stefna og fylgt hefur verið í megindráttum í flestum vestrænum ríkjum síðustu áratugi og hefur gengið út á að tryggja samkeppnishæfni atvinnulífsins í alþjóðavæddum heimi .
Í henni hefur falizt að tryggja aðgang að alþjóðlegum mörkuðum og alþjóðlegu regluverki .
Þar vega áhrif EES-samningsins þyngst .
Hins vegar má gagnrýna ríkisstjórnir síðustu ára fyrir að hafa ekki gengið alla leið og útvegað Íslandi alþjóðlegan gjaldmiðil með inngöngu í Evrópusambandið .
Efnahagsstefna undanfarinna ára hefur gengið út á að efla alþjóðaviðskipti og alþjóðlega fjárfestingu .
Hún hefur tryggt fólki og fyrirtækjum hagstætt skattaumhverfi og ýtt undir einkaframtak .
Hins vegar er fjarstæða að stilla henni upp sem andstæðu félagslegrar samhjálpar og norrænnar velferðar .
Útgjöld ríkisins til velferðarmála hafa sjaldan vaxið jafnmikið og á þessu tímabili .
Það er deginum ljósara að mörg mistök hafa verið gerð í aðdraganda bankahrunsins .
Fyrir utan það að leyfa alþjóðlegu bankakerfi að vaxa upp án alþjóðlegs gjaldmiðils , eru stærstu mistökin líklega þau að hafa ekki haft nægilegt eftirlit með hinum frjálsa markaði , bæði með strangari löggjöf og með því að byggja upp eftirlitsstofnanir sem höfðu raunverulega burði til að sinna hlutverki sínu .
En megindrættir þessarar stefnu eru ekki farnir í gjaldþrot .
Þetta er stefna , sem er ennþá í fullum rekstri , mun víðar en á Íslandi .
Fundir helztu iðnríkja heims , þar sem saman koma leiðtogar bæði af hægri og vinstri væng stjórnmálanna , vara við afturhvarfi til verndarstefnu og hafta .
Slíkt afturhvarf er vísasta leiðin til að framlengja kreppuna og koma í veg fyrir að hið alþjóðlega hagkerfi hressist á ný .
Sami tónn heyrist frá stofnunum á borð við Alþjóðagjaldeyrissjóðinn og Alþjóðabankann .
Þar er vissulega hvatt til að menn læri af mistökum síðustu ára , en hin frjálslynda efnahagsstefna alþjóðavæðingarinnar hefur ekki verið lögð fyrir róða .
Það ríki , sem ákveður að gera það einangrar sig frá þeirri endurreisn , sem er núna sameiginlegt verkefni alþjóðasamfélagsins .
Hvað bjóða vinstri græn ? Upp á hvað býður Vinstrihreyfingin – grænt framboð sem valkost við stefnu Sjálfstæðisflokksins og annarra þeirra flokka , sem hér hafa setið að völdum undanfarin átján ár ? Klárlega er meginþáttur í þeirri stefnu " hressilegar " skattahækkanir í anda Indriða H. Þorlákssonar , ráðuneytisstjóra Steingríms Jóhanns í fjármálaráðuneytinu .
Enda margítrekaði flokksformaðurinn í ræðu sinni á landsfundinum að flokkurinn hefði hvergi komið nálægt skattalækkunum undanfarinna ára .
Flokkurinn virðist heldur ekki heillaður af hugmyndinni um frjáls alþjóðaviðskipti .
Steingrímur hvatti vissulega til þess að efla atvinnusköpun og útflutning .
En eins og hjá svo mörgum , sem aðhyllast verndarstefnu , virðist formaðurinn líta svo á að alþjóðaviðskipti séu bara í aðra áttina : " Það getum við líka gert með ýmis konar innlendri verðmætasköpun sem kemur í stað fyrir kostnaðarsaman innflutning .
Innlend aðföng sem okkur nýtast til framleiðslu og verðmætasköpunar eru jafngild útflutningi – það að bændur auki kornrækt , að við förum aftur að framleiða okkar eigin áburð , að við förum aftur að þjónusta og helst smíða okkar fiskiskip og flota , það að við leitum allra leiða til að fullvinna með sem mestum virðisauka okkar framleiðslu , allt kemur það að sama gagni .
" Enn og aftur hafa grundvallaratriði í hagfræði farið framhjá forystumönnum vinstrimanna á Íslandi , illu heilli .
Hugmyndin um innlenda framleiðslu , sem verður vernduð með styrkjum og tollum , er klassísk viðbrögð við kreppu – og alltaf jafnvitlaus .
Það kemur ekki á óvart að Steingrímur hafnaði erlendri fjárfestingu í stóriðju .
Ekki nefndi formaður VG heldur gjaldmiðils- eða Evrópumálin einu orði í ræðu sinni – enda liggur fyrir að þar eru núverandi stjórnarflokkar ósammála í grundvallaratriðum og vandséð hvernig þeir ætla að leysa úr þessu stærsta máli varðandi hagstjórnina , sem æpir á hvern þann sem er " vakandi í vinnunni " svo vísað sé til ræðu formannsins .
Endurreisnarskýrslan Það er umtalsverð einföldun hjá formanni VG að taka eina setningu úr endurreisnarskýrslu sjálfstæðismanna og álykta að þar sé engin gagnrýni á stefnu undanfarinna ára .
Í skýrslunni , sem Vilhjálmur Egilsson , formaður endurreisnarnefndar flokksins , kynnti í Valhöll í gær , föstudag , er að finna harkalega gagnrýni á ýmsar ákvarðanir síðustu ára .
Harðasta gagnrýnin er annars vegar á hlut eftirlitsstofnananna , Fjármálaeftirlitsins og Seðlabankans , og þau skilyrði , sem þeim voru búin , hins vegar á peningamálastefnuna og gjaldmiðilsmálin .
Endurreisnarnefndin gagnrýnir sömuleiðis harðlega ákvörðun síðustu ríkisstjórnar Sjálfstæðis- og Framsóknarflokks um 90% húsnæðislán .
Mjög er átalið hvernig staðið var að einkavæðingu Landsbankans og Búnaðarbankans .
" Ferlið var ógagnsætt og hagstæðari tilboð fyrir ríkissjóð á alla hefðbundna mælikvarða voru sniðgengin .
Ekki var fylgt upphaflegri aðferðafræði , s.s. um dreifða eignaraðild .
Bankarnir lentu , að einhverju marki eftir pólitískum línum , í höndum aðila sem voru reynslulitlir í bankastarfsemi ( alþjóðlegri sérstaklega ) , " segir í endurreisnarskýrslunni .
Um þessi atriði verða lesendur Morgunblaðsins vonandi dómbærari eftir að blaðið hefur birt úttekt sína á gögnum einkavæðingarnefndar , sem það hefur nú fengið aðgang að og birtist fyrsti hluti þeirrar úttektar í þessu tölublaði Morgunblaðsins .
Í skýrslu endurreisnarnefndarinnar segir um gjaldmiðilsmálin : " Margir telja gjaldmiðilinn óbrúklegan en virk og ábyrg umræða innan Sjálfstæðisflokksins komst aldrei af stað fyrr en síðastliðið haust , né heldur hafði ríkisstjórnin forgöngu um umfjöllun um málið á sínum vettvangi með þeim hætti að það gæti haft breytingar í för með sér .
" Í framhaldinu er hvatt til umsóknar um aðild að ESB og myntsamstarfi Evrópuríkja .
Slík umsókn " sendir afar sterk skilaboð til alþjóðasamfélagsins um stefnumótun Íslendinga til framtíðar , " segir nefndin .
Steingrímur J. Sigfússon kallar Sjálfstæðisflokkinn hugmyndafræðilegt þrotabú .
Þó virðist þar innandyra vera meira af skynsamlegum hugmyndum um það hvernig megi endurreisa íslenzkt efnahagslíf en hjá vinstri grænum .
Skýrsla endurreisnarnefndarinnar sýnir að sjálfstæðismenn virðast reiðubúnir að læra af mistökunum .
VG býður hins vegar fram til næstu fjögurra ára eldgamla efnahagspólitík , sem hefur aldrei virkað og er ekki líkleg til að gera það í þetta sinn heldur .
Eru það hin hugmyndafræðilegu tímamót ? 