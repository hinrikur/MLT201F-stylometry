Eftir Ingu Rún Sigurðardóttur ingarun@mbl.is Þær litu út fyrir að vera baráttuglaðar , konurnar sem gengu sýningarpallana á nýafstaðinni tískuviku í Mílanó .
Þar kynntu hönnuðir haust- og vetrartískuna 2009-10 .
Hér verður skyggnst inn í hugarheim hjá hönnuðum tískuhúsa Prada , Marni , Fendi , Missoni og Ferragamo , sem áttu það öll sameiginlegt að sýna föt fyrir smekklegar og sterkar konur .
Fötin eru ekki pempíuleg heldur virka nothæf og sum meira að segja notaleg .
Notuðu hönnuðirnir nokkuð bæði leður og loðfeldi en bæði efnin voru oft notuð á hugmyndaríkan hátt .
Fimmti áratugurinn veitti bæði Miucciu Prada og Cristinu Ortiz hjá Salvatore Ferragamo innblástur .
Útkoman varð glæsileg en þó fyrir harðari dömur en þær lafðir sem einbeita sér að því að snæða léttan hádegisverð .
Miuccia Prada er oft kölluð hugsandi hönnuður og það er sömuleiðis Consuelo Castiglioni hjá Marni .
Castiglioni þótti núna takast að ná jafnvægi í sköpunargleðinni og raunsæinu .
Hún blandaði í þetta skiptið efnum , litum og áferð saman á skemmtilegan hátt .
Litavalið hjá fyrrnefndum hönnuðum minnti oft á gimsteina þó bæði svartur og ljósir litir væru líka áberandi .
Hlutlausu tónarnir voru þó ennþá meira áberandi hjá Missoni .
Hönnuðurinn Angela Missoni einbeitti sér að rótum þessa fjölskyldufyrirtækis en prjónavörur eru aðalsmerki þess .
Missoni-stelpunum verður allavega ekki kalt , a.m.k. ekki á meðan þær fara í svona mörg lög af fötum eins og sýningarstúlkurnar gerðu .
Reynsla Karls Lagerfelds og Silviu Venturini Fendi kom berlega í ljós í nýjustu línunni .
Style.com skrifar að í hönnun línunnar hafi Lagerfeld og Fendi tekist að ná góðu jafnvægi þess að takast á við núverandi andrúmsloft og skapa nútímalega tillögu um hvernig megi skilgreina þetta vandræðaorð : Lúxus .
Í dómi vefsíðunnar um sýninguna segir ennfremur að Fendi-konurnar hafi litið út fyrir að vera glæsilegur her eftirlifenda , sem hafi komist óskaddaður í gegnum hamfarir .
Líka ástand í tískuheiminum Svo er bara að sjá hvaða tískufyrirtæki lifa af efnahagshamfarirnar en gjaldþrot blasir við Gianfranco Ferre og Just Cavalli vegna vandræða IT Holding og dótturfyrirtækisins Ittierre .
Roberto Cavalli frestaði sýningu Just Cavalli með stuttum fyrirvara en meginlína hans er þó ekki í hættu .
Ef IT Holding fer á hausinn er framtíð Galliano , Versace Sport og Malo ennfremur óljós .
Einn af tískurisum Ítalíu , Giorgio Armani , sagði sér bera skylda til að vera jákvæður .
Hann gerir sér þó grein fyrir ástandinu .
" Við þurfum að átta okkur á því að margar búðir selja 25-40% minna en áður og margar verksmiðjur eru að hætta , " sagði hann í samtali við fréttastofu AFP .
Þrátt fyrir þetta var handverkið og sköpunargleðin í öndvegi á tískuvikunni í Mílanó .
Kaupendur voru þó ekki nærri eins margir á svæðinu og áður og áttu sum tískuhús erfitt með að fylla húsið á tískusýningum sínum .
Tískuiðnaðurinn er mikilvægur á Ítalíu en þar starfa 60.000 vefnaðarvöru- og tískufyrirtæki sem eru með í vinnu rúmlega hálfa milljón manna .
