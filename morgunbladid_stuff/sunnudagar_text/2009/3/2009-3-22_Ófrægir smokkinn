Eftir Orra Pál Ormarsson orri@mbl.is Alnæmi er harmleikur sem ekki verður unninn bugur á með peningum einum saman .
Lausnin er heldur ekki fólgin í dreifingu á smokkum , það gerir í raun illt verra .
" Það hefur lengi legið fyrir að rómversk-kaþólska kirkjan hefur aðra sýn á baráttuna gegn útbreiðslu alnæmis í heiminum en vísindamenn og fólk sem starfar í heilbrigðisþjónustunni og orð sem Benedikt sextándi páfi lét falla þegar hann kom í sína fyrstu opinberu heimsókn til Afríku í vikunni , og vitnað er til hér að ofan , eru síst til þess fallin að lægja öldurnar í deilum þessara tveggja aðila .
Þá greinir áfram á um hvernig kveða eigi þann arma vágest , alnæmi , í kútinn .
Kaþólismi er útbreiddur í Afríku og hefur vaxið fiskur um hrygg á umliðnum árum .
Árið 1978 höfðu 12% Afríkubúa hlotið skírn en hlutfallið var komið upp í 17% fyrir þremur árum .
Orð páfa eru því víða lög .
Andleg og mannleg vakning En í hverju er lausnin á alnæmisvandanum þá fólgin ? Ekki stóð á svörum frá páfa .
" Í andlegri og mannlegri vakningu og vináttu í garð þeirra sem eiga um sárt að binda , " sagði hann við komuna til Kamerúns og bætti við að kristnu fólki bæri að segja meiningu sína .
Í vikulangri heimsókn sinni mun hans heilagleiki einnig heimsækja Angóla .
Þetta sjónarmið kemur ekki á óvart í ljósi þess að rómversk-kaþólska kirkjan hefur allar götur frá því alnæmi skaut fyrst upp kollinum í mannheimum vísað til sinna dýpstu gilda , hjónabandstryggðar og skírlífis , þegar sjúkdóminn ber á góma .
Að áliti kaþólsku kirkjunnar er smokkurinn ekki bara óþarfur , hún hefur skömm á honum .
Lítur á hann sem einskonar afleiðingu af breyskleika mannsins .
Ósigur andans fyrir frumhvötunum .
Meðan á dvöl hans í Afríku stendur mun páfi m.a. ræða við ungmenni um alnæmisfaraldurinn og útskýra fyrir þeim hvers vegna kaþólska kirkjan er sannfærð um að besta leiðin til að hefta útbreiðslu sjúkdómsins sé að stunda ekki kynlíf .
Páfi hefur áður brýnt þetta fyrir afrískum biskupum sem sóttu Vatíkanið heim árið 2005 , skömmu eftir að Benedikt tók við embætti .
Tekur kreddur fram yfir mannslíf Franska utanríkisráðuneytið var fyrst til að lýsa djúpum áhyggjum vegna ummæla páfa .
Þau gætu haft alvarlegar afleiðingar í för með sér .
Ætla má að Frakkar tali þar fyrir munn margra hjálparstofnana en glíma þeirra við útbreiðslu alnæmis í Afríku hefur á köflum minnt á ævintýri riddarans sjónumhrygga .
" Það er ekki í okkar verkahring að leggja mat á kenningar kirkjunnar .
Það breytir þó ekki því að við lítum á ummæli af þessu tagi sem ógnun við stefnumótun á sviði heilbrigðismála og þá skyldu okkar að vernda mannslíf , " sagði Eric Chevallier , talsmaður franska utanríkisráðuneytisins .
Rebecca Hodes , sem starfar að heilbrigðismálum í Suður-Afríku , gekk enn lengra .
" Andstaða páfa við smokka gefur til kynna að trúarkreddur séu honum kærari en mannslíf í Afríku .
" Athygli vakti að skömmu eftir að Benedikt páfikom til Yaounde , höfuðborgar Kamerúns , varð skýfall .
Dæmdi páfi milljónir manna til dauða ? Þetta er ekki í fyrsta skipti sem rómversk-kaþólska kirkjan og heilbrigðisþjónustan fara í hár saman út af smokkum og alnæmi .
Benedikt er raunar bara að höggva í sama knérunn og forveri hans , Jóhannes heitinn Páll páfi annar .
Hann viðraði sömu skoðun við margvísleg tækifæri og sumir ganga svo langt að halda því fram að ræða sem hann flutti í opinberri heimsókn í Afríku árið 1990 hafi lagt grunninn að alnæmisfaraldrinum í álfunni .
Veiran hafði þá stungið sér niður í Afríku , einkum í Tanzaníu , Úganda og Kenýu sem umlykja hið mikla Victoríu-vatn , og margir trúðu því eins og nýju neti að þetta væri leið almættisins til að refsa heilu þjóðfélögunum fyrir syndir sínar .
Þegar Jóhannes Páll prédikaði í lítilli kirkju í bænum Mwanza í Tanzaníu náði hann ekki aðeins eyrum fólksins sem troðið hafði sér inn í kirkjuna heldur álfunnar allrar þegar hann lýsti því yfir að það væri synd að nota smokkinn .
Sama hverjar kringumstæðurnar væru .
Breytti þá engu að gúmmívörnin sú arna var þá þegar viðurkennd sem haldbærasta vopnið gegn útbreiðslu sjúkdómsins , einkum í hinum vestræna heimi .
Orð páfa fóru eins og eldur í sinu um Afríku .
Fólk í heilbrigðisþjónustu var felmtri slegið , þeirra á meðal margir afrískir kaþólikkar .
Það er mál þeirra að á einum eftirmeðdegi hafi páfi lagt í rúst forvarnastarf sem staðið hafði í álfunni í tæpan áratug , þar sem smokkurinn var settur á oddinn .
Starfið hafði farið pínlega hægt af stað en þegar þarna var komið sögu var það loksins farið að skila árangri .
Eftir prédikun páfa þurfti að byrja frá grunni .
Páfi ítrekaði skilaboðin á öðrum áningarstöðum sínum í ferðinni , svo sem Rúanda og Búrúndí , og í hugum sumra dæmdi hann þar með milljónir Afríkubúa til dauða .
Tanzaníumaðurinn Godfrey Mubyazi , sem hlýddi á orð páfa þennan örlagaríka dag , sagði seinna við breska dagblaðið The Times að Thabo Mbeki , fyrrverandi forseti Suður-Afríku , hefði unnið mikið tjón með því að neita að horfast í augu við alnæmisfaraldurinn .
Framlag hans væri þó hjóm við hliðina á Jóhannesi Páli .
" Og hann komst upp með það .
" Kvalafullur dauðdagi Frá því alnæmi greindist fyrst á öndverðum níunda áratugnum hafa 22 milljónir manna látið í minni pokann fyrir sjúkdómnum í heiminum öllum .
Áætlað er að 40 milljónir manna séu HIV-smitaðar , þar af 22 milljónir sunnan Sahara eyðimerkurinnar , ef marka má tölur Sameinuðu þjóðanna frá 2007 .
Erfitt er að finna það mannsbarn í Afríku sem ekki hefur orðið fyrir áhrifum vegna veirunnar með einum eða öðrum hætti .
Frelsishetjan Nelson Mandela er þar engin undantekning en sonur hans , Makgatho , varð alnæmi að bráð árið 2005 .
Allt frá Lesótó til Líberíu liggur fólk banaleguna af völdum alnæmis án viðunandi þjónustu .
Þess bíður í mörgum tilfellum einmana og kvalafullur dauðdagi .
Því er spáð að árið 2010 verði 50 milljónir barna munaðarlausar í Afríku , þar af munu um 18 milljónir hafa misst foreldra sína af völdum alnæmis .
Nú þegar hafa 28% barna í álfunni misst annað eða báða foreldra sína úr alnæmi .
Þegar Jóhannes Páll 2. páfi kom í hina umdeildu heimsókn sína til Tansaníu árið 1990 var þetta hlutfall 2% .
Áður en páfi lagði í ' ann í vikunni lýsti hann því yfir að hann vonaðist til þess að vefja Afríku í heild sinni örmum – álfu með " kvalafull sár , gríðarlega möguleika og vonir " .
Við komuna til Kamerúns hvatti hann kristið fólk til að andmæla ofbeldi , fátækt , hungri , spillingu og valdníðslu .
Í heimsókn sinni mun hann m.a. hitta að máli biskupa víðsvegar að úr álfunni sem sækja munu Vatíkanið heim síðar á árinu í því skyni að ræða hlutverk kirkjunnar í Afríku .
Páfi mun einnig funda með stjórnmálaleiðtogum landanna tveggja , Kamerúns og Angóla , en á báðum stöðum liggja þeir undir ámæli vegna spillingar .
