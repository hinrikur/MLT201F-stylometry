VÍSINDAMENN telja sig nú hafa vissu fyrir að menn hafi byrjað að temja hesta fyrir um 5.500 árum .
Hingað til hefur verið talið að fyrstu hestarnir hafi verið tamdir fyrir um 4.500 árum , svo heilt árþúsund hefur bæst við .
Í frétt í bandaríska dagblaðinu Los Angeles Times á föstudag kemur fram að þessar nýjustu upplýsingar hafi verið lesnar úr steingervingum og jafnvel leifum af kaplamjólk í fornum leirkerum .
Síðastnefnda uppgötvunin hefur vakið sérstaka athygli .
Los Angeles Times hefur eftir fornleifafræðingnum David W. Anthony , að framfarirnar í rannsóknunum séu stórbrotnar .
" Ef þú mjólkar hryssu er hún ekki villt ! " Fornleifafræðingarnir , sem gerðu þessa uppgötvun , hafa birt niðurstöður sínar í tímaritinu Science .
Hestar voru fyrst tamdir í Mið-Asíu , en um 3.500 ár eru frá því að skepnurnar fóru að nýtast fólki í Evrópu til ferðalaga og burðar .
