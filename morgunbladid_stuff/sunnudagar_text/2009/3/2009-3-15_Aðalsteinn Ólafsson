Aðalsteinn Ólafsson fæddist í Reykjavík 7. janúar 1915 .
Hann lést á Dvalar- og hjúkrunarheimilinu Grund 26. febrúar síðastliðinn .
Foreldrar hans voru Einfríður J. Eiríksdóttir , f. á Breiðinni á Akranesi 26. maí 1876 , d. 19. mars 1956 og Ólafur Jónsson , f. á Litla Seli í Reykjavík 31. ágúst 1872 , d. 19. október 1933 .
Systkin Aðalsteins voru Sigríður , f. 18. apríl 1912 , d. 9. júní 1991 , gift Garðari Óskari Péturssyni , synir þeirra eru Sverrir , f. 1935 og Pétur , f. 1941 , þau skildu .
Seinni maður Sigríðar var Árni Stefánsson , dætur þeirra eru Þorgerður , f. 1952 og Einfríður , f. 1956 .
Hálfsystkin Aðalsteins samfeðra voru Ólafía Elínborg , f. 1889 , d. 1962 og Jón Alexander , f. 1896 , d. 1987 .
Aðalsteinn kvæntist 12. júní 1937 Torfhildi Ingibjörgu Jónsdóttur , f. 3. júní 1918 , ættaðri frá Vattarnesi við Reyðarfjörð .
Foreldrar hennar voru Magnea Torfadóttir og Jón Eiríksson skipasmiður .
Börn Aðalsteins og Torfhildar eru 1 ) Ólafur skipasmiður , f. 27. apríl 1937 .
2 ) Jónína Magnea launafulltrúi , f. 15. nóvember 1942 , maki Jón Otti Ólafsson prentari , f. 10. júlí 1941 .
Synir þeirra eru : a ) Aðalsteinn prentari , f. 1963 , maki Runný Björk Daníelsdóttir lyfjatæknir , f. 1964 , börn þeirra eru : Jónína iðjuþjálfi , f. 1984 , dóttir hennar er Eva Rut , f. 2006 , Birna Rut , nemi í hjúkrunarfræði við HÍ , f. 1987 og Bjarki Steinn , nemandi í MK , f. 1992. b ) Jón Otti viðskiptafræðingur , f. 1965 , maki Thelma Sigurðardóttir nemi í viðskiptafræði við HR , f. 1965 , börn þeirra eru : Viktor , f. 1993 og Tara , f. 2001. c ) Hallgrímur Vignir viðskiptafræðingur , f. 1969 , maki Kristín Huld Haraldsdóttir skurðlæknir , f. 1970 , börn þeirra eru : Hrafnkell Oddi , f. 1993 , Líney Erla , f. 1999 og Hákon Helgi , f. 2004 .
3 ) Einfríður Þórunn læknaritari , f. 7. janúar 1953 , maki Stefán Finnsson læknir , f. 13. október 1947 , synir þeirra eru : a ) Stefán Ari viðskiptafræðingur , f. 1975 , maki Magnea Halldórsdóttir skrifstofumaður , f. 1967 , sonur þeirra er Stefán Magni , f. 2005. b ) Torfi Steinn tannlæknir , f. 1978 , unnusta Elva Dögg Jóhannesdóttir læknanemi í Danmörku , f. 1980. c ) Jón Ólafur , nemi í sálfræði við HÍ , f. 1981 , unnusta Solveig Pálsdóttir , nemandi í LHÍ , f. 1985. d ) Helgi Finnur , nemi í hagfræði við HÍ , f. 1986 .
Aðalsteinn ólst upp í Grjótaþorpinu hjá ástríkum foreldrum og ömmu en missti föður sinn á unglingsárum .
Hann fór ungur að vinna fyrir sér með barnaskólanámi með því að sendast með vörur á reiðhjóli fyrir kaupmenn í Reykjavík .
Hann tók bílpróf þegar hann hafði aldur til , vann verslunarstörf framan af , en seinni ár starfaði hann aðallega við að aka vörum í verslanir og fyrirtæki .
Síðustu starfsárin vann hann fyrir Sápugerðina Mjöll .
Útför Aðalsteins fór fram í kyrrþey .
Við fráfall tengdaföður míns reikar hugur minn nær hálfa öld aftur í tímann , þegar unnusta mín kynnti mig fyrir foreldrum sínum þeim Torfhildi og Aðalsteini , sem iðulega var kallaður Alli .
Alla tíð síðan hefur samband okkar verið mjög gott og náið .
Þrátt fyrir skerta heyrn hans náðum við góðu sambandi og ræddum oft um lífið og tilveruna .
Tengdafaðir minn var lífsreyndur og ráðagóður maður .
Öllum ungum mönnum er hollt að fá góð ráð og athugasemdir frá sér eldri og reyndari mönnum og komu ráð hans mér ávallt vel .
Ekki skemmdi það fyrir að Alli var gallharður KR-ingur eins og ég , og hafði spilað fótbolta á sínum yngri árum með KR. Þar áttum við því sameiginlegt áhugamál sem við spjölluðum oft um .
Alli var alla jafna rólyndur og hafði sig ekki mikið í frammi .
Hans skerta heyrn hefur ugglaust átt sinn þátt í því .
Aðalsteinn tengdafaðir minn er nú horfinn til feðra sinna nær hálftíræður að aldri og er ég stoltur af því að hafa átt hann að sem tengdaföður og vin .
Jón Otti Ólafsson .
Hvað er kyrrara en hrein fjallalind sem aldrei gárast þótt næði vindur í veðrum vondum .
Það er sama hvað á gengur hið ytra , aldrei gárast hún og spegla má sig í henni í skjóli fjalla og dala , táknmynd rósemdar og kyrrðar .
Henni er sama um fallvaltleika lífsins og unir glöð þar sem vættir lífsins hafa valið henni stað .
Frá henni renna lækir lífs og daga er enda í ósnum mikla þar sem lokaferðin hefst .
Öll varðveitum við innst í huga slíka minningarmynd í gegnum lífsins ólgusjó .
Hún er okkur hugstæð sem við tökum með okkur í ferðalag lífsins , þar sem mennirnir hafast misjafnt að .
Hún leitar á okkur þegar skarkali og ys lífsins veltir öllu til og frá .
En allt þornar upp um síðir , ummótast og sverfist í tímans rás .
Um Aðalstein Ólafsson er óhætt að segja að hann hafi verið ljúflætismaður hinn mesti .
Hógvær , kurteis og kyrrlátur í framgöngu og auðvelt er að hugsa sér hvern þann er fyrr á öldum bar nafngiftina " hinn góði " vegna verka sinna og viðhorfa .
Um auð og mammons silfur hafði hann lítt um að segja , en sætti sig við hversdagsleik lífsins og sat hljóður hjá og undi við sitt og sína og gladdist yfir hinu smáa .
Örlögin höguðu því svo að hann fór ungur að árum að vinna og bera björg í bú á alþýðuheimili .
Vel liðinn alls staðar , iðjusamur og heiðarlegur og mátti ekki vamm sitt vita .
Yfir litlu var hann trúr og yfir mikið mun hann verða settur segir ritningin .
Vel leið honum heima og þurftalítill af glysi og ytri gæðum .
Kaus helst að sitja hjá sinni fjölskyldu og síðustu mánuði beið hann á Grund eftir að samkvæmi lífsins lyki .
Hann undi best hjá konu sinni enda stóð sambúð þeirra í 72 ár .
Ung kynntust þau og öldruð minntust þau og glöddust yfir langri vegferð .
Torfhildur var 18 ára blómarós frá austfirskum firði er þau felldu hugi saman .
Hún tók með sér í nýjan veruleika í Reykjavík , fjörðinn sinn kæra , þegar foreldrar hennar , Jón Eiríksson skipasmiður frá Vattarnesi og Magnea Torfadóttir ættuð frá Stokkseyri , fluttu búferlum frá Eskifirði .
Hinn kyrri fjörður æskuáranna fylgir henni alla tíð .
En hann Reykjavíkurbarn alinn upp við kröpp kjör , missti föður sinn ungur en móður hans tókst að koma upp tveimur börnum sínum með mikilli vinnu og fórnfýsi .
Ég vil að leiðarlokum þakka tengdaföður mínum samfylgdina og góðar samverustundir .
Stefán Finnsson .
Langafi okkar , hann afi Alli , er farinn .
Á tímum sem þessum hugsum við um tíma okkar saman .
Þegar við vorum yngri fannst okkur merkilegt hvað hann afi var hraustur þrátt fyrir háan aldur .
Það eru sennilega ekki margir sem fara í fyrsta skipti á sjúkrahús 93 ára að aldri , en það gerði hann .
Allaf fannst okkur jafn notalegt að koma inn í litla krúttlega húsið þeirra ömmu Doddu og afa Alla á Hjallaveginum .
Þar var allt bundið föstum siðum og venjum .
Afi sat iðulega á sama stað , fylgdist með okkur og blístraði á meðan við spjölluðum við ömmu .
Karamellukúlur og kók var ávallt á boðstólum ásamt fleiru .
Eva Rut hafði ekki síður gaman af heimsóknunum en merkilegt var að fylgjast með afa og litla stýrinu ná saman í gegnum leik .
Þau tvö áttu vel saman , hún varla talandi og hann varla heyrandi .
Þú hafðir svo gaman að þessum stundum og greinilegt var að þú kunnir lag á börnum .
Þrátt fyrir skerta heyrn var aldrei langt í húmorinn hjá afa Alla .
Hann kom sífellt á óvart með kímnigáfu sinni og gat jafnvel undir það síðasta gert lúmskt grín að sjálfum sér .
Nú í haust fóru amma og afi á Grund .
Breytingin var auðvitað mikil en afi var sáttur svo lengi sem þau amma fengju að vera saman .
Væntumþykja þeirra hvort í garðs annars skein í gegn hvar sem þau voru .
Endaspretturinn á langri ævi afa Alla reyndist honum erfiður .
Hann var orðinn þreyttur og því sennilega hvíldinni feginn .
Í síðustu heimsókninni áður en afi fór voru að vanda teknar margar myndir .
Síðasta myndin sem tekin var af afa Alla er táknræn .
Þar er hann að vinka bless .
Því segjum við nú bless , bless , afi .
Hvíldu í friði .
Þín langafabörn Jónína , Birna Rut og Bjarki Steinn .
