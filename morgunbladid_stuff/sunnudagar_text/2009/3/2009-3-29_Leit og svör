15. Það er beisk reynsla að finna hjá öðrum þá mynd af sjálfum sér , sem maður kannast ekki við og veit að er ekki sönn .
Það er sárt .
En hitt væri þó mjög miklu sárara ef það skyldi koma í ljós , að einhver annar eða aðrir ættu og geymdu ljóta mynd af þér og sanna .
Mynd , sem þú hefðir falið , málað yfir eða fegrað fyrir sjálfum þér .
Eða gleymt .
Hvað er þá til ráða ? " Hvað dugar nema Drottins náð ? " Ég las fyrir nokkrum árum í erlendu blaði ( sænsku ) viðtal við þarlendan lækni .
Viðtalið var tekið vegna þess að hann hafði orðið fyrir því að teljast dáinn .
Læknar og aðrir sáu ekki betur .
Og sjálfur taldi hann sig lifa það að vera dáinn .
En hið óvænta gerðist : Hann vaknaði til lífs á ný .
Slíks eru dæmi æði mörg .
Læknirinn segist ekki hafa verið trúaður maður .
En á þeirri stuttu stund , sem hann var handan mæra lífs og dauða , kveðst hann hafa orðið fyrir mikilli reynslu .
Þá mætti hann fólki , sem hann hafði sært í lífinu eða komið illa fram við .
Og það sem var verst : Hann lifði það , sem þetta fólk hafði reynt af hans völdum , sveið eins og það undan þeim sárum , sem hann hafði valdið .
Þetta var kvalafullt , segir hann , óbærilega sár reynsla .
Þetta er merkilegur vitnisburður og nærgöngull .
Og þegar hann rifjast upp fyrir mér sé ég alltaf fyrir mér myndina af einum og heyri sömu orðin af vörum hans : Það sem þú gerir öðrum , það gerir þú mér .
Allt sem þú vilt að aðrir menn geri þér , það skaltu gera þeim .
Hugmyndir um sjálfan sig , um útlit og róm og annað .
En það er ég viss um , að aldrei hefur mér þótt röddin mín eins falleg og mömmu minni þótti hún vera , þegar ég fór fyrst að hjala .
Eins var um þig .
Mamma þín heyrði varla þvílíka englarödd eins og þegar hún forðum heyrði þig hjala og skríkja , ambra , gráta og hlæja .
Þannig er okkur ætlað að byrja hér á jörð .
Þegar mamma hlustar og horfir á okkur fyrst , þá sér hún ekkert nema fallegt .
Fallegra en það er í raun og veru , eða hvað ? Hvað er " raun og vera " í þessu sambandi ? Það er til þess ætlast , að við fáum þetta í vöggugjöf og þetta veganesti , áður en við leggjum af stað út á æviveginn , að við þykjum falleg , yndisleg , dásamleg .
Og þannig fer , ef allt er eðlilegt , að þessi veröld mætir okkur fyrst með þessum hætti .
Við þurfum að leggja upp í lífsferðina með þessa fyrstu reynslu að baki .
Hvert barn þarf að mæta þeirri ást og njóta þeirrar ástar , sem er " blind " eins og kallað er .
Hitt er þó réttara , að sú ást , sem mætir ungbarni með þessum hætti , er sjáandi .
Hún sér hvílík dásemd er komin í heiminn , þar sem barnið er .
Þessi " blinda " ást skynjar eða finnur á sér dýpst á bak við meðvitaða hugsun , hvílíkt undur það er að vera maður .
Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
