Eftir Ingveldi Geirsdóttur ingveldur@mbl.is ÞAÐ hefur löngum þótt nördalegt að ganga með gleraugu og því ekki verið eftirsótt að þurfa að nota slík sjónskerpingartæki .
Þeir sem þurfa að ganga með gleraugu eru yfirleitt ekki kátir með það en það er samt bót í máli að nú er í tísku að vera með gleraugnaumgjarðir á nefinu .
Það er samt ekki sama hvernig umgjarðirnar eru , þær eiga að vera áberandi og skerpa útlit þess sem með þær gengur .
Sú tískustund sem gleraugun eiga núna snýst um sérstöðu einstaklingsins að stórum hluta .
Allir leita nú leiða til að skera sig úr fjöldanum og skilgreina sjálfan sig á einhvern hátt .
Að ganga með gamaldags gleraugnaumgjarðir , stórar , dökkar og kassalaga , er líka hluti af útlitstísku sem er mjög vinsæl núna og mætti kalla " kynþokkafulli nördinn " .
Hún snýst um að vera nokkuð kynlaus og láta líta út fyrir að þú hafir ekki haft neitt fyrir því að líta svona vel út .
Gleraugu eru líka orðin eins og hver annar fylgihlutur , notuð til að poppa upp fataskápinn og undirstrika persónuleikann .
Í lagi að vera nörd Í gegnum tíðina hafa margar áhugaverðar tískutýpur , sem alla jafna leggja tískulínurnar , falið sig á bak við stórar gleraugnaumgjarðir .
Sem dæmi má nefna Yves Saint Laurent , sem valdi að ganga með stórar umgjarðir allt sitt líf , lista-nördið Andy Warhol , David Hockney gerði gleraugu að einkennisútliti í gegnum feril sinn , auk þess sem tónlistarmennirnir Morrissey og Jarvis Cocker völdu áberandi umgjarðir .
Breska blaðið Guardian fjallaði um gleraugnatískuna nýverið og þar segir að margar sætar stjörnur árið 2009 velji að ganga með öflugar gleraugnaumgjarðir til að skera sig úr .
Eru þar nefndar stjörnurnar Alexa Chung , sem notar gleraugun til að undirstrika strákslegt útlit sitt , leikarinn Jaime Winstone og tónlistarmennirnir Kanye West , Pharrell og Jay-Z sem hafa allir borið áberandi umgjarðir á nefi sér sem hluta af hip-hop útliti sínu .
Á tískupöllunum hefur líka mátt sjá fagrar fyrirsætur með gleraugu , hönnuðirnir Luella og Phillip Lim létu fyrirsæturnar vera með umgjarðir innblásnar af kvengleraugum fimmta áratugarins .
Dolce & Gabbana völdu einnig að skreyta fyrirsæturnar með gleraugum í vetur .
Fatabúðir eins og River Island , Topman og New Look selja allar orðið umgjarðir með styrkleikalausu gleri .
Burtséð frá öllum vangaveltum um af hverju gleraugu séu komin í tísku vill einn gleraugnaglámur halda því fram að þessa gleraugnatísku nú megi rekja til þess að fólk sé að átta sig á því að það er bara allt í lagi að vera nörd .
