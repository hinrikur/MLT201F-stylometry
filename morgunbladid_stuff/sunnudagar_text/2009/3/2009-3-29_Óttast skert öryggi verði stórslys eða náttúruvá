Eftir Guðna Einarsson gudni@mbl.is LÖGREGLUMENN á Hvolsvelli bera mikinn kvíðboga fyrir því að sólarhringsþjónusta sjúkraflutninga á Hvolsvelli verði aflögð .
Með því muni öryggisstig innan Rangárvallasýslu minnka mikið .
Sveinn K. Rúnarsson , yfirlögregluþjónn á Hvolsvelli , hefur skrifað Ögmundi Jónassyni heilbrigðisráðherra og lýst áhyggjum lögreglumannanna af því að sjúkraflutningum utan dagvinnu verði þjónað frá Selfossi .
Sveinn bendir á að nærri 100 km eru frá Selfossi að Steinum undir Eyjafjöllum .
" Að senda sjúkrabíl frá Selfossi austur undir Eyjafjöll , í Landeyjar , Fljótshlíð , Landmannalaugar , Veiðivötn og Þórsmörk er augljóslega afar slæmur kostur , þar sem vegalengdir eru gríðarlegar og oft á tíðum mikil umferð .
Ég tel ekki forsvaranlegt að bæta 50 km forgangsakstri inn í umferðina með tilheyrandi hættuástandi fyrir aðra vegfarendur , " skrifar Sveinn .
Hann bendir á að mikil náttúruvá sé yfirvofandi innan umdæmisins , t.d. vegna gosa í Kötlu , Eyjafjallajökli eða Heklu .
Þá sé Bakkafjara , einn stærsti vinnustaður sýslunnar , í a.m.k. 80 km fjarlægð frá Selfossi .
Þar starfi nú þegar 100 manns og eigi eftir að fjölga .
" Ég tel að með þessari þjónustuskerðingu sé verið að veikja allar almannavarnaáætlanir , þar sem náttúruhamfarir og stórslys eru ekki stillt inn á að gerast á dagvinnutíma , en rétt er að benda á að náttúruhamfarir geta og hafa snert bæði Árnes- og Rangárvallasýslu á sama tíma .
" Hann telur líklegt að breytingin kalli á fleiri útköll þyrlu LHG til að sinna bráðum veikindum og slysum .
Í hnotskurn » Sjúkraflutningar í Árnes- og Rangárvallasýslu voru sameinaðir í lok febrúar og sjúkraflutningamönnum í hlutastarfi sagt upp .
» Sjúkrabíll verður ekki til taks á Hvolsvelli utan dagvinnutíma en þjóna á öllu svæðinu frá Selfossi .
Þar verða tveir sjúkrabílar .
