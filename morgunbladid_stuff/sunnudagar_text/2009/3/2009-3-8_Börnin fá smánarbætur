Eftir Silju Björk Huldudóttur silja@mbl.is FRÁDRÁTTARÁKVÆÐI sem sett var inn í skaðabótalögin árið 1999 , til að hindra ofbætur tjónþola alvarlegra slysa , sætir vaxandi gagnrýni .
Ákvæðið kveður á um að framtíðargreiðslur tjónþola frá almannatryggingum og úr lífeyrissjóði skuli dregnar frá skaðabótakröfu .
Þetta kemur sérlega illa út fyrir þá sem slasast mest sem og börn , sem oft á tíðum sitja eftir með smánarlega lágar bætur fyrir tjón sitt .
Dæmi er um að ungu barni , sem hlotið hefur 100% varanlega örorku eftir slys , séu dæmdar tæpar 30 milljónir króna í skaðabætur en þurfi að horfa á eftir helmingi fjárhæðarinnar í frádrátt vegna framtíðargreiðslna almannatrygginga sem ekki er öruggt að barnið muni nokkurn tímann fá .
Fjárhæðin sem eftir stendur á að duga barninu til þess að gera sig jafnsett eftir slysið einstaklingi sem er ófatlaður .
" Það að segja að maður sem orðinn er lamaður sé jafn vel eða betur settur af því að hann muni í framtíðinni fá mánaðarlegar greiðslur úr lífeyrissjóði eða TR , er í besta falli hlægilegt , " segir Óðinn Elísson hrl. Formaður allsherjarnefndar Alþingis vonar að hægt verði að ná þverpólitískri sátt um að breyta lögunum á yfirstandandi þingi .
| 12 