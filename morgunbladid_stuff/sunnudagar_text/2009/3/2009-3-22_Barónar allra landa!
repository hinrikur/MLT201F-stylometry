Eftir Einar Má Guðmundsson I started out on Burgundy but soon hit the harder stuff .
Svo segir Bob Dylan í laginu Just like Tom Thumb ' s Blues af plötunni Highway 61 Revisited .
Það er hafið yfir allan vafa , Highway 61 er tímamótaverk , hvað svo sem það merkir .
Jú , ætli tímamótaverk þýði ekki það sama og meistaraverk , sem sé verk sem okkur finnst heimurinn ekki geta verið án .
Highway 61 Revisited myndar eins konar þríleik , á eftir Bringing it all back home en á undan Blonde on Blonde .
Þar var dægurtónlist lyft á hærra plan með aðstoð skáldskaparins og þurfum við ekkert að fara nánar út í það þó það væri út af fyrir sig gott efni í ritsmíð .
Í kvikmynd Martins Scorsese , No Direction Home , er farið vandlega yfir þetta tímabil ; forsendur þess , andóf og allan pakkann .
En hugum nánar að orðunum : I started out on Burgundy but soon hit the harder stuff .
Ég byrjaði á rauðvíni en fór fljótt út í eitthvað sterkara .
Það er víst gangur mála .
Að vísu sagði einn góður dópisti að allir byrjuðu á móðurmjólkinni , en ég fór að hugsa hvort með sama hljómfalli mætti segja : Ég byrjaði í pólitík en fór strax að pæla í peningum .
Eða : Ég byrjaði í pólitík en varð fljótt milli .
Eða : Ég byrjaði í pólitík og spilltist á svipstundu .
Í góðærinu var sagt að menn ættu bara að ganga í Framsóknarflokkinn og þá væru þeir komnir á hlutabréfamarkaðinn .
Það sagði mér maður sem þekkir mjög vel til í Framsóknarflokknum , fyrrverandi meiriháttar maður þar , að flokkurinn hafi verið vinnumiðlun fyrir menn sem vildu komast í bitlinga og viðskipti .
Þannig notaði hann stjórnarsetuna .
Flokksskírteinið var tekið sem prófgráða , hæfnisvottorð .
Það voru jafnvel búnar til stöður handa framsóknarmönnum .
Mönnum var raðað á jötuna .
Forystumenn Framsóknarflokksins virðast ekki hafa verið að hugsa hvað þeir gætu gefið þjóðfélaginu með vitsmunum sínum og tillögum , heldur hvað þeir gætu tekið út úr þjóðfélaginu með vitsmunum sínum og tillögum .
Halldór Ásgrímsson var einn af arkítektum gjafakvótakerfisins og hafði sjálfur hag af því en Finnur Ingólfsson fékk ásamt félögum sínum einkavæddan banka upp í hendurnar .
Ný forysta Framsóknarflokksins virðist ekki ætla í neitt uppgjör við þennan arf heldur situr hún föst í hjólförum hans .
Þessi hugsunarháttur framsóknarmanna , sem smituðust af frjálshyggju og fengu stórborgarglýju í augun , er í merkilegri mótsögn við sígilda samvinnustefnu og upphafsár Framsóknarflokksins , við menn einsog Jónas frá Hriflu .
Hvað sem mönnum finnst um Jónas frá Hriflu , hann var afturhaldssamur á sumum sviðum en framfarasinnaður á öðrum , þá var þar fyrir maður sem brann fyrir þjóð sína og þjóðfélagið , alveg öfugt við hinn nútímalega framsóknarmann , sem keppist við að taka allt út úr þjóðfélaginu sem hann getur .
Þessi sinnaskipti Framsóknarflokksins kölluðu þeir sjálfir að nútímavæða flokkinn , svipað og nútímavæðingin sem herjaði á Samfylkinguna fjarlægði hana frá verkalýðnum og öllum almenningi .
Sjálfstæðisflokkurinn hefur hins vegar alltaf verið flokkur flokksskírteinanna og markvisst nýtt sér þá stöðu sína , þó þar hafi líka verið framfaramenn innanborðs , en þeir eru löngu horfnir af sjónarsviðinu , eða réttara sagt , voru keyrðir í kaf af frjálshyggjunni .
Sjálfstæðisflokkurinn situr uppi með arf frjálshyggjunnar þar sem vanhæft sérgæslufólk situr í fyrirrúmi , fólk lítilla sanda og sæva , sem lítið kann fyrir sér í þjóðfélagsumræðu , alið upp við lúxusvanda og sérgæsku , þann hugsunarhátt að lífið snúist um að græða á daginn og grilla á kvöldin .
...
When you ' re lost in the rain in Juarez .
Nú dettur mér annað í hug .
Í laginu Just like Tom Thumb ' s Blues á Highway 61 Revisited segist Bob Dylan , eða röddin í laginu , hafa byrjað í rauðvíni en síðan leiðst út í sterkari efni .
Lagið hefst með þessum orðum , When you ' re lost in the rain in Juarez , þegar þú ert villtur í regninu í Juarez .
Ég kom einmitt til borgarinnar Juarez í Mexíkó skömmu áður en allt hrundi á Íslandi , en ég var ekki villtur og það rigndi ekki .
Borgin Juarez – eða Ciudad Juarez – er við landamæri Mexíkó og Bandaríkjanna og hefur verið mikið í fréttum vegna þess vafasama heiðurs að vera talin mesta glæpaborg í heimi .
Fyrir skömmu sagði lögreglustjóri borgarinnar af sér vegna hótana eiturlyfjabarónanna um að tveir lögregluþjónar myndu hverfa á dag og þegar eiturlyfjabarónarnir segja að tveir lögregluþjónar muni hverfa á dag þá er það bara þannig .
Mexíkóar sjálfir gefa lítið fyrir borgina Juarez , segja hana ljóta og ekkert sérstaklega mexíkóska og Bandaríkjamenn líta í hæsta lagi á hana sem ódýran veitingastað og gott diskótek .
Þeir eru að vísu varaðir við að fara þangað núna , en ungt fólk frá El Paso skreppur þarna yfir um helgar og lætur viðvaranir sem vind um eyru þjóta .
Borgin Juarez kemur talsvert við sögu í bíómyndum , bókmenntum og tónlist , ekki bara hjá Bob Dylan .
El Paso í Bandaríkjunum og Juarez í Mexíkó eru strangt til tekið sama borgin .
Það eru bara landamæri og múr sem skilja þær að .
Múrinn á milli Bandaíkjanna og Mexíkó er einskonar " Berlínarmúr " alþjóðakapítalismans .
Hann skilur að alþjóðasamfélagið og hina vanþróuðu , okkur og hina .
Hljóðfæraleikarnir sem léku með Elvis Presley héldu þar til , fóru frá El Paso yfir landamærin til Juarez .
Þá voru borgirnar mun minni , eiginlega bara lítil þorp miðað við þann stórborgarbrag sem nú ríkir .
Kvikmyndin fræga No country for old men sækir innblástur þangað .
Í El Paso er stærðar herstöð .
Mér var sagt að ungu hermennirnir sem ég sá á flugvellinum væru á leið til Íraks .
En það er fleira sem freistar Bandaríkjamanna í Juarez en ódýrt áfengi , fíkniefni og diskótek , þar er líka ódýrt vinnuafl .
Þangað flytja bandarísk auðfyrirtæki verksmiðjur og minnka um leið framleiðslukostnaðinn .
Í borginni Juarez er risastórt fátækrahverfi , eitt það stærsta í Rómönsku-Ameríku , endastöð þeirra sem vilja komast yfir landamærin en komast ekki lengra og verða eftir .
Þar rennur ekkert vatn og húsin eru mismunandi heil .
Samt hlaupa börnin þar um og brosa .
Hinum megin í borginni er auðkýfingahverfið , en þar hlaupa engin börn , heldur standa öryggisverðir við hliðin og allt er girt gaddavír .
Þar búa eiturlyfjabarónarnir sem ráða því sem þeir vilja ráða .
Stundum fá þeir unglingana úr fátækrahvefinu til að taka sendingu yfir landamærin .
Fyrir kíló af kókaíni fá unglingarnir 25.000 dollara .
Það eru einsog tíu árslaun í verksmiðjunni sem er eina hugsanlega vinnan sem í boði er .
Ef unglingarnir eru teknir lenda þeir í einkareknu bandarísku fangelsi og halda strangt tiltekið áfram að vinna í verksmiðjunni .
Þetta er kerfi sem yfirstéttir beggja landanna , Mexíkó og Bandaríkjanna , hagnast á og með vissum hætti fullkomin endurspeglun á frelsi markaðsaflanna og harðstjórn þeirra .
Þetta er frjálshyggjan í hnotskurn .
Þarna ræður hún lögunum og frelsinu .
Vald eiturlyfjabarónanna í Mexíkó yfir mexíkósku efnahagslífi er á margan hátt hliðstætt valdi viðskiptalífsins yfir Íslandi fyrir daga bankahrunsins .
Barónarnir okkar hirtu kvótann og bankana eða gáfu þetta vildarvinum , létu afnema lög og reglur og hófu síðan styrjöld gegn velferðarkerfinu .
Eða réttara sagt : Einsog í Mexíkó buðust þeir til að sjá um þetta allt saman .
Háskólana , söfnin , menninguna .
Viðskiptaháskólar styrktir af fyrirtækjum , sálfræðideildir af lyfjarisum .
Á Íslandi skuldsettu auðjöfrarnir þjóðfélagið og gáfu því gjafir , kökumola frjálshyggjunnar , rifu síðan út úr því bestu bitana og hirtu þá sjálfir .
Eiturlyfjabarónarnir í Mexíkó hafa stjórnmálmenn í vasanum og ef þeim er ekki hlýtt hverfur fólk .
Það er alla vega ein kenningin um hin tíðu mannshvörf í borginni Juarez .
Borgin fer á forsíður heimsblaðanna , skelfing grípur um sig en síðan eru kröfur barónanna uppfylltar .
Er þá allt kyrrt um hríð .
Á Íslandi var viðskiptalífinu bara hlýtt .
Stjórnmálamenn voru einsog hundar í bandi , en enginn þeirra virðist skammast sín .
Við skulum hætta að velta okkur upp úr siðferði þessa .
Þetta var ekki siðferði .
Þetta var hagkerfi .
Svo góð er samvinnan á milli löggæslunnar og glæpamannanna í Mexíkó að fyrir nokkrum árum var lögreglustjórinn í Juarez nappaður með nokkur kíló af kókaíni við landamærin , en hann var einmitt á leiðinni á fund til að skipulega stríðið gegn eiturlyfjunum , war on drugs , og um borgina fljúga sögur þess efnis að jafnvel bandaríska fíkniefnalögreglan sé í vasanum á barónunum .
Þetta kunna að vera ýkjusögur en kenning barónanna er sú að enginn standist tilboð þeirra , upphæðirnar sem þeir bjóða .
Höfum við heyrt þessa setningu áður , annars staðar , í öðru samhengi ? Voru til menn sem trúðu að enginn stæðist auð þeirra , völd og visku ? ...
How they blackmailed the sergeant-at-arms into leaving his post ...
Já , hlustið á Just like Tom Thumb ' s Blues .
Bob Dylan er með þetta á hreinu .
Hluti af hagnaði eiturlyfjabarónanna rennur í kosningasjóði stjórnmálamanna og í atvinnustarfsemi þjóðfélagsins .
Háskólar , sundlaugar , kaffihús , þú veist aldrei hvað barónarnir eiga .
Hvernig er með íslensku kosningasjóðina , dýru prófkjörin , skúffufyrirtækin ? When you ' re lost in the rain in Juarez ...
Nei , þú þarft ekki að dvelja lengi í borginni Juarez þar til þú ferð að heyra ótrúlegustu sögur og mexíkóskir sögumenn gefa löndum okkar lítið eftir .
Minni þeirra nær langt aftur í aldir .
Framliðið fólk gefur sig fram , alveg óumbeðið .
Mér var sögð saga af sagnfræðingi sem var sérfræðingur í Viktoríutímanum .
Hann var menntaskólakennari í bæ ekki langt frá Juarez og hafði bara rétt í sig og á .
Hann var sagður hvers mann hugljúfi og skemmtilegur og klár .
Einn daginn hófust miklar endurbætur við hús hans , það hækkaði um heila hæð og þegar upp var staðið stóð þar alveg nýtt hús .
Nokkrum vikum seinna stóðu tveir glænýir bílar á hlaðinu og maðurinn sem hafði verið látlaus var allt í einu orðinn skreytinn og tilgerðarlegur í klæðaburði .
Fólkið í nágrenninu pískraði en enginn sagði neitt upphátt .
Svo bankaði lögreglan á dyrnar .
Hann fór inn en kom fljótlega út aftur og hélt uppteknum hætti en nú í gegnum fyrirtæki sem selur fornmuni .
Hér heima á Íslandi heyrði ég líka sögu af mjög klárri stelpu , sem var nýútskrifuð úr viðskiptafræði og fékk vinnu í Fjármálaeftirlitinu .
Hún vildi fá svör við ýmsum áleitnum spurningum .
Hún var ekki búin að vinna þar lengi þegar henni var boðið annað starf hjá fjármálafyrirtæki , margfalt hærri laun , greiðslukort , bíll og ferðalög á Saga Class með stjórnmálamönnunum , þessum ofurhæfu .
Í Mexíkó er höndlað með eiturlyf .
Maður getur spurt hverskonar þjóðfélag stundar slíkan iðnað og líka hvers konar þjóðfélag þarf á honum að halda .
Á Íslandi var höndlað með peninga , peninga sem runnu á milli sömu handa í afar flókinni hringrás , þar sem hlutverk stjórnmálamanna var að afhenda peningamönnum staði og stofnanir og þar sem peningamenn og stjórnmálamennn voru stundum sömu mennirnir í sama flokki .
...
Ég kom til Mexíkó og þeir sögðu mér margar sögur .
Einn sagði mér frá þorpinu þar sem hann var fæddur .
Hann lýsti því einsog auðnarlegu þorpunum sem finna má í smásögum Gabriels Garcia Marquez .
En einn daginn flutti þangað maður .
Hann sá að þorpið lá vel við viðskiptum .
Hann keypti eyðibýli í útjaðri þess , lét leggja þar flugbraut og tók svo til óspilltra málanna .
Götubörn og betlarar hurfu úr miðbænum , hann var endurbyggður með kaffihúsum og verslunum .
Lögreglan fékk nýja búninga og lögregluþjónarnir sem höfðu verið úrillir , feitir og fátækir ljómuðu allt í einu af gleði og blístruðu .
Nýtískuleg sundlaug var opnuð og háskóli spratt upp á milli kaktusanna .
Það kom nýr borgarstjóri , hámenntaður tannlæknir .
Einu óskráðu lögin voru þau að maðurinn sem byggði býlið í útjaðri bæjarins , hann hafði sundlaugina út af fyrir sig og félaga sína á miðvikudögum .
Laugin var opin en það fór enginn í hana á miðvikudögum .
Eru allir búnir að gleyma unglingspiltunum sem hurfu með 250 milljónir úr landi og lögðu inn á gjaldeyrisreikning annars þeirra , gott ef ekki í Dubai , nátengdir æðstu mönnum viðskiptalífsins .
Þeir voru teknir til yfirheyrslu en sleppt af því að þeir voru ekki að gera neitt ólöglegt , bara að fylgja reglunum og vinna heimavinnuna .
Um svipað leyti var maður staðinn að því að stela pulsupakka og sinnepi í 10-11 við Austurstræti .
Hann hafði áður verið dæmdur fyrir hliðstæð afbrot , enda hlaut hann margra mánaða tukthúsvist og situr nú á Hrauninu .
Var einhver að tala um réttlæti ? Kannski Jón Hreggviðsson ...
...
I started out on Burgundy ...
Sögumaðurinn í lagi Bobs Dylans kom stálhraustur til Juarez en fór þaðan fölur sem draugur .
Ég kom nokkuð brattur heim frá Juarez og skrifaði hjá mér eftirfarandi línur í september 2008 : " Annað sem Norðurhjaramanni verður ljóst í borginni Juarez er hvað velferðarkerfið og sú almenna samhjálp sem við þó eigum skiptir gríðarlegu máli , bara sú staðreynd að hér kunna allir að lesa .
Mexíkóar líta á okkur sem kraftaverk .
Látum því ekki velferðarkerfið á útsölu .
Burgeisarnir eru búnir að fá nóg : fiskimiðin , bankana , flugfélög , síma , og við sjáum hvað er að gerast .
Segjum nei áður en víggirðingarnar rísa í kringum húsin og fátækrastyrkurinn verður jafn eftirsóttur og í gamla matadorspilinu .
" Þetta átti að vera lokasetningin í pistli í þættinum Mannamál á Stöð tvö .
Stjórnandinn , Sigmundur Ernir Rúnarsson , var búinn að segja mér að hringja og bóka tíma .
Ég gerði það .
Þá sagði hann eftir smá vífilengjur : " Við vorum eiginlega að hugsa um að hvíla þig .
" Þá sagði ég : " Ég er ekkert þreyttur .
" Stjórnandinn hikaði en sagði svo : " Þetta er skipun frá yfirboðurum mínum .
" Ég djókaði við hann um yfirboðarana en það náði ekkert lengra .
Stjórnandinn hafði fullan rétt til að reka mig .
Málið skaut svo upp kollinum fyrir hreina tilviljun .
Færeyska sjónvarpið tók við mig viðtal og ég nefndi þetta í framhjáhlaupi , í samhengi við eigendavaldið yfir fjölmiðlum .
Fréttin flaug í vefmiðla og blöð og Sigmundur Ernir svaraði spurningunni um sannleiksgildi orða minna .
Hann sagði : " Þetta heitir á mannamáli þvættingur .
Ég hef fullkomið ritstjórnarlegt frelsi .
" Fjölmiðlamaðurinn hikaði ekki við að ljúga og virtist ekkert hafa fyrir því .
Skömmu seinna rak Reynir Traustason ungan blaðamann .
Einnig hann neitaði öllu þar til blaðamaðurinn dró upp lítið teip .
Sigmundur Ernir fylltist vandlætingu á bloggi sínu og krafðist afsagnar Reynis .
Samkvæmt Sigmundi Erni má því alveg ljúga þar til það kemst upp .
Ekki fór nefnilega mikið fyrir " ritstjórnarfrelsinu " skömmu síðar þegar Sigmundur Ernir var sjálfur rekinn , en þá sagðist hann loksins " laus úr klóm auðmannanna " .
Nú er Sigmundur Ernir á leiðinni á þing .
Hann býður sig fram fyrir Samfylkinguna fyrir norðan .
Mun hann vita hvernær hann er frjáls og hvenær í kóm auðmanna ? I ' m going back to New York City , I do believe I ' ve had enough , en þannig endar blúsinn um Tuma þumal .
