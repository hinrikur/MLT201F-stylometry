TEKJUÁÆTLANIR frá lífeyrisþegum eru þær forsendur sem lagðar eru til grundvallar við útreikning lífeyris hjá Tryggingastofnun .
Nú ættu upplýsingar um tekjur sem ekki lágu fyrir um áramót , eða voru óljósar þá , að liggja fyrir .
Það er því tímabært fyrir lífeyrisþega að endurskoða tekjuáætlanir sínar til að tryggja sem réttastar greiðslur frá Tryggingastofnun .
Á þjónustuvefnum tryggur.is , er á fljótlegan og einfaldan hátt hægt að gera bráðabirgðaútreikning , breyta og skila tekjuáætlun rafrænt .
Til að komast inn á þjónustuvefinn þarf veflykil ríkisskattstjóra .
Þessa dagana eru einmitt margir að yfirfara skattskýrsluna sína á vefnum og því með gott yfirlit yfir tekjur síðasta árs og veflykilinn innan handar .
Lífeyrisþegi getur einnig skoðað tekjur sínar í staðgreiðsluskrá RSK , á vefnum skattur.is , til að tekjuáætlun sé sem réttust .
Alltaf er hægt að sækja um nýjan veflykil ef annar glatast og fá hann afhentan hjá skattstjóra eða sendan hvort sem er í netbanka eða með pósti á lögheimili .
Athygli er vakin á að lífeyrisþegar bera sjálfir alla ábyrgð á að tekjuáætlun þeirra sé rétt .
Það er allra hagur að tekjuáætlanir séu réttar .
Þannig er hægt að koma í veg fyrir rangar greiðslur sem þarf að leiðrétta síðar .
Greiðslur yfirstandandi árs eru endurreiknaðar og leiðréttar þegar álagning skattayfirvalda liggur fyrir um mitt næsta ár .
Lífeyrisþegi getur hvenær sem er leiðrétt tekjuáætlun sína á tryggur.is , fengið ráðgjöf hjá starfsfólki Tryggingastofnunar eða hjá umboðsmönnum um allt land .
SÓLVEIG HJALTADÓTTIR , framkvæmdastjóri Réttindasviðs hjá Tryggingastofnun .
Frá Sólveigu Hjaltadóttur 