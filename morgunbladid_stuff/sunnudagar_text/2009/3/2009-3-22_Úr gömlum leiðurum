25. mars 1979 : " Hefur það ekki verið skoðun Alþýðubandalagsins til dæmis , að opinberir starfsmenn ættu rétt á fullum samningsrétti og verkfallsrétti á borð við aðra launþega ? Hvernig getur það samrýmzt þeim sjónarmiðum Alþýðubandalagsins , að opinberir starfsmenn verði nú að kaupa þennan aukna rétt ? Það væri fróðlegt að fá svör forsvarsmanna Alþýðubandalagsins við því .
Raunar hefur það einnig verið skoðun forsvarsmanna BSRB , að opinberir starfsmenn ættu rétt á samnings- og verkfallsrétti á borð við aðra launþega .
Hvernig getur það samrýmzt þeim sjónarmiðum að kaupa þessi réttindi ? Eitt er víst , að opinberir starfsmenn þurftu ekki að afsala sér kauphækkunum til þess að fá þann samnings- og verkfallsrétt , sem þeir fengu í tíð fyrrverandi ríkisstjórnar .
Tvöfeldnin blasir við og þarf ekki að hafa um hana mörg orð .
Forystumenn verkalýðsfélaga hafa líka verið á ferðinni síðustu daga .
Eins og menn muna hófu þeir heilagt stríð á hendur fyrrverandi ríkisstjórn til þess að koma í veg fyrir , að nokkur skerðing á vísitölu yrði framkvæmd fyrir tólf mánuðum .
" 23. mars 1989 : " Margir hafa líklega rekið upp stór augu , þegar þeir lásu það í Morgunblaðinu sínu í gær , að blessuð lóan væri komin .
Hún sást spígspora í fjörunni í Viðey á vorjafndægri , 21. mars .
Undrunin stafar ekki af því , að þessi vorboði sæki okkur heim , heldur hinu að hann skuli koma svona snemma í því tíðarfari sem hefur hrellt okkur frá jólum .
Koma lóunnar á alhvíta jörð minnir okkur á andstæðurnar í náttúrunni .
Hún er gleðileg áminning um að veturinn fer að hörfa fyrir vorinu og síðan tekur sumarsólin að skína í allri sinni dýrð .
Kristinn boðskapur páskanna er svipaður .
Hinn krossfesti Kristur rís upp frá dauðum , ljósið sigraði myrkrið .
Unnt er að brjóta af sér hlekkina og öðlast fyrirgefningu syndanna .
" 