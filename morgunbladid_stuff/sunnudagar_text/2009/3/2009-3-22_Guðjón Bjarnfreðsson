Guðjón Bjarnfreðsson , garðyrkjumaður og kvæðamaður , fæddist á Efri-Steinsmýri í Meðallandi 3. mars 1919 .
Hann kvaddi þennan heim á Dvalarheimilinu Eir í Grafarvogi 28. janúar 2009 , nærfellt níræður að aldri .
Foreldrar hans voru Skaftfellingar , , aftur fyrir eld " , Bjarnfreður Ingimundarson og Ingibjörg Sigurbergsdóttir , vel gefin og vel gerð bæði .
Bjarnfreður naut virðingar og varð sýslunefndarmaður ungur .
Hann varð sjálflærður náttúrufræðingur og skrifaði ritgerðir í Náttúrufræðinginn , en ekki þótti hann mikill búmaður .
Ingibjörg var aftur jarðbundnari og búkona góð .
Þau bjuggu allan sinn búskap á Efri-Steinsmýri .
Börnin á bæ Bjarnfreðs og Ingibjargar urðu 20 á 29 árum .
Þau höfðu byrjað búskap skömmu áður en Katla gaus 1918 .
Búið var lítið , 50 ær , einn hestur og ein kýr .
Flestum ánum þurfti að slátra bótalaust eftir gosið vegna öskumengunar og heyleysis .
Guðjón fæddist í fjósbaðstofu við ylinn frá kúnni , sem var undir baðstofugólfinu .
Og var sá fimmti í röð systkinanna .
Aðalheiður Bjarnfreðsdóttir , sú kunna baráttu- og kjarnakona , var sjöunda í aldursröðinni og hinn landsþekkti þulur Magnús Bjarnfreðsson var sá 15 .
Þessum stóra systkinahópi farnaðist vel .
Öll komust þau á legg utan eitt , sem dó fárra ára gamalt .
Hin komust öll á legg .
Sex systkinanna lifa Guðjón .
Það eru Jóhanna , Steindór , Valdemar , Ólöf ( Lóa ) , Magnús og Ólafur .
Sigurbjörn Einarsson , seinna biskup , og Guðjón voru systrasynir .
Sigurbjörn var einnig fæddur á Efri-Steinsmýri .
Heimilið var fátækt og oft matarskortur .
Í bók Aðalheiðar , , Lífssaga baráttukonu " , sem kom út 1985 , skrifuð af Ingu Huld Hákonardóttur , er þetta : , , Á mínu æskuheimili var ekki spurt : Hvað er í matinn ? heldur : Er eitthvað að borða ? " Systkinunum var sumum komið fyrir hjá frændfólki og vinum , þar sem þau ólust upp án þess að hafa möguleika á að kynnast .
Vinnufélagi Guðjóns hefur sagt frá því , að Guðjón hafi tekið sér frí frá störfum í Reykjavík , þegar hann var um fertugt til að heimsækja systur sína fyrir austan , sem hann hafði aldrei séð .
Guðjón fór þriggja ára að Hlíð í Skaftártungu , þar sem hann ólst upp við gott atlæti .
Það var hans kæra æskuheimili síðan .
Guðjón var einn af bestu kvæðamönnum Iðunnar og nokkur kvæðalög var hann einn um að kunna og var fús að kenna öðrum .
Við köllum þær skaftfellsku stemmurnar .
Með þeim lagði hann merkan skerf til söfnunar Iðunnar á kvæðalögum .
Guðjón var hagmæltur vel .
Hann gaf út vísnakver árið 1981 , sem hann kallaði , , Raulað við haka og skóflu " .
Þar eru vísur spilandi af léttlyndi .
Ingimar Halldórsson , félagi okkar í Kvæðamannafélaginu Iðunni , vélritaði allt kverið árið 1997 og bætti við vísum , sem orðið höfðu til eftir 1981 .
Guðjón var smekkmaður á bækur og átti fallegt vel með farið bókasafn .
Hann stundaði nám við Garðyrkjuskólann að Reykjum í Ölfusi og vann lengst á því sviði og ýmsa aðra vinnu inn á milli .
Hann starfaði um skeið í Hveragerði og Þorlákshöfn og um árabil hjá Skrúðgörðum Reykjavíkur .
Hafliði Jónsson garðyrkjustjóri fékk Guðjón til að taka að sér að verða eins konar aðstoðarmaður eða ráðsmaður hjá Ásmundi Sveinssyni listamanni á tímabilinu 1976-1980 , eftir að Ingrid kona Ásmundar dó .
Guðjón var jarðsunginn frá Grafarvogskirkju 5. febrúar .
Ég kynntist Guðjóni þegar ég gekk í Kvæðamannafélagið Iðunni í árslok 1989 .
Þá tókst með okkur góð vinátta , sem aldrei bar skugga á .
Guðjón var tæplega meðalmaður á hæð , þéttur á velli og þéttholda .
Sléttur á hörund , augun grágræn , nefið eilítið íbjúgt .
Hann bar sig vel , var ávallt hýr á svip , glaðlyndur og hláturinn dillandi og smitandi .
Guðjón var hlýr maður , sérstaklega barngóður og óáleitinn við alla menn .
Öllum þótti vænt um hann .
Hann var hófsemdarmaður á lífsnautnir en var sérstakur nautnamaður á einu sviði .
Það var neftóbak .
Af vísum hans má ráða að hann hefur átt sér ást sem ekki gat fullkomnast .
Fyrir þessu trúði Guðjón aldavinkonu sinni , sem hann kynntist 6 ára gamalli þegar hann vann hjá Ásmundi listamanni , Ástu Guðjónsdóttur .
Hann var sósíalisti og hugsjónamaður af hjarta eins og Aðalheiður systir hans og lá ekki á skoðunum sínum .
Hann hefur líkst ömmu sinni í föðurætt , Sigurveigu Vigfúsdóttur frá Söndum í Meðallandi .
Hún er sögð hafa tekið hressilega í nefið , en það var sjaldgæft meðal kvenna þá .
Hún hafði afar fagra söngrödd og var sérstaklega umtalsfróm .
Formæður hennar sem hétu Evlalíur þóttu léttlyndar , miklar fyrir sér til munns og handa , ágætlega hagmæltar og sumar jafnvel ákvæðaskáld .
Þær voru sagðar gáfaðar .
Allt þetta gat átt við Guðjón .
Þegar ég kom úr rannsóknarleiðangri mínum til Lapplands fór ég að finna Guðjón vin minn .
Eftir talsverða leit fann ég hann á Hjúkrunarheimilinu Eir .
Mér brá við .
Hann var náhvítur í framan og þróttlaus en sængurfötin voru skínandi hrein .
, , Ertu að deyja , Guðjón minn ? " sagði ég .
, , – Nei , " sagði hann .
, , Ertu hættur að taka í nefið ? " , , Þær segja stúlkurnar að það sé sóðalegt og það er líklega satt .
" , , Myndirðu ekki vilja taka í nefið , ef það væri í boði ? " , , O-jú .
" Guðjón fékk tóbakið sitt aftur og , þegar ég kom til hans eftir viku var kominn roði í kinnar og gleðiglampi í augu og svo kvað hann fyrir mig með sterkri raust en hljómþýðri og kenndi eina af sínum fallegu skaftfellsku stemmum , sem ég hef oft farið með síðan .
Ég heimsótti hann oft eftir að hann var hættur að geta reist höfuð frá kodda eða stigið í fæturna og lá út af .
Um leið og ég kom inn úr dyrunum og hóf upp stemmu , lifnaði hann við og tók undir með þróttmikilli rödd og þýðri .
Honum leið vel á Eir .
Þakka ykkur fyrir , elskulegu hjúkrunarkonur og aðrir starfsmenn á Eir , sem hugsuðuð vel um Guðjón síðasta spölinn og umbáruð nautn hans .
Blessuð sé minning Guðjóns .
Samúðarkveðjur til skyldfólks , vina og félaga .
Sigurður Sigurðarson , dýralæknir frá Keldum .
