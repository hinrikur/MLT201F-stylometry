Eftir Ásgeir Ingvarsson asgeiri@mbl.is " VIÐ SEM stöndum að fræðslustarfi fyrir fólk með stutta formlega skólagöngu höfum orðið vör við að margir eiga erfitt með að átta sig á því mikla framboði sem er af menntun og ráðgjöf .
Við efnum því til Menntatorgs þar sem þrettán fyrirtæki og stofnanir af höfuðborgarsvæðinu verða með kynningar , " segir Hulda Ólafsdóttir framkvæmdastjóri Mímis-Símenntunar en Menntatorgið fer fram í húsakynnum Mímis og Fræðslumiðstöðvar atvinnulífsins í Skeifunni 8 .
Af þeim sem taka þátt nefnir Hulda m.a. Námsflokka Reykavíkur og Námsflokka Hafnarfjarðar , Nýsköpunarmiðstöð Íslands , IÐUNA fræðslusetur og Starfsmennt .
" Á vegum menntamálaráðuneytisins verður t.d. kynning á möguleikum í fjarnámi .
Starfsmenntasjóðir atvinnulífsins verða einnig með fræðslu um hvar leita má styrkja til að greiða niður námið , og Hitt húsið verður með kynningu fyrir unga fólkið , " segir hún .
Gagnleg örnámskeið sem koma fólki á bragðið Menntatorgið hefst kl. 14 og lýkur kl. 18 en yfir daginn verða haldin örnámskeið sem hvert um sig spannar um 50 mínútur : " Á þeim verður t.d. fjallað um hvernig best er að takast á við þau umskipti að fara aftur í nám eftir langdvöl á vinnumarkaði , viðbrögð við atvinnumissi , hvernig má koma sem best fyrir í atvinnuviðtölum og hvernig má skrifa góða ferilskrá , " segir Hulda .
" Einnig verður örnámskeið um svefnvenjur , þar sem fjallað verður um hvernig forðast má að svefn og sólarhringur fari úr skorðum þegar vinnutíminn rammar ekki lengur inn daginn .
" Auk námskeiða sem tengjast atvinnuleit og atvinnuleysi verða haldin spennandi örnámskeið sem tengjast því fjölbreytta námi sem í boði er : " Má , meðal annars , nefna inngangsnámskeið í nuddi og einnig munu iðnaðarmenn kenna okkur undirstöðuatriðin í parketlögn , málmsuðu , ítalskri matargerð og úrbeinun kjöts .
Ef þessi örnámskeið svo vekja áhuga má fá upplýsingar um hvernig komast má í ítarlegra nám á þessum sviðum .
" Persónuleg ráðgjöf Yfir daginn munu náms- og starfsráðgjafar frá Mími og Iðunni veita ráðgjöf og upplýsingar .
Boðið verður upp á stutt viðtöl og tekið við skráningum í ítarlegri viðtöl og færnimat .
" Við verðum einnig með vinnustofu í gangi þar sem kallað verður eftir hugmyndum um hvernig bæta má þjónustu og skapa aukin úrræði fyrir atvinnulausa .
– Við viljum heyra í atvinnulausu fólki , hvers það saknar og hvað það myndi vilja sjá gert öðruvísi , " bætir Hulda við .
Hulda segir mikið starf hafa verið unnið síðustu mánuði til að koma til móts við þá sem misst hafa vinnuna : " Ég verð vör við að fræðsluaðilar hafa verið duglegir að reyna að sinna þessum hópi og vilja leggja sitt af mörkum .
" Til að marka stefnu og styrkja sig Hún segir jafnframt að framboðið sé fjölbreytt og ættu allir að geta fundið eitthvað við sitt hæfi : " En margir eru kannski ekki með það á hreinu hvert þeir vilja stefna .
Við vonumst til að Menntatorgið hjálpi þeim sem sækja okkur heim að átta sig á þeim tækifærum sem bjóðast og hvetji fólk til að stíga skrefið til fulls og skrá sig í nám .
" Hulda nefnir að möguleikarnir séu margir og spennandi : " Nefna má sem dæmi að í símenntunarmiðstöðvum um allt land má sækja um 30 námsleiðir sem hægt er að fá metnar til eininga í framhaldsskóla en þessar námsleiðir eru gefnar út af Fræðslumiðstöð atvinnulífsins .
Þannig geta þeir sem eiga eftir að klára stúdentspróf nú notað tækifærið og stytt námstímann , en þessar námsbrautir eru kenndar með öðrum aðferðum en í formlega skólakerfinu svo að nemendur fá að nýta reynslu sína og þekkingu í kennslustofunni .
" Fjárfesting sem skilar sér Hulda segir menntun í atvinnuleysi einnig geta skipt sköpum við atvinnuleit : " Menntun er fjárfesting sem aldrei verður frá manni tekin og er nokkuð sem fólk býr að þegar það snýr aftur til vinnu .
Með því að nýta tímann í atvinnuleysi vel og mennta sig má líka stytta þann tíma sem atvinnuleysið varir , því aukin menntun styrkir mann sem atvinnuleitanda .
" Í hnotskurn » Hugmyndin að Menntatorginu kviknaði hjá samstarfshópi um menntaúrræði hjá Fræðslumiðstöð atvinnulífsins .
» Þar ætla þrettán fyrirtæki og stofnanir að kynna námsframboð fyrir atvinnulausa .
» Að mennta sig meðan atvinnuleysi varir er bæði skemmtilegt og styrkjandi og getur orðið til þess að atvinnutækifæri skapast fyrr en ella .
Vefurinn www.menntatorg.is verður opnaður formlega 6. mars en þar verða ítarlegri upplýsingar um dagskrána 