Eftir Bjarna Ólafsson bjarni@mbl.is ÞEGAR tekið er tillit til þeirra afskrifta , sem mjög líklega þarf að gera á fjárfestingum lífeyrissjóðanna er staða þeirra mun verri en þær tölur gefa til kynna sem nú liggja fyrir .
Ef tekið er tillit til væntanlegra afskrifta af eignum sjóðakerfisins í skuldabréfum banka og fyrirtækja , hér heima og erlendis , má gera ráð fyrir því að neikvæð raunávöxtun í fyrra hafi verið nær 33% en ekki 21% , eins og opinberar tölur gera ráð fyrir .
Ef horft er á tryggingafræðilegt tap lífeyrissjóðakerfisins , en þar er tekið tillit til 3,5% ávöxtunarmarkmiðs , nemur tapið 35,1% .
Eins og áður hefur verið vikið að í Morgunblaðinu má ætla að afskrifa muni þurfa fjárfestingar íslenskra lífeyrissjóða í skuldabréfum banka , fjármálafyrirtækja og annarra stórfyrirtækja að stórum hluta .
Þá hefur einnig komið fram , m.a. í máli Benedikts Jóhannessonar tryggingasérfræðings , að afar mikilvægt sé að lífeyrissjóðir taki slíkar afskriftir föstum tökum .
Hver borgar brúsann ? Skiljanlega er ákveðin tregða hjá ákveðnum lífeyrissjóðum til að afskrifa fjárfestingar fyrirfram .
Margir vilja líklega vita betur hverjar heimtur verða á fjárfestingum áður en gripið er til afskrifta .
Slíkar afskriftir koma vissulega niður á bókfærðri stöðu slíkra sjóða , sem getur haft þau áhrif að þeir neyðist , lögum samkvæmt , til að skerða lífeyrisréttindi sjóðfélaga .
Nú þegar hafa nokkrir sjóðir tekið ákvörðun um skerðingu , en eflaust eru einhverjir sjóðir , sem þyrftu að gera slíkt hið sama , en hafa ekki gert .
Það kemur núverandi lífeyrisþegum vel , en lífeyrissjóðir geta ekki lengi greitt út lífeyri umfram raunverulega getu .
Því lengur sem sjóðir gera slíkt þeim mun verri verður staða þeirra , sem taka munu lífeyri í framtíðinni .
Þess vegna er grundvallaratriði að lífeyrissjóðir horfist í augu við staðreyndir og reyni ekki að fegra bækur sínar .
Séu réttindi ekki skert – þar sem við á – er gengið á réttindi þeirra sem reiða munu sig á lífeyrissjóðina á næstu árum og áratugum .
Mikilvægt er að geta þess hér að sumir lífeyrissjóðir hafa gripið til þeirra aðgerða sem hér er lýst og afskrifað stóran hluta fjárfestinga sinna í skuldabréfum banka og fyrirtækja .
Af opinberum tölum má hins vegar ráða að ekki hafi allir sjóðir gert slíkt hið sama .
Í tölum sem Seðlabankinn tekur saman mánaðarlega um stöðu lífeyrissjóðanna eru þessar fjárfestingar teknar saman .
Þegar talað er um markmið fjárfestinga lífeyrissjóðanna er miðað við hvar eignasafnið ætti að standa ef markmiði um 3,5% ávöxtun umfram verðbólgu væri náð .
Hér eru einnig teknar með nettó-iðgjaldagreiðslur á síðasta ári .
Afföllin óviss Miðað við markaðsverð á skuldabréfum íslensku viðskiptabankanna má gera ráð fyrir 90-95% afföllum af þeim .
Hér er miðað við 90% afskriftarþörf .
Hvað varðar fyrirtækjabréf þá eru margir stærstu útgefendur slíkra bréfa orðnir gjaldþrota eða eiga í miklum fjárhagslegum erfiðleikum .
Má sem dæmi nefna Baug , Samson og FL Group í því sambandi .
Hér er gert ráð fyrir því að afföll af þessum bréfum verði um 75% , en þau gætu orðið meiri eða minni en sem því nemur .
Þá er hér gert ráð fyrir 70% afföllum af erlendri skuldabréfaeign lífeyrissjóðanna , en öllu meiri óvissa ríkir um þá tölu .
Hafa ber hins vegar í huga að eign lífeyrissjóðanna í erlendum skuldabréfum var lítill hluti af eignasöfnum þeirra og munu minni eða meiri afföll af þeim fjárfestingum ekki hafa mikil áhrif á niðurstöðuna .
Hér ber einnig að taka fram að miðað er við stöðu lífeyrissjóðakerfisins í ágúst 2008 , þegar afskriftarupphæðir eru reiknaðar .
Miðað við tölur Seðlabankans frá því í desember hefur afskriftarþörfinni verið mætt að einhverju , en þó ekki öllu leyti .
Þá er einnig rétt að geta þess að hér er ekki tekið tillit til væntanlegs taps lífeyrissjóðanna af gjaldeyrisskiptasamningum , en það gæti orðið umtalsvert .
Má því lesendum vera ljóst að í umfjölluninni hér er varlega farið í að meta afskriftarþörf lífeyrissjóðanna , en þrátt fyrir það er afkoman umtalsvert verri en opinberar tölur gefa til kynna .
Staða lífeyrissjóðanna er einnig mjög mismunandi , einfaldlega vegna þess hve aldursskipting innan þeirra er mismunandi .
" Sjóðir , sem hafa hátt hlutfall félaga , sem þegar þiggja lífeyri , eða munu gera það fljótlega , munu koma verr út úr þessu áfalli en aðrir , " segir Pétur Blöndal alþingismaður .
" Sjóðir eins og Lífeyrissjóður verzlunarmanna hafa hátt hlutfall yngri félaga , sem greiða munu iðgjöld um áratugaskeið í viðbót .
Þessir sjóðir hafa meira svigrúm til að vinna upp tap síðasta árs .
Aðrir sjóðir , eins og til dæmis Lífeyrissjóður bænda , hafa þungar byrðar og hlutfallslega færri greiðendur iðgjalda .
Þeir munu eiga erfitt uppdráttar vegna þess .
" Framhald á mánudag Fjárfestingar í útlöndum Þegar litið er á tölur Seðlabanka Íslands um efnahagslega stöðu lífeyrissjóðakerfisins kemur í ljós að erlend hlutabréfaeign lífeyrissjóða hefur lítið minnkað í krónum talið .
Í upphafi árs 2008 nam eign sjóðanna í erlendum hlutabréfum og hlutabréfasjóðum 337,4 milljörðum króna .
Ári síðar nam þessi tala hins vegar 295,7 milljörðum .
Í prósentum nemur lækkunin því 12,3% .
Ekki er vitað hve mikið af erlendum hlutabréfum lífeyrissjóðirnir hafa selt á árinu .
Athuga ber að hér er horft framhjá blönduðum verðbréfasjóðum , sem í eru bæði skulda- og hlutabréf .
Hafa ber hins vegar í huga að á tímabilinu hrundi gengi krónunnar um nær helming .
Að öllu öðru óbreyttu hefði hlutabréfaeign lífeyrissjóðanna því átt að vera um 480 milljarða króna virði .
Margt breyttist hins vegar á síðasta ári og lækkuðu erlendar hlutabréfavísitölur gríðarlega .
Sem dæmi má nefna að S & P 500-vísitalan bandaríska lækkaði um 62% í fyrra .
Frammistaða íslensku lífeyrissjóðanna á erlendum hlutabréfamörkuðum er því mun betri en ella vegna þess hve gengi krónunnar hefur lækkað .
Áhættudreifing erlendis Þá er einnig athyglisvert að skoða hlutfall erlendra hluta- og skuldabréfa .
Í upphafi árs 2008 áttu lífeyrissjóðirnir 24,5 milljarða króna í erlendum skuldabréfum og í árslok var þessi tala komin í 31,9 milljarða .
Nam erlend skuldabréfaeign lífeyrissjóðanna því aðeins um 7,2-10,8% af erlendri hlutabréfaeign .
Hafa ber í huga að því fer fjarri að öll erlend skuldabréf lífeyrissjóðanna hafi verið ríkisskuldabréf .
Erlendar fjárfestingar lífeyrissjóðanna eru einkum hugsaðar til áhættudreifingar , þ.e. að minnka áföll vegna hugsanlegrar efnahagslegrar kreppu á Íslandi .
Í ljósi þess að á krepputímum hækka ríkistryggð skuldabréf gjarnan í verði þá vaknar sú spurning hvort ekki hefði verið eðlilegra að íslensku lífeyrissjóðirnir hefðu lagt meiri áherslu á erlend ríkistryggð skuldabréf í stað hlutabréfa .
Ávöxtun af erlendum ríkisskuldabréfum hefur almennt verið ágæt undanfarin ár og því fer fjarri að sjóðirnir hefðu tapað á slíkri fjárfestingu , einkum í ljósi þess hvernig fór .
Kári Arnór Kárason , framkvæmdastjóri Stapa lífeyrissjóðs , segir að eftir á að hyggja sé auðvelt að sjá hvar menn hafi ekki átt að vera .
" Ef gagnrýna á íslenska lífeyrissjóði fyrir lélega áhættustýringu hlýtur gagnrýnin fyrst og fremst að vera sú að þeir hafi fjárfest of mikið í eigin hagkerfi .
Betra hefði verið að hafa stærri hluta eigna erlendis dreifðan á fleiri hagkerfi .
Það hefur hins vegar verið rík krafa til íslenskra lífeyrissjóða að þeir fjárfesti innanlands og taki þátt í uppbyggingu íslensks atvinnulífs og skapi þannig velmegun og störf í landinu .
" Benedikt Jóhannesson tekur í sama streng .
" Eigi einhver uppbygging að eiga sér stað í landinu á næstu árum eftir hrunið verður fjármagnið til þeirrar uppbyggingar að koma einhvers staðar að .
Lífeyrissjóðirnir eru mikilvægur bakhjarl efnahagslífsins , einkum á erfiðum tímum .
" Áhættusækni verðlaunuð Undanfarin ár hafa lífeyrissjóðir skilað gríðarlega góðri ávöxtun , en á árunum 2004-2006 var raunávöxtun lífeyrissjóðakerfisins yfir 10% á ári .
Vegna þess hvernig ávöxtun á skuldabréfafjárfestingum er reiknuð er hins vegar hugsanlegt að endurskoða þurfi ávöxtunartölur undanfarinna ára .
Í tryggingafræðilegum útreikningi lífeyrissjóða – en á slíkum útreikningi eru ákvarðanir um hækkun eða lækkun lífeyrisréttinda byggðar – er munur á ávöxtunarkröfu skuldabréfa og títtnefndu 3,5% raunávöxtunarmarki núvirtur sem hagnaður við kaup .
Þetta veldur því að eftir því sem útgefandi skuldabréfs er ótraustari , þ.e. eftir því sem ávöxtunarkrafa er hærri , því meiri tryggingafræðilegan hagnað bókfæra lífeyrissjóðir við kaup á slíku bréfi .
Endurskoðun nauðsynleg Þetta skapar lífeyrissjóðum hvata til að taka áhættu umfram það sem eðlilegt getur talist .
Í ljósi fyrirsjáanlegra affalla af skuldabréfum , sem ekki eru með ríkisábyrgð , mun því ekki aðeins myndast tap vegna skerðingar höfuðstóls heldur einnig af bakfærslu á tryggingafræðilegum uppreikningi bréfanna .
Með öðrum orðum , því meiri sem afföll verða á skuldabréfum banka og fyrirtækja því minni hefur ávöxtun lífeyrissjóðakerfisins verið undanfarin ár .
Skýra má þetta fyrirbæri með einföldu dæmi .
Lífeyrissjóður kaupir 1.000.000 króna fimm ára skuldabréf af fyrirtækinu Venture Capital Group með 6,5% ávöxtunarkröfu .
Samkvæmt tryggingafræðilegum uppreikningi getur sjóðurinn reiknað sér , þegar hann kaupir bréfið , 5* ( 6,5%-3,5% ) = 15% gengishagnað .
Þetta getur sjóðurinn hins vegar ekki gert þegar hann kaupir ríkistryggð skuldabréf , t.d. íbúðabréf .
Ljóst má því vera að reikningsaðferðirnar beinlýnis hvetja lífeyrissjóði til að taka meiri áhættu en minni .
Þetta þýðir líka að ávöxtunartölur hafa að einhverju leyti verið tálsýn og munu sumir sjóðir þurfa að endurskoða afkomutölur sínar undanfarin ár með þetta í huga .
Hlutabréf eða skuldabréf EFTIR hrunið hefur innlend hlutabréfaeign lífeyrissjóðanna því sem næst þurrkast út , eins og áður hefur verið bent á .
Meðan allt lék í lyndi var ávöxtun af hlutabréfaeigninni mjög góð , enda hækkaði úrvalsvísitala Kauphallar Íslands um tugi prósenta ár hvert .
Mikil ávöxtun er vissulega gleðiefni en markmið fjárfestingarstefnu lífeyrissjóðs á að vera að tryggja hæfilega raunávöxtun til lengri tíma .
Ef hægt er að ná slíkri ávöxtun með öruggari hætti en með fjárfestingum í hlutabréfum mætti ætla að lífeyrissjóður ætti að leita slíkra leiðaþótt skammtímaávöxtun verði minni en ella .
Helst hefur verið bent á að lífeyrissjóðir hafi e.t.v. átt að fjárfesta meira í ríkistryggðum skuldabréfum , t.d. ríkisskuldabréfum og íbúðabréfum .
Arnaldur Loftsson , sjóðsstjóri Frjálsa lífeyrissjóðsins , tekur undir þetta sjónarmið .
" Eftir á að hyggja hefði verið betra fyrir lífeyrissjóði að fjárfesta í ríkisskuldabréfum í stað fyrirtækjaskuldabréfa og hlutabréfa .
En líklega gerði engin ráð fyrir þessu kerfishruni sem varð í haust með falli allra bankanna og miklu verðfalli hlutabréfa og skuldabréfa .
" Stærðin flækist fyrir Kristjana Sigurðardóttir , fjárfestingarstjóri Almenna lífeyrissjóðsins , og Kári Arnór Kárason , framkvæmdastjóri Stapa lífeyrissjóðs , hafa sagt að stærð lífeyrissjóðakerfisins hafi verið mun meiri en heildarútgáfa ríkistryggðra bréfa og því hafi lífeyrissjóðirnir þurft að leita annað til að ávaxta fé sitt .
Í ágúst 2008 , þegar lífeyrissjóðakerfið var sem stærst í krónum talið , nam heildarútgáfa ríkistryggðra bréfa um 870 milljörðum króna .
Lífeyrissjóðakerfið var þá 1.820 milljarðar króna að stærð , eða ríflega tvisvar sinnum stærra .
Lífeyrissjóðirnir áttu þá um 41% útgefinna íbúðabréfa og um 29% útgefinna ríkisskuldabréfa .
Sjóðirnir hefðu því a.m.k. getað aukið fjárfestingar sínar í ríkistryggðum pappírum án þess að eyðileggja markaðinn með slík bréf .
Athygli vekur að sjóðirnir áttu á sama tíma 52% af öllum útgefnum fyrirtækjabréfum að skuldabréfum bankanna undanskildum .
Í árslok 2008 hafði efnahagur lífeyrissjóðakerfisins dregist umtalsvert saman frá því sem var í ágúst .
Á sama tíma hafði útgáfa ríkistryggðra skuldabréfa aukist og nam 61,5% af stærð lífeyrissjóðakerfisins .
Þrátt fyrir það áttu sjóðirnir enn aðeins um 41% af útgefnum íbúðabréfum og hlutfall eignar þeirra af heildarútgáfu ríkisskuldabréfa og -víxla var komið í 22% .
Öll egg í sömu körfu Vissulega er það rétt að jafnvel eftir hrun hefðu lífeyrissjóðirnir ekki getað fest allt sitt fé í ríkistryggðum skuldabréfum .
Hlutfall slíkra pappíra í eignasöfnum hefði hins vegar vissulega getað verið hærra .
Að lokum er rétt að geta þess að sumir lífeyrissjóðir höfðu þá stefnu að kaupa ekki hlutabréf fyrirtækja ef sjóðirnir áttu fyrir skuldabréf frá þeim og öfugt .
Aðrir sjóðir voru hins vegar ekki jafn varkárir .
Með því að eiga bæði hlutabréf í fyrirtæki og skuldabréf , sem fyrirtækið hefur gefið út , er viðkomandi sjóður að leggja ansi mörg egg í sömu körfu .
Verði fyrirtækið gjaldþrota er hlutabréfaeignin verðlaus og sjóðurinn stendur eftir með mjög óvissa fjárfestingu í skuldabréfunum .
Bankarnir kepptust við að toppa lúxusferðirnar Eftir Björgvin Guðmundsson bjorgvin@mbl.is Fótboltaferðir , golfferðir , laxveiðiferðir , kappaksturkeppnir , skíðaferðir , siglingar og bílaferðir hafa staðið stjórnendum lífeyrissjóða til boða undanfarin ár .
Fjármálafyrirtækin lögðu mjög mikla áherslu á góð samskipti við stjórnir og æðstu stjórnendur lífeyrissjóðanna á meðan fjármálastarfsemin óx gríðarlega hér á landi .
Hluti af því var að bjóða forsvarsmönnum sjóðanna í lúxusferðir , oftast undir þeim formerkjum að verið væri að kynna fjárfestingar og fjárfestingarkosti á viðkomandi stað .
Var þá lagt upp með áætlun um kynningarfundi en enn meiri áhersla lögð á það sem tæki við að fundum loknum ; bestan aðbúnað sem bauðst , mat og vín í heimsklassa og tómstundir af ýmsum toga .
Þátttakendur í þessum ferðum voru háttsettir menn í bönkunum , sem höfðu það hlutverk að sinna lífeyrissjóðunum vel .
Í sumum tilvikum voru aðrir stórir viðskiptavinir bankanna með í för .
Stundum borguðu sjóðirnir fyrir flugfar starfsmanna sinna og flokkuðu þá ekki ferðina sem boðsferð þrátt fyrir að starfsmennirnir þyrftu ekki að taka upp veskið það sem eftir lifði ferðar .
Dýrmæt velvild Ávinningur fjármálafyrirtækjanna var að fá lífeyrissjóðina í viðskipti sem tryggði öruggar tekjur í formi þóknana .
Einnig var gott fyrir bankana að hafa greiðan aðgang að sjóðunum til að liðka fyrir fjárfestingum .
Einnig voru sjóðirnir stórir hluthafar í sumum fjármálafyrirtækjum og eftirsóknarverðir í því hlutverki .
Þetta var spurning um aðgang að peningum sjóðanna þó stjórnendur sjóðanna hafi að sjálfsögðu tekið sínar ákvarðanir .
Velvildin var dýrmæt .
Sögurnar úr þessum ferðum eru nánast goðsagnakenndar .
Þeir sem þær fóru segja að ekkert hafi verið til sparað .
Það var nánast metnaðarmál að setja saman bestu ferðirnar og var starfsfólk í bönkunum sem sá um að skipuleggja þær .
Yfirmenn bankanna fengu það hlutverk að halda gestunum félagsskap .
AC Milan - Liverpool Ferðir á fótboltaleiki í enska boltanum voru vissulega vinsælar en orðnar nokkuð hefðbundnar undir það síðasta .
Stórleikir voru ekki eins hefðbundnir .
Þannig var starfsmönnum lífeyrissjóða boðið á úrslitaleik í Meistaradeild Evrópu í Aþenu í maí 2007 .
Auk þess að vera boðið það besta í mat og drykk var snekkja leigð undir ferðalangana í heilan dag .
Þar lék fólk sér á sæketti [ jet-ski ] á milli þess sem þjónar skenktu í kampavínsglösin .
Auk fótboltaferðanna voru bílaferðirnar vinsælar þar sem gestir fengu að keyra lúxusbíla á skipulögðum akstursbrautum .
Var þar um að ræða flottustu Porsche-bíla og aðra slíka .
Fimm boðsferðir á ári Bílar komu líka við sögu þegar Formúla 1-kappaksturskeppnin var heimsótt .
Það var ekki hægt að bjóða endalaust upp á enska boltann enda fóru stjórnendur jafnvel í fimm boðsferðir á ári eins og einn lífeyrissjóðurinn hefur nýlega upplýst .
Þess vegna voru ferðirnar fjölbreyttar .
Golfferðir voru vinsælar , skíðaferðir og siglingar ýmiss konar .
Bandaríski bankinn Morgan Stanley bauð mönnum einnig reglulega til New York til að kynna fyrir þeim það besta sem stórborgin hefur upp á að bjóða .
Þar eru lífeyrissjóðirnir með tugi milljarða króna í stýringu .
Kokkar fluttir í veiðina Það er ekki að ástæðulausu að laxveiðileyfi voru orðin dýr á Íslandi .
Bankarnir höfðu tekið frá öll bestu tímabilin undir sína viðskiptavini .
Lífeyrissjóðirnir áttu sínar stangir í bestu laxveiðiám landsins á besta tíma .
Þar voru þeir í félagi með starfsmönnum bankanna í besta yfirlæti .
Þeim kokkum sem voru fyrir í veiðihúsum var jafnvel ýtt til hliðar svo meistarakokkar af flottum veitingastöðum í Reykjavík kæmust að við eldamennskuna .
Maturinn var upp á það besta auk þess sem borðvínið kostaði tugi þúsunda hver flaska .
Ísland er auðvitað paradís laxveiðimanna en það þurfti líka að kanna laxveiðiár annarra landa .
Þannig var flogið með viðskiptamenn eins bankans , fulltrúa lífeyrissjóða þar á meðal , í laxveiði til Rússlands .
Eins og svo oft áður varð einkaflugvél fyrir valinu enda áætlanaflug ekki fyrir þá sem þurfa að skreppa oft til útlanda .
Þar sem aðstæður voru erfiðar við þessa rússnesku laxveiðiá dugði ekkert minna en þyrla til að flytja veiðimenn milli veiðistaða .
Vatt upp á sig Stjórnendur einstakra lífeyrissjóða fóru vissulega misvarlega þegar svona ferðir voru í boði .
Sumir fóru ekki í ferðir nema fáir væru með í för .
Þeir sem Morgunblaðið ræddi við sögðu að " ruglið " hefði undið upp á sig .
Þegar einum lífeyrissjóði var boðið eitthvað var þrýstingur að bjóða öðrum í sambærilega ferð .
Ekki mátti mismuna mikið þó sumir lífeyrissjóðir væru vissulega mikilvægari en aðrir .
Fjármálafyrirtæki töldu mikilvægt að viðhalda góðu sambandi við lífeyrissjóði og buðu þeim í fjölbreyttar skemmtiferðir .
Meistarakokkar voru fengnir til að matreiða ofan í veiðimenn .
