HELLISHEIÐI var opnuð á nýjan leik í gær , en henni var lokað í fyrrakvöld vegna óveðurs .
Að sögn lögreglunnar á Selfossi voru nokkrar bifreiðar sóttar í gær sem höfðu verið skildar eftir á heiðinni í vonskuveðri .
Nokkrir ökumenn urðu t.d. að gefast upp fyrir náttúruöflunum í Kömbunum .
Mjög hvasst var um landið sunnanvert .
Víða hafði vindhraðinn mælst vera á bilinu 30 til 40 metrar á sekúndu í fyrrakvöld og fyrrinótt .
Veðrið var hins vegar orðið mun skaplegra um landið sunnanvert í gærmorgun .
Aftur á móti var farið að hvessa talsvert um landið vestanvert .
Á miðnætti aðfaranótt laugardags voru nokkur hús rýmd í Bolungarvík vegna snjóflóðahættu .
Skv. upplýsingum frá lögreglu hafa íbúarnir ekki fengið að fara aftur til síns heima þar sem snjóflóðahættan er ekki liðin hjá .
Mikið annríki var hjá björgunarsveitum á Suðurlandi og á höfuðborgarsvæðinu í fyrrakvöld og í fyrrinótt skv. upplýsingum frá Slysavarnafélaginu Landsbjörg .
Þá féll snjóflóð yfir veginn um Dalsmynni í Þingeyjarsýslu í gær en eftir því sem best er vitað urðu engin óhöpp .
Vegurinn lokaðist um stund , þar til snjómoksturstæki höfðu rutt sig í gegn .
jonpetur@mbl.is Ferðin endaði í skafli á Hellisheiði GUÐBJÖRN Ásgeirsson var einn þeirra sem urðu að sækja bílinn sinn á Hellisheiði í gær , en hann lenti í vandræðum á heiðinni á níunda tímanum á föstudagskvöld .
Hann festi sig í skafli þegar hann var á leiðinni austur í Grímsnes .
Hann kveðst hafa verið nokkuð bjartsýnn varðandi færðina þegar hann mætti nokkrum litlum fólksbílum er hann ók út úr borginni í austurátt .
Staðan hafi hins vegar breyst við Skíðaskálann í Hveradölum .
" Þar voru bílar farnir að verða stopp , " segir Guðbjörn .
Skyggnið var slæmt en það snarversnaði þegar hann var kominn lengra upp á heiðina .
Hann segist hafa tekið feil á stikum og því endaði bílferðin í skafli á milli tveggja slíkra .
Það varð Guðbirni til happs að annar ökumaður kom honum til aðstoðar og í sameiningu komust þeir yfir heiðina til Hveragerðis .
