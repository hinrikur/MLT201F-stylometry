LYF sem unnin eru úr kannabisefnum hafa um árabil verið notuð sums staðar í Bandaríkjunum , en deilt er um lögmætið .
Alríkislög banna algerlega notkun kannabiss en ný stjórn Baracks Obama hefur nú ákveðið að hætta baráttu gegn stofnunum sem nota umrædd lyf nema um sé að ræða skálkaskjól fyrir sölu á fíkniefnum .
En kemur til greina að nota lyf af þessu tagi hérlendis ? " Við höfum enga möguleika á því núna að nota kannabisefni til lækninga hérlendis , þetta er ekki skráð sem lyf hér , " segir Matthías Halldórsson landlæknir .
" Að vísu er hægt að flytja inn lyf á undanþágu , þar sem kannabis er til sem lyf í töfluformi annars staðar í heiminum .
Ég tel að umsókn af því tagi yrði tekin til athugunar ef læknir rökstyddi að sjúklingur hefði verulegt gagn af að nota kannabislyf .
" Matthías segir marga tortryggna gagnvart kannabisi vegna misnotkunarhættu .
En í " völdum tilvikum " sé ástæðulaust að hræðast notkunina , t.d. við ógleði hjá krabbameinssjúklingum , sem verkjalyf eða við vissum taugasjúkdómum .
| 8 