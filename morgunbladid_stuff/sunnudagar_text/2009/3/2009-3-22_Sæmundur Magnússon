Sæmundur Magnússon fæddist á Gufuskálum á Snæfellsnesi 13. ágúst 1916 .
Hann lést á heimili sínu á Dvalarheimilinu Seljahlíð 4. mars 2009 .
Foreldrar hans voru hjónin Sólborg A. Sæmundsdóttir , f. 23.9. 1890 , d. 20.5. 1969 og Magnús Jónsson sjómaður , f. 17.9. 1889 , d. 15.9. 1962 .
Systkini Sæmundar eru Jón , f. 12.11 .
1917 , d. 22.6. 1936 , Guðmundur Hilmar , f. 22.12 .
1919 , d. 24.6. 1924 , Katrín , f. 4.1. 1923 , Guðmundur , f. 22.10 .
1926 , og Elínborg , f. 20.4. 1930 .
Sæmundur kvæntist 24. júní 1949 Stefaníu Þórstínu Ívarsdóttur frá Grindavík , f. 3.3. 1924 , d. 28.1. 1999 .
Synir þeirra eru : Guðmundur Gylfi , f. 11.8. 1949 , d. 16.5. 1994 og Ívar , f. 15.8. 1950 .
Dóttir Stefaníu og uppeldisdóttir Sæmundar er Guðný Hinriksdóttur , f. 27.1. 1945 , gift Lúðvík Andreassyni , f. 6.3. 1945 og eiga þau 2 syni , Andreas , f. 11.2. 1964 og Stefán Þór , f. 26.1. 1968 , kvæntur Andreu Elínu Atladóttir og eiga þau 3 börn , Agnesi og Bríeti , f. 1999 og Jason , f. 2006 .
Sæmundur stundaði sjómennsku meiri hlutann af sinni ævi en síðustu starfsárin vann hann hjá Eimskip við uppskipun við Reykjavíkurhöfn .
Útför Sæmundar fór fram í kyrrþey .
Mig langar í nokkrum orðum að minnast tengdaföður míns , Sæmundar , sem lést á dvalarheimilinu Seljahlíð 4. mars , þá 92 ára gamall .
Ég kynntist Sæmundi árið 1962 þegar ég kom inn í fjölskylduna er ég kynntist konu minni Guðnýju en hún var uppeldisdóttir Sæmundar .
Ávallt hefur farið vel á með okkur Sæma eins og hann var oftast kallaður .
Fyrstu árin af kynnum okkar voru þannig að Sæmundur var ekki mikið heima þar sem hann var á sjónum langtímum saman og rak þá Stefanía tengdamamma heimilið af miklum myndarskap .
Sæmundur kom heim á milli ferða oft bara nokkra daga í senn og var svo farinn aftur .
Eftir að Sæmi hætti á sjónum fór hann að vinna hjá Eimskip og hafði þá meiri tíma til að vera til staðar heima og aðstoða Stefaníu .
Lífshlaup Sæmundar markaðist mikið af því að fylgjast með og aðstoða Stefaníu konu sína en hún fékk sykursýki aðeins 24 ára .
Voru áhyggjurnar oft miklar hjá honum þar sem fylgjast varð mjög náið með henni og oft bjargaði hann henni á síðustu stundu þegar sjúkdómurinn sótti á hana .
Sæmundur og Stefanía bjuggu fyrst á Karlagötunni en síðan í Hátúni 8 í um 36 ár .
Á meðan Sæmi vann hugsaði Stefanía um heimilið af miklum myndarskap og var ávallt gott að koma í heimsókn til þeirra þar .
Eftir að Sæmundur flutti í Hátúnið og hætti á sjónum var hann sérstaklega duglegur að fara í göngutúra í bæinn og hjólaði hann einnig mikið á þessum tíma og notaði hann hjólið mikið til að fara í vinnuna og þá sérstaklega eftir að hann var við vinnu í Sundahöfn enda bein leið frá Hátúninu og þangað .
Sæmundur og Stefanía fluttu á Dvalarheimilið í Seljahlíð í febrúar 1998 þar sem erfitt var orðið fyrir Stefaníu að halda heimili .
Þar fengu þau íbúð og fékk Stefanía þar 11 góða mánuði áður en hún lést 28. janúar 1999 .
Sæmundi fannst fyrst mjög erfitt að flytja í úthverfi borgarinnar þar sem gönguleiðirnar hans voru helst frá Hátúninu niður í bæ og til baka en nú þurfti hann að finna sér nýjar leiðir til að fara í sína daglegu göngutúra .
En allt jafnaði þetta sig fljótt og hann fann sínar nýju gönguleiðir en Sæmundur hefur verið mjög hress og frískur þar til síðustu 5-6 árin að fæturnir fóru að gefa eftir og því göngutúrarnir orðnir erfiðir og síðan lögðust þeir alveg af .
Sæmundur hefur verið mjög ánægður á Seljahlíð undanfarin ár enda er í Seljahlíð frábær þjónusta fyrir aldraða og fékk Sæmundur þar mikla og góða þjónustu starsfólkins alls .
Við sendum starfsfólki þar kærar kveðjur og þökkum fyrir góða þjónustu .
Margt gæti ég meira sagt og skrifað um minningar mínar um Sæmund en læt hér staðar numið .
Bestu þakkir fyrir góðar stundir á lífsleiðinni .
Lúðvík Andreasson .
Fundum okkar Sæmundar bar fyrst saman árið 1956 þegar ég hafði kynnst konu minni , Arnleifu , en hjá þeim hjónum Sæmundi og Stefaníu systur sinni bjó hún á skólaárum sínum í Reykjavík .
Hjónin voru gestrisin og bar heimilið vitni um smekkvísi .
Stefanía háði baráttu við ólæknandi og óvæginn sjúkdóm í 45 ár .
Stuðningur Sæmundar við konu sína í þessum veikindum var slíkur að aðdáun vakti allra sem til þekktu .
Sæmundur fæddist á Gufuskálum , en afi hans og amma áttu jörðina og bjuggu þar .
Fjölskyldan bjó frá 1918 að Gimli þangað til Sæmundur var um fermingu .
Flutti fjölskyldan þá að Ásgarði á Hellissandi , en foreldrar hans höfðu keypt efri hæðina í húsinu .
Sæmundur var sterkbyggt glæsimenni , vel lesinn , hafði gott minni og var fróðlegt að hlusta er hann með hógværð sinni sagði frá liðnum tíma .
Þegar hann var 14 ára veiktist faðir hans .
Fór Sæmundur þá á skak upp á hálfan hlut og vann sem landmaður við að beita línu með síld og hrognum .
Sagðist hann hafa verið ívið seinni við beitinguna vegna þess að hann var örvhentur .
Landmenn höfðu og m.a. þann starfa að ræsa sjómenn út á morgnana.Var þá gengið um þorpið klukkutíma fyrir róður og bankað upp á hjá sjómönnunum .
Það að vera örvhentur í skóla á þessum tíma var heldur ekki tekið út með sældinni því að með hægri hendinni skyldi skrifað .
Væri það brotið beitti kennarinn reglustriku og var vinstri höndin bundin ef annað dugði ekki .
Þannig vandist Sæmundur á að skrifa með þeirri hægri .
Þegar Sæmundur var 18 ára byrjaði hann til sjós á opnum vélbáti , en það voru einungis tveir yfirbyggðir vélbátar sem reru frá Sandi á þeim tíma .
Sjómennskan varð lífsstarf hans á síldveiðibátum , togurum og bátum á vetrarvertíðum .
Síðustu starfsárin vann hann hjá Eimskip við út- og uppskipun við Reykjavíkurhöfn .
Fiskafurðir hafa verið uppistaðan í útflutningstekjum þjóðarinnar allt fram á seinni ár .
Sæmundur hefur með störfum sínum lagt ríkan skerf að uppbyggingu þess velferðaríkis sem Íslendingar búa við í dag .
Við hann og aðra úr sjómannastétt stendur þjóðin í þakkarskuld vegna þess mikla framlags þeirra til velsældar fyrir íslenska þjóð á liðinni öld .
Hann lifði eins og fleiri samtíðarmenn hans við kröpp kjör í æsku og kynntist kreppunni upp úr 1930 .
Lífsbaráttan kenndi honum fyrirhyggju og nægjusemi og seint verða orsakir kreppunnar í dag færðar á hans reikning .
Þau hjónin bjuggu að Karlagötu 19 þegar ég kynntist Sæmundi , fluttust þau síðar að Hátúni 8 og að lokum að Seljahlíð árið 1998 , en Stefanía lést 28.1.1999 .
Bjó Sæmundur áfram í Seljahlíð og lést þar .
Í veikindum sínum og glímunni við Elli kerlingu naut hann aðdáunarverðrar umhyggju Guðnýjar og Lúðvíks , manns hennar , sem og starfsfólksins í Seljahlíð .
Við hjónin kveðjum Sæmund með þökkum fyrir það bakland , sem við höfðum á heimili hans og Stefaníu fyrstu búskaparárin okkar , ásamt vináttu hans og hjálpsemi frá fyrstu kynnum .
Blessuð sé minning hans .
Sigurður Daníelsson .
