NÚ ERU meira en 160 dagar liðnir frá bankahruni og ljóst að íslenska krónan mun ekki styrkjast á næstunni miðað við erfiðar aðstæður á mörkuðum og þunga skuldabyrði þjóðarbúsins .
Skuldastaða einstaklinga og fyrirtækja í erlendri mynt er því enn á huldu .
Það er óþolandi óvissa .
Eins og flestir þekkja þá hefur stór hluti íslenskra heimila og fyrirtækja á undanförnum árum tekið lán í erlendri mynt .
Lánin voru markvisst seld venjulegu fólki og fyrirtækjum af bönkum og fjármögnunarfyrirtækjum .
Ráðleggingar bankanna voru á einn veg , áhættan af töku erlendra lána yrði ekki svo mikil að þau yrðu verri kostur en verðtryggð krónulán .
Má minna á margar greiningarskýrslur og blaðagreinar bankanna og þeirra starfsmanna um hagkvæmni erlendra lána .
Ráðleggingar um ágæti erlendu lánanna umfram lán í íslenskum krónum hefðu kannski staðist hefði efnahagskerfið ekki hrunið .
Í dag lítur út fyrir að lántakendur eigi að bera allan þungann af efnahagshruninu og falli íslensku krónunnar .
Fjármálafyrirtæki sem lánuðu í erlendri mynt ættu að taka á sig hluta ófaranna .
Það væri hægt að útfæra það með ýmsum hætti þannig að sanngjarnt væri .
En það er lítið gert .
Mér finnst vanta lausnir frá stjórnvöldum .
Einstaklingar og fyrirtæki eru í mikilli óvissu með framtíðina .
Afborganir erlendra lána hafa verið frystar en það er ekki framtíðarlausn .
Eignastaða á móti skuldastöðu er neikvæð hjá alltof stórum hluta landsmanna .
Mér finnst góð hugmynd að breyta erlendum íbúðalánum fólks í verðtryggð lán í íslenskum krónum .
Eðlilegast væri þá að miða við gengisvísitöluna í lok árs 2007 og reikna svo upphæð lánanna upp miðað við hækkun neysluvísitölu til dagsins í dag , eins og verðtryggðu lánin auk vaxta .
Væri þá ekki verið að gera upp á milli þeirra sem tóku lán í íslenskum krónum og þeirra sem tóku lán í erlendri mynt .
Lán í japönsku jeni sem staðið hefði í 20 milljónum um áramót 2007/2008 stæði þá ekki í 45 milljónum heldur í ca .
25 milljónum .
Er þá gert ráð fyrir að búið sé að bæta verðtryggingu ofan á lánið .
Hér finnst mér að horfa verði til allra erlendra lána einstaklinga .
Einnig bílalána sem íþyngja nú mörgum .
Þessi aðferðafræði kemur einnig vel út fyrir bankana .
Í umræðu síðustu daga hefur minna verið rætt um fyrirtækin í landinu sem eru flest með erlend lán .
Ítreka má hvernig umsagnir greiningardeilda bankanna voru einhlítar um hagkvæmni erlendra lána og er skylda þeirra veruleg gagnvart fyrirtækjum en einkum einstaklingum .
Það má ekki gleyma því að fyrirtækin í landinu eru hjarta efnahagslífins og ef það hættir að slá þá hrynur efnahagslífið .
Fyrirtækin skapa fólki vinnu og það er það sem skiptir mestu máli á stundu sem þessari .
Fólk þarf vinnu .
Tölur Credit Info á Íslandi um fjöldagjaldþrot íslenskra fyrirtækja eru óhugnanlegar .
Í úttekt sem fyrirtækið gerði kemur fram að 3.500 atvinnufyrirtæki verði gjaldþrota .
Við getum breytt þessari þróun .
Ég fullyrði það að staða fjölmargra fyrirtækja , sem nú eru í fjárhagslegum vandræðum , myndi lagast verulega ef erlendum lánum þeirra yrði breytt á þann veg að staða þeirra í íslenskum krónum um áramót 2007/2008 auk verðtryggingar til dagsins í dag yrði færð yfir í lán í íslenskum krónum .
Nú þurfa stjórnvöld að bregðast við áður en enn fleiri fyrirtæki andast og enn fleiri missa vinnuna .
Það er dýrt að halda stórum hluta þjóðarinnar á atvinnuleysisbótum .
Margir kunna að segja að þeir sem tóku erlend lán hafi ákveðið að taka áhættu .
Það er vissulega rétt að lántaka í erlendri mynt er áhætta og enginn hefði barmað sér þótt krónan hefði veikst um 20% eins og verstu spár greiningardeilda bankanna gerðu ráð fyrir .
En við erum að tala um hrun á gjaldmiðli sem ekki hefur sést í vestrænu ríki í áratugi .
Stjórnmálamenn , greiningardeildir bankanna og fjölmiðlar höfðu allt fram að þeim degi sem við lentum í efnahagslegum jarðskjálfta sannfært þjóðina um að ekkert væri að .
Samspil útrásarvíkinga , eftirlitsaðila sem brugðust og stjórnvalda skilaði okkur á þann stað sem við erum nú og landsmenn eiga ekki að gjalda svona harkalega fyrir það .
Við breytum ekki þeirri staðreynd að það er erfitt framundan .
En við getum breytt rétt og gefið spilin upp á nýtt .
Það er sorgleg staðreynd að flestir þeirra sem eru nú tæknilega gjaldþrota eru ekki vanskilafólk eða -fyrirtæki .
Efnahagsreikningur þessara aðila og greiðslustaða væri góð ef ekki hefði komið til sú staðreynd að lán þeirra voru í erlendri mynt .
Það væri mikil fórn fyrir þjóðina að leiðrétta ekki stöðu erlendra lána .
Ég skora á ríkisstjórn og þingmenn að koma nú þegar með endanlega lausn .
Magnús Einarsson , framkvæmdastjóri Njálu , fasteigna- og byggingarfélags .
