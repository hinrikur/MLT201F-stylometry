Afgreiðsla skólameistara Fjölbrautaskóla Suðurlands á máli pilts , sem varð fyrir líkamsárás í skólanum í janúar sl. , hefur frá upphafi verið hið mesta klúður .
Skólameistarinn virðist telja að þar sem hann þurfi ekki að vísa árásarmönnunum úr skóla lögum samkvæmt , þá beri honum engin skylda til þess .
Þó ætti æðsta skylda skólameistara að vera að vaka yfir velferð þeirra unglinga sem honum er treyst fyrir og grípa til nauðsynlegra ráðstafana , sé ráðist á þá .
Á þriðjudag voru tveir piltar dæmdir fyrir tilefnislausa árásina .
Annar þeirra tók skólafélaga sinn hálstaki og barði hann þrisvar í andlitið með krepptum hnefa .
Hinn sótti kúbein og sló piltinn í bakið með því .
Þeir voru dæmdir í tveggja mánaða fangelsi , en refsing þeirra fellur niður , haldi þeir almennt skilorð í tvö ár .
Pilturinn sem ráðist var á þarf nú að þola það að árásarmennirnir sæki sama skóla og hann .
Þó er vitað , hversu mikil áraun það er fórnarlambi , að geta búist við að rekast á kvalara sína á förnum vegi .
Á ekki réttur fórnarlambsins að vera sterkari en réttur árásarmannanna til skólavistar ? Menntamálaráðherra hefur nú beðið skólameistarann að endurskoða þá ákvörðun sína að vísa piltunum ekki úr skóla .
Ráðherra staðfestir að farið hafi verið að öllum reglum í málinu , en segir að þá hljóti menn að spyrja sig , hvort reglurnar séu nógu góðar .
Full ástæða sé til að skoða hvort breyta þurfi lögunum .
Ráðherra ber augljóslega hag fórnarlambsins fyrir brjósti .
Nú hlýtur skólameistarinn að átta sig á alvarleika málsins , seint og um síðir , og uppfylla þá starfsskyldu sína að standa vörð um hagsmuni nemanda sem ráðist hefur verið á .
Árétting 31. mars Skilja mátti umfjöllun í leiðara Morgunblaðsins á sunnudag , um árásarmál í Fjölbrautaskóla Suðurlands , svo að árásarmennirnir hefðu verið dæmdir fyrir árás á skólafélaga sinn , sem kvartað hefur undan því að þurfa að sitja með þeim í tímum .
Um tvær árásir var að ræða , þar sem annað málið hefur farið fyrir dóm en hitt ekki .
Þetta hefur komið skýrt fram í fréttum blaðsins af málinu .
Beðist er afsökunar á ónákvæmninni .
