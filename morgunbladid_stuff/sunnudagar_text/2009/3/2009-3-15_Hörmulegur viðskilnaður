Eftir Jón Pétur Jónsson jonpetur@mbl.is " Við verðum öll sem gefum kost á okkur til starfa í stjórnmálum að leggjast á árar til þess að koma þjóð okkar yfir þann öldudal sem síðustu ríkisstjórnir undir forystu Sjálfstæðisflokksins hafa komið okkur í , " sagði Guðjón Arnar Kristjánsson , formaður Frjálslynda flokksins , við setningu landsþings flokksins í Stykkishólmi í gær .
Hann sagði að valdafortíð fjórflokksins og viðskilnaður væri hörmulegur .
" Nú verður að spyrna við fótum og stöðva það vaxtaokur og verðtryggingarferli lána sem er að setja bæði fyrirtæki og fjölskyldur í landinu í gjaldþrot , " sagði formaðurinn einnig í ræðu sinni .
Þá gagnrýndi hann fjölmiðla , en hann sagði að það væri súrt hve mikil tryggð fjölmiðlafólks væri við gamlan grunn fjórflokksins , og þegar hlutleysið í fréttum og viðtölum væri ekki virt .
" En við vitum fullvel í Frjálslynda flokknum að við erum ekki aðilar að pólitísku vinakerfi fréttamanna , né flokksráðinna stjórnenda blaðanna .
Hvað þá Þorsteins Pálssonar ritstjóra Fréttablaðsins sem kom á frjálsu framsali kvótans 1991-1992 .
Sú gjörð varð upphaf fjárglæframennsku á Íslandi , " sagði Guðjón Arnar .
Mest hefði verið fjallað um flokkinn þegar deilur hefðu fylgt þeim sem gengið höfðu í flokkinn , valdið þar usla og ágreiningi og farið aftur vegna þess að þeim hefði ekki verið leyft að yfirtaka flokkinn .
Niðurstöður formannskosninga lágu ekki fyrir þegar blaðið fór í prentun .
Í hnotskurn » Formaðurinn leggur áherslu á að skattar verði lækkaðir strax og verðtryggingin afnumin .
Lækka verði stýrivexti úr 18% niður í 8% .
» Þá sé krónan sá gjaldmiðill sem verði notaður við endurreisn efnahagslífsins .
