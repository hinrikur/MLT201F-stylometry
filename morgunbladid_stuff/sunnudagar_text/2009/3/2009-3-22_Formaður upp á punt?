Það tók Jóhönnu Sigurðardóttur of langan tíma að gera upp hug sinn .
Þeir sem hika ítrekað áður en þeir stökkva opinbera veikleika .
Það hefur Jóhanna gert .
Sennilega hefur hún ekki góða ráðgjafa í sínum röðum því ef þeir væru þarna einhvers staðar hefðu þeir sagt henni að strax eftir prófkjör Samfylkingar ætti hún að stíga fram og gefa sig upp sem formann flokksins .
Atburðarásin hefur verið á þann veg að nú sýnist fólki sem Jóhanna verði formaður Samfylkingar án þess að hafa viljað það .
Hún gangi fremur treg til þessa verkefnis og hafi engan sérstakan áhuga á að sinna því lengi .
Og allir vita að metorðagjarnir stráklingar bíða á hliðarlínunni eftir að þeirra tíma komi .
Það hentar þeim að Jóhanna sinni embættinu í eitt til tvö ár í mesta lagi og dragi sig svo í hlé .
Þá koma þeir undir kjörorðinu : Nú get ég ! Um leið tekur strákapólitíkin við , jafn leiðinleg , sjálfhverf og ömurleg og hún nú er .
Jóhanna Sigurðardóttir nýtur fádæma vinsælda .
Þeir sem mótmæla því eða segja hana lítt marktækan pólitíkus skynja ekki umhverfið rétt .
Stjórnmálamenn innan Samfylkingar vita vel af vinsældum Jóhönnu og blóðmjólka þær vinsældir í eigin þágu .
Jóhanna á að koma þeim á þing og í ríkisstjórn .
Og það mun Jóhanna gera .
En um leið munu þessir sömu stjórnmálamenn Samfylkingar líta svo á að hlutverki Jóhönnu sé svotil lokið .
Þeir munu bíða óþreyjufullir eftir að hún dragi sig í hlé .
Þetta er ekki staða sem þjóðin kærir sig sérstaklega um að kjósa yfir sig .
Þjóðin vill Jóhönnu í forystu og þegar það kýs flokk hennar ætlast það til að Jóhanna standi vaktina en sé ekki þarna upp á punt í einhverja mánuði og hverfi svo hljóðlega af vettvangi .
Jóhanna Sigurðardóttir þarf að svara nokkrum spurningum .
Ætlar hún sér að vera í stjórnmálum næstu fjögur árin ? Ef hún verður forsætisráðherra eftir næstu kosningar mun hún þá verða í því starfi út kjörtímabilið ? Er hún að taka að sér formannsstarf í Samfylkingunni til að sinna því af alvöru eða er hún bara komin þar til einhverra mánaða ? Það er ekki bara samfylkingarfólk sem á rétt á að fá svör við þessum spurningum heldur kjósendur allir .
Fjölmargir munu kjósa Samfylkinguna einfaldlega vegna þess að stjórnmálamaðurinn sem þeir treysta , Jóhanna Sigurðardóttir , er þar í forystu .
En verður hún það áfram ? Fjölmiðlar eiga að krefja Jóhönnu um afdráttarlaus svör því kjósendur eiga rétt á því að vita hvort þeir séu að kjósa hana til forystu næstu árin eða bara til næstu mánaða .
Ef Jóhanna ætlar sér af vettvangi fljótlega er nokkuð öruggt að stór hópur kjósenda mun gerast afhuga Samfylkingunni .
kolbrun@mbl.is Kolbrún Bergþórsdóttir 