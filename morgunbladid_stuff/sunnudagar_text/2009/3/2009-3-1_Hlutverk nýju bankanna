NÚ VERÐUM við Íslendingar að minna okkur á grunnreglur um rekstur banka .
Það sem fyrst og fremst steypti bönkum hérlendis var það að þeir höfðu ekki í heiðri það grundvallaratriði að bankar gera aðeins eitt : Lána peninga gegn vöxtum ...
og ekkert annað ! Fjárfestingaræðið , þ.e. að kaupa og selja hluti í fyrirtækjum og græðgin sem því fylgdi , var meinið sem að lokum varð til þess , að spilaborgin hrundi .
M.a. keyptu bankarnir heilu íbúðablokkirnar á byggingarstigi , hækkuðu verð þeirra úr öllu hófi og lánuðu síðan fólki 100% fyrir þeim ! Einnig voru hlutir keyptir í fyrirtækjum sem gátu náð skyndigróða , en önnur fyrirtæki í samkeppni við þau sem bankarnir áttu , fengu ekki fyrirgreiðslu , nema gegn okurvöxtum .
Nú verður að tryggja að fjárfestingabrjálæði bankanna , með eignarhaldi og yfirtöku á " lífvænlegum fyrirtækjum " haldi ekki áfram , nú á vegum ríkisins .
Menn virðast ekki gera sér grein fyrir hættunni sem í þessu felst .
Með þessu fara bankarnir í samkeppni um eignarhald á fyrirtækjum .
Bankarnir velja úr bestu bitana fyrir ríkið sem eignast svo fyrirtækin með eign hlutafjár í fyrirtækjunum , að hluta , eða öllu leyti .
Þeir skekkja samkeppnishæfi á markaði með því að neita öðrum en eigin fyrirtækjum um eðlilega fyrirgreiðslu .
Hver getur keppt við ríkið um eignarhald fyrirtækja ef bönkunum verður heimilt að fara þessa leið ? Hvernig á fyrirtæki í eigu einstaklinga sem er í samkeppni við fyrirtæki í sömu atvinnugrein í eigu ríkisbanka að lifa ? Það gengur aldrei upp .
Bankar eru fjármálastofnanir .
Þeir lána peninga gegn vöxtum .
Þeir sem fá lánað eiga að njóta jafnréttis við mat á lánshæfi .
Bankar eiga að meta eignir og rekstur fyrirtækja og lána fé til þeirra sem treyst er .
Ekkert annað ! Með innkomu banka / ríkisins sem hlutafjáreigenda á fyrirtækjamarkaði skekkist leikurinn .
Þau fyrirtæki sem bankarnir / ríkið eiga ekki í verða undir í samkeppninni , fá ekki rekstrarfé og fara á hausinn .
Eftir stendur fyrirtækið sem bankinn / ríkið á og hirðir verkefnin og fjármagnið .
Það verður því að tryggja , að " nýju bankarnir " fari ekki út á þessa braut , þannig að þeir verði látnir ákveða hvaða íslensk fyrirtæki lifa og hver deyja .
Það verður að koma í veg fyrir að fyrirtæki og atvinnuvegir landsins verði " þjóðnýttir " á þennan hátt .
Til þess þarf nýja lagasetningu á Alþingi .
Magnús Jónasson er framkvæmdastjóri .
