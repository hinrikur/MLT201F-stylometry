Eftir Pál Kr. Pálsson Afríka er full af leiðtogum sem þurfa að leiða þjóðir sem hafa ekkert annað en viljann til að láta leiða sig , " mun Nelson Mandela hafa sagt .
Að baki ummælum Mandela felast ómótstæðileg tækifæri og möguleikar til árangurs .
Það sem hinsvegar skilur hér á milli árangurs og mistaka er hæfi þessara leiðtoga til að gera vel .
Því miður virðist þeim það ekki öllum gefið , því Afríka er í dag full af leiðtogum sem hugsa fyrst og fremst um að skara eld að eigin köku .
Þrátt fyrir margvíslegar tilraunir og skoðanir leiðtoga á Vesturlöndum um hvernig best sé að ná árangri í uppbyggingu lýðræðis í Afríku má segja að ekki hafi enn tekist að festa það neins staðar í sessi í álfunni .
Hvað veldur ? Eitt af stærstu vandamálum Afríku er að þar flæðir allt í vopnum og umtalsverðum hluta þeirra fjármuna sem veitt er frá vestrænum ríkjum til ríkisstjórna í mörgum Afríkulöndum , til aðstoðar og uppbyggingar , er ráðstafað af valdhöfunum eða þeim tengdum aðilum , til eigin nota og / eða vopnakaupa .
Vopnum fylgja oftar aukin vandamál en lausnir og óstöðugleiki eykst þar sem mikið er af vopnum .
Vopnasala Vesturlanda til Afríku vinnur þannig gegn þróunaraðstoð þessara sömu ríkja .
Er ekki eitthvað öfugsnúið í þessu , eða eru hagsmunir vopnaskakara meiri en þróunarsinna í augum ríkisstjórna Vesturlanda ? Í mörgum Afríkuríkjum byggjast pólitískir flokkar á ættbálkum en ekki samfélagsviðhorfum eða stefnum eins og við þekkjum .
Þetta ættbálkasamfélag er í mörgum tilfellum skapað af nýlenduríkjunum .
Dæmi um þetta er Rúanda , þar sem Hútú- og Tútsa-ættbálkarnir voru í raun ekki til þegar vestrænir menn komu inn í landið .
Vesturlönd ættu því að hafa sterka samvisku gagnvart Afríku og íbúar hennar eiga það svo sannarlega skilið að við styðjum þá við uppbyggingu lýðræðis .
Sýndarlýðræði í Kenía Saga Kenía er dæmigerð fyrir nýlenduríki .
Þegar landið fékk sjálfstæði árið 1963 var lögð áhersla á að mynda samsteypustjórn þeirra tveggja flokka sem barist höfðu fyrir sjálfstæði landsins .
Vandinn er hinsvegar sá að fæstir íbúar Kenía líta á sig sem Keníamenn heldur fyrst og fremst sem hluta þess ættbálks sem þeir tilheyra .
Hversu djúpt þetta liggur sýnir sig best í þeim átökum sem blossuðu upp í landinu á síðasta ári , í kjölfar forsetakosninganna .
Kibeki forseti er af Kikuju-ættbálknum en mótframbjóðandinn Odinga af Luo-ættbálknum .
Þessir tveir ættbálkar eru þeir stærstu í landinu .
Á þinginu sitja síðan fulltrúar ýmissa flokka sem í flestum tilvikum eru flokkar einstakra ættbálka .
Þrátt fyrir að flokkur Kibekis forseta hafi ekki nema tæplega 50 þingsæti af rúmlega 200 skiptir það ekki öllu máli þegar að völdunum kemur , því forsetinn skipar ríkisstjórnina og hefur , ef svo má segja segja , öll völd í sinni hendi .
Þannig er ástandið í mörgum ríkjum Afríku : arfur sem þau fengu frá nýlenduríkjunum sem byggðu upp grunninn að stjórnkerfi þeirra .
Hlutverk þingsins er síðan að fjalla um þau mál sem til meðferðar eru og gæta þess að stjórnarskráin sé í heiðri höfð , en í sjálfu sér er vald þingsins afar takmarkað .
Ef þingið hyggst stöðva framgang lagabreytinga eða aðgerða sem forsetinn stendur fyrir , fer hann einfaldlega gegn vilja þess og kemst oftast upp með það .
Stærsta fátækrahverfi Afríku : Kibera , er að finna í Kenía .
Þar búa að því er talið er um 1 milljón manna af þeim rúmum þremur milljónum sem alls búa í höfuðborginni Nairóbí .
Um 300 þúsund , tæp 30% , af íbúum Kibera eru HIV-smitaðir .
Kibera er " borg vonleysis " í borginni sjálfri .
Brunnir bílar og húskofar blasa við , reiðin skín úr svip fólksins enda hlýtur að vera skelfilegt að lifa við þessar aðstæður .
Maður veltir fyrir sér hvað þetta fólk hefur gert til að eiga það skilið að verða lokað inni í viðjum þessa vonleysis , að heil kynslóð sé að vaxa hér úr grasi sem þekkir ekkert annað en lífið í " slömminu " .
Ef hagkerfum landa á borð við Kenía á að takast að sprengja af sér hlekki þessarar mannlegu niðurlægingar þarf umfram allt menntun og fjármagn , til að upp geti risið stétt frumkvöðla og athafnamanna sem er forsendan fyrir því að þessi lönd komist út úr þeirri klemmu sem þau eru í , milli ættbálka , stríðandi fylkinga og pólitískra sérhagsmunapotara .
Sjálfumgleði eða sjálfsbjörg Í Suðvestur-Úganda , ekki langt frá landamærum Tansaníu og Rúanda , er Rakaihéraðið .
Þar styður Hjálparstarf kirkjunnar verkefni sem snýst um að aðstoða börn sem misst hafa báða foreldra sína úr alnæmi og búa ein .
Megináherslan er lögð á að bæta lífsskilyrði þeirra með því að reisa handa þeim hús með húsbúnaði og eldaskála og auka hreinlæti þeirra með því að gera kamra og hreinlætisaðstöðu og fræða þau varðandi hreinlæti og smithættu .
Eitt staðlað hús með vatnstanki , grænmetisgarði , geit og kú ásamt kamri kostar um 3.500 Bandaríkjadali eða um 500 þúsund íslenskar krónur , sem vart getur talist há fjárhæð til að bjarga nokkrum börnum frá dauða ! Í sjúkrahúsi héraðsins lýsir yfirlæknirinn hvernig leitast er við að aðstoða fólk sem er á lyfjagjöf og þá sem eru komnir til að kveðja þennan heim .
Stuttu síðar kemur þingmaður héraðsins og félagi í stjórnarflokknum akandi á glæsilegum , nýjum jeppa og stígur út , klæddur röndóttum jakkafötunum í hvítri skyrtu með bindi og kúrekahatt .
Hann stingur upp á að íslenskir gestir útvegi fjármagn til að setja í sjóð sem hann segist ætla að stofna til stuðnings við sjúka og fátæka .
Þessi sjálfumglaði stjórnmálamaður er algjörlega á skjön við umhverfi sitt og vekur ógleði .
En hann lítur greinilega á sig sem mikinn mannvin og stórkostlegan bjargvætt .
Er það ekki merkilegt hvað sjáandi geta verið blindir ? Aðrir láta verkin tala .
Á trésmíðaverkstæði í eigu 21 árs frumkvöðuls hafa margir strákar fengið vinnu .
Flest lönd Afríku þurfa mest á slíkum einstaklingum að halda .
Einstaklingum sem hafa eldmóð , vilja og getu til að byggja upp sjálfstæðan rekstur og skapa verðmæti , einstaklingum sem geta orðið upphafið að þróun millistéttar í þessum ríkjum .
Þjóðarmorð og aðgerðarleysi Í Rúanda ríkti skelfingin ein árið 1994 , þegar spilltir Hútúmenn í hernum ákváðu að útrýma samlöndum sínum af Tútsa-ættbálknum .
Þessi hræðilegi atburður var vel undirbúinn eins og flest þjóðarmorð í sögunni og þegar aðgerðir hófust var gengið til verks af slíku offorsi að á hundrað dögum lá tæplega ein milljón manna í valnum .
10.000 voru drepnir á dag og heimurinn stóð aðgerðalaus og fylgdist með .
Það var ekki alþjóðasamfélagið sem stöðvaði þennan skelfingaratburð heldur andspyrnuhreyfing undir forystu Paul Kagame , núverandi forseta Rúanda .
Það er skrítið að snæða hádegisverð í garðinum á Hotel Rúanda , sem reyndar heitir Hotel Des Milles Collines .
Kvikmyndin Hotel Rúanda fjallar um hótelstjórann , Poul Rusesabagina , sem breytti hótelinu í griðastað fyrir þúsundir Tútsa .
Þarna dvaldi fólkið , án þess að vita hvað um það yrði , á meðan fjölskyldur og vinir voru drepnir með svívirðilegum hætti utan hótelveggjanna .
Malaví er eitt af tíu fátækustu löndum í heiminum .
Meðallífslíkur fólks þar eru um 38 ár og hafa lítið aukist á undanförnum árum , vegna mikillar útbreiðslu á alnæmi .
Hér er annars vegar fólk sem á ekkert og hins vegar fólk sem á lítið sem ekkert .
Á vegum Lútherska heimssambandsins er stutt við þorp í suðurhluta landsins við vatnsöflun og -notkun .
Þá er lögð mikil áhersla á að aðstoða fjölskyldur sem verst hafa orðið úti vegna eyðnisjúkdómsins .
Verkefninu er ætlað að bæta lífskjör þeirra fátækustu á svæðinu .
Alls nær það nú til tíu þorpa .
Í einu þorpanna bruggar andalæknirinn allskyns elixíra úr jurtum og rótum og fram eru leiddir nokkrir fyrrum sjúklingar sem hann hefur " læknað " , meðal annars af eyðni .
Allir í þorpinu eru sammála um að hann hafi gert mikið gagn og unnið gott verk .
Lífið er samofið þessari hugsun og svo hefur væntanlega verið í árhundruð ef ekki þúsundir ára ; fólkið býr saman óháð trú og lífsbaráttan er hörð .
Böðlar þjóða sinna Á flugvellinum í höfuðborg Malaví er eins gott að villast ekki á vélum og fara óvart til Simbabve .
Þar er einhver mesti þjóðarböðull í öllum heiminum við stjórnvölinn : Robert Mugabe .
Honum virðist sama um þjóð sína , einn af þessum gerspilltu leiðtogum , " böðlum þjóða sinna " , sem Afríka verður að losa sig við ef heimsálfan á að ná sér á strik .
En það er greinilega hægara sagt en gert .
Nelson Mandela , Desmond Tutu og margir fleiri Afríkumenn reyna að koma sambýlingum sínum í þessari yndislegu heimsálfu í skilning um að hagsmunir álfunnar séu ekki að skara eld að köku valdamanna og þjóðflokka , heldur að byggja upp samfélag sem getur tekist á við framtíðina .
Eiga vesturveldin ekki að leggja meira í að aðstoða slíka aðila og hætta sínu stöðuga brölti og pólitísku afskiptasemi í álfunni ? Þá er umhugsunarefni hvort það fyrirkomulag sem ríkir varðandi þátttöku Alþjóðabankans og Alþjóðagjaldeyrissjóðsins í uppbyggingu ríkja í Afríku ýti hugsanlega undir áframhaldandi afturhaldsstefnu og misnotkun stjórnvalda á því fjármagni sem þessar stofnanir veita til ríkja í Afríku .
Í öllum þessum löndum skila fjármunirnir sér ekki nema að hluta til þeirra verkefna sem þeim er ætlað .
Vesturveldin bera mikla ábyrgð á ástandinu og verða að endurskoða með hvaða hætti þau hyggjast bæta Afríku þann skaða sem henni var unninn á tímum nýlendustefnunnar .
Afríka – Ísland Við Íslendinga glímum við mikla erfiðleika um þessar mundir .
Okkar vandamál eru tilbúin af okkur sjálfum og okkur mun takast að leysa þau , ef við berum gæfu til að " hreinsa til " og hefja uppbyggingarstarfið sem fyrst .
Vandamál Afríku eru hinsvegar að stórum hluta búin til af öðrum en íbúum álfunnar .
Til að leysa þau verða þjóðir Afríku að byggja upp lýðræði , virkja frumkvæði einstaklinganna og byggja upp fyrirtæki sem skapa atvinnu og verðmæti þannig að til verði millistétt sem ræður við að leiða þessar þjóðir til lýðræðis og betra lífs .
