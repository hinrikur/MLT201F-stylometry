SELLÓLEIKARINN og tónsmiðurinn Hildur Ingveldardóttir Guðnadóttir fær glimrandi góða dóma á tveimur erlendum vefsíðum fyrir plötuna Without Sinking sem kom út hjá Touch-útgáfunni nú í mars .
Gagnrýnandi FACT segir að ekki síðan World of Echo eftir Arthur Russel kom út hafi " hefðbundið " strengjahljóðfæri hljómað svo áleitið og áhrifamikið .
" Ekki síðan Music For 18 Musicians hefur FACT-skrifstofan verið slegin svo ánægjulega með einhverju sem mætti lýsa sem " klassískri " tónlist , " segir í dómnum .
Fyrsta sólóplata Hildar , mount A , kom út fyrir þremur árum og notaðist hún þá við listamannsnafnið lost in hildurness .
Nýju plötuna vann hún með Jóhanni Jóhannssyni , Skúla Sverrissyni og Guðna Franzsyni .
Á tónlistarsíðunni Boomkat segir að tónlist Hildar sé undraverð .
" Það er bilið á milli nótnanna , stillingin og væntingarnar sem maður hefur sem hafa magnþrungnustu áhrifin á þessari ótrúlega áhrifamiklu plötu .
" Kvikmyndarleg " eigindi hennar flækjast þá ekki fyrir þessari mjög svo raunverulegu , nánast fallegu ömurð sem lúrir í kjarna þessarar stórkostlegu plötu .
Undraverð tónlist .
" 