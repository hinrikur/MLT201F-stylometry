Jón Óskar Guðmundsson fæddist á Ytri-Hóli í Vestur-Landeyjahreppi í Rangárvallasýslu 30. mars 1912 .
Hann andaðist á hjúkrunarheimilinu Lundi 17. mars 2009 .
Jón Óskar var jarðsettur frá Oddakirkju 28. mars sl. Er hann Jón minn ekki fallegur ? sagði hún Sigurbjörg þegar hún gekk til móts við manninn sinn sem var rétt kominn inn úr dyrunum að loknum vinnudegi , um leið og hún strauk honum ástúðlega um handlegg og herðar .
Hlátur í rödd og ylur í augum .
Og víst var hann Jón hennar fjallmyndarlegur og fallegur , bæði í sinni og skinni .
Þegar þessi dugmikli og laghenti bóndi í Þykkvabænum og kona hans höfðu makaskipti við húseiganda í Kleppsholtinu og fluttu búferlum til Reykjavíkur með barnahópinn sinn , var ég rétt innan við fermingu og systur mínar á barnsaldri .
Enn í dag hugsum við hlýtt til þeirrar forsjónar sem réði því að við nutum samvista við þetta fólk dag hvern á uppvaxtarárum okkar .
Með komu þess fylltist húsið á Langholtsvegi 44 nýju lífi og fallegt tungutak gladdi eyrun .
Skýrmæltara og gagnorðara fólk er enn í dag vandfundið .
Mikil samskipti voru milli hæða .
Systkinin úr Þykkvabænum , fimm systur og einn strákur , voru glaðsinna og hreinskiptin , yngstu stelpurnar í barnaskóla , sú elsta að verða stúdent .
Foreldrar þeirra voru og eru dásamlegar manneskjur , hvort á sinn hátt .
Sigurbjörg Ingvarsdóttir var hjartað og lífsmagnið í húsinu .
Sístarfandi , með lífsgleði í augum og viðmóti , fræðari í dagsins önn og umbúðalaus í öllum samskiptum , bæði við börn og fullorðna .
Aldrei feimin við að vera manneskja .
Jón Óskar Guðmundson var kletturinn í þessu samfélagi .
Traustur , rólegur og athugull .
Maður hafði á tilfinningunni að ekkert færi framhjá honum , en hann blandaði sér ekki í annað en það sem skipti einhverju máli .
Hann hafði hlýja og góða nærveru og okkur þótti mikið til hans koma .
Manni fannst einhver ótruflanleiki og kyrrð í honum sjálfum .
Við vissum ekki þá að hann var listfengur líka , en glöddumst mjög þegar við komum einu sinni sem oftar á Langholtsveginn löngu síðar og sáum fagurlega útskornar hillur og aðra góða gripi á heimilinu , sem voru verk Jóns Óskars .
Jón og Sigurbjörg bjuggu á Langholtvegi 44 þar til fyrir nokkrum misserum , að þau fluttu til dóttur og tengdasonar að Hrafntóftum .
Þegar dró úr þjónustusemi líkamans við athafnaviljann hjá þeim á sínum tíma og heyrnin hjá Jóni gekk úr vistinni , var til þess séð að þau gætu búið á Langholtveginum eins og ekkert hefði í skorist .
Kannski á manni ekki að koma á óvart að afkomendur þessara hjóna sýni foreldrum sínum þá virðingu að gera þeim kleift að ráða sínum næturstað þegar aldurinn færist yfir fyrir alvöru og líti í öllu á þau sem áhugaverða og skemmtilega vini , sem þau eru og voru .
Og eiginlega er nánast óviðkunnanlegt að tala um öldrun hjá fólki sem enn er með æskubjarta hugsun á tíræðisaldri .
Á kveðjustund þökkum við systurnar , Laila , Ásta , Linda Rós og undirrituð , liðnar stundir og vinarhlýju fyrr og síðar .
Sigurbjörgu vinkonu okkar og öllum afkomendum þeirra Jóns færum við einlægar og innilega samúðarkveðjur og biðjum Jóni Óskari Guðmundssyni guðs blessunar .
Jónína Michaelsdóttir .
