Eftir Karl Blöndal kbl@mbl.is Nokkurrar tortryggni og óvissu gætir í samskiptum Atlantshafsbandalagsins og Rússa um þessar mundir .
Rússar eru óánægðir með hvað Atlantshafsbandalagið hefur þanist út og finnst þeir vera umkringdir .
Kastaði tólfunum þegar lýst var yfir því á leiðtogafundi bandalagsins í Búkarest að Georgía og Úkraína yrðu hluti af NATO .
Fyrirætlanir um að koma fyrir eldflaugavarnarkerfum í Póllandi og Tékklandi hafa enn aukið á óánægju Kremlverja .
Rússar hafa látið finna fyrir sér með ýmsum hætti .
Fyrir því fundu íbúar víða í Evrópu þegar Rússar skrúfuðu fyrir gasið í mestu frosthörkunum í vetur .
Stríðið við Georgíu í fyrrasumar sýndi líka að þeir eru tilbúnir að beita hervaldi .
" NATO stóð sig alls ekki vel í Georgíukrísunni og sýndi ekki samstöðu , " skrifaði þýski varaaðmírállinn Ulrich Weisser í þýska vikuritið Die Zeit í febrúar .
" Í krísunni kom fram að djúp gjá liggur í gegnum bandalagið – milli nýju aðildarríkjanna , sem skilgreina öryggi sitt út frá Rússlandi , og gömlu aðildarríkjanna , sem setja málamiðlun og samstarf við Rússa á oddinn .
" Innan NATO þykir ljóst að Rússar ögruðu Georgíumönnum og þeir bitu á agnið .
NATO hefði margsinnis hjálpað georgískum stjórnvöldum að standast ögranir Rússa , en það hefði ekki tekist í þetta skipti .
Hins vegar hefði umfang og eðli hernaðaraðgerða Rússa komið á óvart .
Ónefndur embættismaður hjá NATO sagði að það segði sína sögu um að Rússar hefðu verið ákveðnir í að láta til skarar skríða í Georgíu að Vladimír Pútín sagði 9. ágúst í Kína að hann hefði skilning á því að kínversk stjórnvöld gætu ekki viðurkennt sjálfstæði Abkasíu og Suður-Ossetíu .
Það sýndi ásetning Rússa að Pútín skyldi tala svona aðeins sólarhring eftir að átökin hófust .
Sami viðmælandi sagði að Atlantshafsbandalagið hefði brugðið frá venjunni þegar lýst var yfir því að Georgía og Úkraína fengju aðild .
Þetta væri dæmi um það þegar leiðtogar aðildarríkjanna sniðgengju embættismennina .
Venjan hefði verið sú að sagt væri við ríki , sem vildu inngöngu , að fyrst yrðu þau að uppfylla ákveðin skilyrði , síðan kæmi vilyrði fyrir aðild .
Röksemdafærslunni hefði verið snúið á haus .
" Þetta kom Rússum á óvart og okkur reyndar líka , " sagði hann .
" En hvort þetta leiddi til stríðsins í Georgíu er ég ekki viss um .
" Þótt Georgíu og Úkraínu hafi í raun verið lofað aðild að NATO er ljóst að af því verður ekki í bráð .
Hins vegar gjalda menn varhug við því innan bandalagsins að setja skilyrði fyrir inngöngu , til dæmis þess efnis að Georgía fái ekki aðild nema staða Abkasíu og Suður-Ossetíu sé ljós , sem færðu Rússum í raun neitunarvald um stækkun þess .
Þá vakti innrás Rússa í Georgíu spurningar um 5. grein stofnsáttmála NATO , sem kveður á um að verði eitt aðildarríki fyrir árás komi hin til varnar .
Ljóst var að Atlantshafsbandalagið var ekki tilbúið til að fara í stríð út af Georgíu .
Í þessu tilfelli var engin skuldbinding fyrir hendi , en hvað ef Georgía hefði verið aðildarríki ? Hefði fælingarmáttur 5. greinarinnar verið nógu mikill til að halda aftur af Rússum ? Eins og einn viðmælandi Morgunblaðsins í höfuðstöðvum NATO orðaði það , þá má enginn vafi rík Orð og gerðir Eftir að kalda stríðinu lauk kom mikil þíða í samskipti Atlantshafsbandalagsins við Rússa og þeir voru komnir inn á gafl í höfuðstöðvum þess .
Nú eru Rússar horfnir þaðan og andar köldu á ný .
Nú síðast á miðvikudag sagði Dmítrí Medvedev , forseti Rússlands , að vegna útþenslu NATO og fleiri þátta yrðu Rússar að efla og endurnýja kjarnorkuherafla sinn og það yrði hluti af verulegri eflingu hersins .
Hin gömlu leppríki Sovétríkjanna sækjast eftir skjóli frá Rússum í NATO .
En hvernig upplifa Rússar atburðarásina ? Míkhaíl Gorbatstjov , fyrrverandi Sovétleiðtogi , skrifaði grein í International Herald Tribune í ágúst í fyrra , sem gaf ágæta innsýn í hugarfar Rússa : " Hér hafið þið sjálfstæði Kosovo .
Hér eru brot á gagneldflaugasáttmálanum og ákvörðun Bandaríkjamanna um að setja eldflaugavarnir í grannríki .
Hér er linnulaus útþensla NATO .
Í bakgrunni alls þessa er hunangssætt tal um samstarf .
Af hverju ætti nokkur maður að sætta sig við slíkan loddaraskap ? " 