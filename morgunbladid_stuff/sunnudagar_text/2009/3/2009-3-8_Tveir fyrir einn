Venjulega ganga stjórnmálaflokkar óbundnir til kosninga en nú hefur sú hugmynd kviknað að Samfylking og Vinstri-grænir myndi kosningabandalag og skuldbindi sig til að mynda saman ríkisstjórn fái flokkarnir til þess tilskilinn fjölda atkvæða .
Það er beinlínis hrollvekjandi tilhugsun fyrir þónokkurn hóp samfylkingarmanna að þegar þeir kjósa Samfylkinguna í næstu kosningum fái þeir Vinstri-græna í kaupbæti .
Framlag Vinstri-grænna í íslenskum stjórnmálum hefur ekki beinlínis verið það nútímalegt og framfarasinnað að ástæða sé fyrir samfylkingarfólk að greiða götu þeirra .
Þessi skringilegi tveir fyrir einn tilboðspakki Jóhönnu Sigurðardóttur og Steingríms J. Sigfússonar verður vonandi ekki að veruleika .
Í bráðabirgðastjórn Jóhönnu Sigurðardóttur hafa Vinstri-grænir fram að þessu stigið varlega til jarðar enda vita þeir að þeir verða að vanda sig .
En þegar þeir hafa fengið umboðið í kosningum þá munu þeir byrja að stíga sinn vinstri sinnaða afturhaldsdans sem aldrei fyrr .
Og ekki mun líða langur tími þar til samfylkingarfólk sem er til miðju í íslenskum stjórnmálum eða rétt hægra megin við miðju fer að velta fyrir sér hvernig í ósköpunum Samfylkingunni hafi dottið í hug að kasta sér í faðm Vinstri-grænna .
Sjálfsagt verður Samfylkingin að beygja sig undir þessi tímabundnu örlög því Framsóknarflokkurinn verður ekki svo stór að hægt sé mynda með honum tveggja flokka stjórn og Sjálfstæðisflokkurinn nýtur sannarlega ekki vinsælda hjá Samfylkingu og Vinstri-grænum .
En ríkisstjórn Samfylkingar og Vinstri-grænna sem mynduð verður eftir kosningar verður vonandi ekki langlíf .
Innan Samfylkingar er hópur sem talar af mikilli óbeit um Sjálfstæðisflokkinn .
Og Samfylkingin gætir þess nú vandlega að láta eins og hún hafi nánast ekkert komið að stjórn landsins frá síðustu kosningum , ekki fyrr en nú þegar samfylkingarmenn þykjast vera að bjarga þjóðinni frá Sjálfstæðisflokknum .
Einhverjir kunna þó að minnast þess að ráðherrar Samfylkingar urðu svo glaðir á sínum tíma þegar þeir komust í ríkisstjórn með Sjálfstæðisflokknum að þeir héldust illa við í ráðuneytum sínum heldur voru á stöðugu flandri um heiminn til að sýna sig í útlöndum .
Þeir hefðu betur haldið sig heima við og reynt að átta sig á því hvað þar var að gerast .
Staða Sjálfstæðisflokksins er erfið og flokkurinn þarf að fara í heiðarlegt og opinskátt uppgjör og mikla innanhússhreingerningu .
Það er ekki fyrr en það hefur orðið sem Sjálfstæðisflokkurinn mun rísa á ný .
Og menn þurfa ekki að vera þar í flokki til að óska þess að það muni gerast fyrr en síðar .
Það er nefnilega ekki útilokað að innan Samfylkingar eigi fjölmargir eftir að horfa löngunaraugum í átt til Sjálfstæðisflokksins þegar dansinn við Vinstri-græna er orðinn pínlega þreytandi og þrúgandi .
kolbrun@mbl.is Kolbrún Bergþórsdóttir 