Eftir Magnús Halldórsson magnush@mbl.is Á síðustu árum hafa komið upp mörg tilvik í íslensku viðskiptalífi þar sem íslensku bankarnir þrír sem nú eru fallnir , Glitnir , Landsbankinn og Kaupþing , lánuðu viðskiptavinum sínum til kaupa á hlutabréfum í bankanum sjálfum .
Finn Østrup , prófessor í lögfræði við Copenhagen Business School ( CBS ) , sagði í Morgunblaðinu í gær að hann liti svo á að lán danskra banka til kaupa á bréfum í bönkunum sjálfum væru brot á dönskum lögum .
Þetta var meðal annars til umfjöllunar í heimildarþætti í danska ríkissjónvarpinu 4. mars sl. þar sem fjallað var ítarlega um gjaldþrot Roskilde Bank .
Ástæða þess að Østrup telur lán af þessu tagi ólögleg er sú að með þessu er lánveitandinn að hafa óeðlileg áhrif á gengi bréfa í sér sjálfum .
Í tilfelli Roskilde Bank eru einnig uppi ásakanir um að stjórnendur bankans hafi þrýst á viðskiptavini til þess að taka þátt í þessum viðskiptum , á sama tíma og danska fjármálaeftirlitið hafði gert athugasemdir við eiginfjárstöðu bankans , á árunum 2006 og 2007 .
Hljómar kunnuglega Frásögnin af viðskiptunum með bréf Roskilde Bank hljómar kunnuglega sé horft til þess hvernig staðið var að lánum til kaupa á bréfum hér á landi .
Morgunblaðið hefur frá því bankarnir féllu fjallað um nokkur dæmi þar sem viðlíka lán og þau sem Roskilde Bank veitti , komu frá íslensku bönkunum .
Þar á meðal eru lán Glitnis til eignarhaldsfélagsins Stíms , lán Kaupþings til fjárfestingafélagsins Giftar og lán Landsbankans til Ímon ehf. þremur dögum áður en bankinn var formlega tekinn yfir af Fjármálaeftirlitinu .
Lán Glitnis til Stíms var upp á um 25 milljarða og var féð eingöngu notað til þess að kaupa bréf í Glitni .
Fram hefur komið í Morgunblaðinu að hugmyndin að stofnun félagsins hafi komið frá starfsmönnum Glitnis .
Í desember 2007 lánaði Kaupþing Gift um 20 milljarða vegna kaupa á bréfum í bankanum sem áður höfðu verið í eigu Gnúps .
Samkvæmt lánasamningnum þurfti Gift að leita samþykkis Kaupþings ef það ætlaði að selja eignir umfram 15 prósent af heildareignasafni félagsins .
Stjórn Giftar sagði í greinargerð til skilanefndar félagsins , sem þá vann að slitum á félaginu : " Félagið mátti t.d. ekki selja meira en 15% af eignum sínum , nema að undangengnu samþykki Kaupþings , sem þýddi í raun að ákvörðun um að selja eignir félagsins var ekki í höndum stjórnar þess heldur stærsta lánardrottins félagsins , í þessu tilfelli Kaupþings .
" Landsbankinn lánaði Ímon , sem var í eigu Magnúsar Ármanns , á fimmta milljarð til kaupa á bréfum í bankanum .
Lögin ekki skýr Íslensk löggjöf er ekki skýr hvað varðar lán banka fyrir kaupum á bréfum í honum sjálfum .
Almennt fer það gegn lögum um hlutafélög ef þau lána fyrir kaupum í sjálfum sér .
Hins vegar eru ekki skýr ákvæði um það í lögum sem banna lán af þessu tagi .
Hvað varðar lög um markaðsmisnotkun þá hefur ekki fallið dómur hér á landi þar sem reynir á hvort bankar megi lána með þessum hætti .
En lán af því tagi hafa til þessa verið látin afskiptalaus .
" Óeðlileg " lán " Án þess að ég vilji leggja lögfræðilegt mat á það hvort lán banka fyrir kaupum á bréfum í bankanum er lögbrot , þá finnst mér augljóst að þess háttar viðskipti eru mjög óeðlileg , " segir Gylfi Magnússon viðskiptaráðherra .
Gylfi segist telja það í raun með " ólíkindum " að bankar hafi stundað þessi lán í jafn miklum mæli hér eins og virðist hafa verið raunin .
Þau séu ekki skynsamleg og alltof áhættumikil .
" Það gefur augaleið að hlutbréfamarkaðurinn er ekki gagnsær , og í raun ekki eðlilegur , þegar svona viðskipti eru stunduð .
Í svona viðskiptum skapast aðstæður sem fjárfestar á hlutabréfamarkaði skaðast beint af .
Það er mikilvægt að það verði tekið á þessum hlutum til framtíðar litið .
Hlutabréfamarkaðurinn má ekki verða aftur eins og hann var hér um árabil fram að bankahruninu , " segir Gylfi .
Hann segist gera " fastlega ráð fyrir því " að lánveitingar til kaupa á bankabréfum verði rannsökuð .
