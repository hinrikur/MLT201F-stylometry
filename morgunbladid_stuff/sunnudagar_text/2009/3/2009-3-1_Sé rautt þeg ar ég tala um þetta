" Það er ekki góð tilfinning þegar dauðinn nálgast að vera algjörlega háður þjónustu kerfis sem fólki finnst hafa brugðist sér , " segir Kristín Sólveig Bjarnadóttir hjúkrunarfræðingur sem gert hefur rannsókn á reynslu og lífsgæðum fólks með banvæna sjúkdóma .
Reiði fólks sem fengið hefur ranga greiningu er sérstaklega mikil í garð kerfisins og hún getur smitað hratt út frá sér .
Eftir Orra Pál Ormarsson orri@mbl.is Ég er ofsalega reið yfir því að þetta skuli aldrei hafa verið athugað .
Ég leitaði til læknis aftur og aftur .
Af hverju var ég að fá þessi erfiðu einkenni ? Þetta var ekki eðlilegt .
Af hverju gerði enginn neitt ? Af hverju var ég bara látin liggja inni í sólarhring þar til einkennin liðu hjá og hent svo út ? Ég má eiginlega ekki tala um þetta , þá sé ég rautt ! Það er bara svo hræðilegt til þess að hugsa að maður hefði kannski aldrei þurft að ganga í gegnum neitt af þessu .
" Þannig komst rúmlega fertug einstæð móðir að orði í samtali við Kristínu Sólveigu Bjarnadóttur hjúkrunarfræðing hjá Heimahlynningu á Akureyri en hún hefur gert rannsókn á reynslu og lífsgæðum fólks með banvæna sjúkdóma .
Tilgangurinn var að gefa heilbrigðisstarfsfólki og öðrum dýpri innsýn í reynsluna svo það fyndi til aukinnar færni í að styðja viðkomandi einstaklinga , bæta þá þjónustu sem fyrir er og vonandi efla þannig lífsgæði sjúklinganna .
Konan hafði verið með þekktan staðbundinn " hnút " sem talinn var góðkynja og var því ekki fjarlægður .
Þrátt fyrir ítrekuð erfið einkenni af völdum hnútsins var ekki brugðist við fyrr en ljóst var að um hratt vaxandi krabbamein var að ræða .
Það hafði þá dreift sér .
Konan lést skömmu eftir að viðtalið fór fram .
" Boðleiðir í heilbrigðiskerfinu þurfa að vera mjög stuttar þegar um alvarlega sjúkdóma er að ræða og heilbrigðisstarfsfólk þarf að bera gæfu til að sýna auðmýkt í starfi .
Eigi fólk einhvern tíma heimtingu á virðingu og tillitssemi er það tvímælalaust þegar það er við dauðans dyr , " segir Kristín í samtali við Morgunblaðið .
Kvíðastig dauðvona sjúklinga er oft hátt , auk þess sem rannsóknir hafa leitt í ljós að gleymska er algengt einkenni með langt gengnum sjúkdómum .
Fyrir vikið segir Kristín brýnt að sýna nærgætni og miða við persónulegar þarfir hvers og eins .
Hún segir skort á samskiptum geta gert illt verra .
Sjúklingar geti túlkað þögn sem andúð .
" Jæja , svo þeir ætla að standa saman gegn mér .
Ég er peðið , " gætu þeir t.d. hugsað .
Tilgangslaust að kvarta ? Röng greining sjúkdóma hefur verið til umfjöllunar á síðum Morgunblaðsins undanfarið og hefur saga tveggja ungra manna , Björgvins Björgvinssonar og Atla Thoroddsen , vakið mikla athygli .
Björgvin lést úr krabbameini á liðnu ári og krabbamein Atla er á lokastigi .
Konan sem vitnað var til hér í upphafi vildi ekki kvarta til landlæknis þrátt fyrir að vera mjög ósátt við að hafa ekki strax verið rannsökuð betur .
" Ég veit ekki hvort það er vegna þess að ég sjái engan tilgang með því .
Kannski á maður að gera svoleiðis því þetta er víti til varnaðar , " sagði hún í samtalinu við Kristínu .
" Maður kallar þetta læknamafíu , þetta er bara svona .
Þeir verja hver annan alveg fram í rauðan dauðann , þannig er það bara , maður veit það .
" Þetta byggði konan meðal annars á upplifun sinni af því þegar hún kvartaði undan aðstoðarlækni við sérfræðing .
Viðkomandi aðstoðarlæknir hafði ekki fylgt fyrirmælum sérfræðingsins og þrátt fyrir að sérfræðingurinn vissi að aðstoðarlæknirinn hafði brugðist henni gaf hann ekkert út á það " Ég sagði farir mínar ekki sléttar .
Það er náttúrulega eins og þessi læknamafía er , það átti ekki að tala meira um það ! " Vanmáttur gagnvart kerfinu Kristín segir orðið " læknamafía " sjaldan hafa komið upp í samtölum sínum við sjúklinga .
Það hafi þó gerst , svo sem þetta dæmi staðfestir , og greinilegt sé að sumir sjúklingar vantreysti kerfinu .
" Sé fólk sannfært um að mistök hafi verið gerð í greiningarferlinu fylgir því oft algjör vanmáttur gagnvart kerfinu .
Það bætist þá ofan á alla þá vanlíðan sem óhjákvæmilega fylgir alvarlegum veikindum .
Það er ekki góð tilfinning þegar dauðinn nálgast að vera algjörlega háður þjónustu kerfis sem fólki finnst hafa brugðist sér .
" Sjálf tekur Kristín ekki afstöðu til " læknamafíu " á Íslandi eða samtryggingar lækna .
" Mér finnst ég hvorki geta sagt af né á með það en hvet hins vegar fólk sem upplifir þetta þannig til að ræða málin við fagfólk sem það treystir .
Það er mikilvægt að sitja ekki uppi með svona vonda tilfinningu heldur leita skýringa .
Við verðum að athuga að þarna er líka ójafnvægi í þekkingu milli heilbrigðisstarfsmannsins og þiggjanda þjónustunnar varðandi það hvað telst " eðlilegt miðað við aðstæður .
" Það er þá sjálfsagt að leita til landlæknis dugi annað ekki .
Í þessu sambandi hlýtur að vera traustvekjandi að hjá landlæknisembættinu er jafnvel leitað út fyrir landsteinana eftir sérfræðiáliti ef á þarf að halda .
" Matthías Halldórsson landlæknir kvaðst í samtali í Morgunblaðinu fyrir viku ekki kannast við neina " læknamafíu " þegar kemur að því að rannsaka meint mistök í heilbrigðiskerfinu .
Sérmeðferð stjórnmálamanna En málið snertir fleiri en starfsfólk í heilbrigðisþjónustu .
Þannig taldi veika konan stjórnmálamenn og aðra sem koma að skipulagningu heilbrigðiskerfisins ekki hafa raunsanna mynd af kerfinu .
" Þó þeir leggist inn á spítala fá þeir ekki sömu þjónustu og almúginn .
Við þurfum ekki að hafa áhyggjur af því að þeir séu settir á sex manna stofu og að það sé ekki snúist í kringum þá .
Og að þeir missi einhver laun og svoleiðis , ég held að maður þurfi ekki að hafa neinar áhyggjur af því .
Þó ég sé ekki að vilja neinum þeirra illt , þá fá þeir ábyggilega betri þjónustu en almúginn , " sagði hún .
Kristín kveðst ekki gera sér grein fyrir þeim fjölda sjúklinga sem heilbrigðiskerfið hafi brugðist með því að greina þá of seint .
" En þegar það gerist þarf fólk jafnvel að gjalda fyrir það með lífi sínu .
Það má því segja að hvert einasta mál sem við missum í gegn með þessum hætti sé einu máli of mikið .
" Það er ekki bara sjúklingurinn sem fyllist andúð á kerfinu þegar hann er rangt greindur .
Viðhorf hans smitar fljótt út í umhverfið , hefur áhrif á fjölskylduna , vinina , kunningjana , vinnufélagana .
Hröð keðjuverkun fer af stað sem Kristín segir að erfitt geti reynst að vinda ofan af .
" Reiðin er fljót að skemma út frá sér og rýra traustið á kerfinu .
" Ekkert svar frá landlækni Kristín segir mikilvægt að heilbrigðiskerfið kunni að bregðast við þessu til að koma í veg fyrir meiri skaða .
Hún sendi erindi til landlæknis síðastliðið vor og spurði hvort hægt væri að bregðast við kærum eða kvörtunum dauðvona sjúklinga vegna rangrar greiningar með öðrum hætti en nú er gert .
Hún nefnir sem dæmi mann sem sendi inn kvörtun og fékk svar bréfleiðis þess efnis að ferlið hefði verið eðlilegt .
" Ég er ekki að véfengja þá niðurstöðu enda hef ég engar forsendur til þess en það breytir ekki því að maðurinn var á öðru máli og sat eftir reiður og fullur af vantrausti .
Hefði ekki mátt svara honum með persónulegri hætti , t.d. með því að ræða við hann ? Að mínu viti ætti að vera sjálfsagt verklag í svona tilvikum að boða til fundar þar sem málið er rætt í sameiningu .
Þar hefði öruggleg mátt útskýra og leiðrétta ýmislegt .
Það er ekki manneskjulegt að láta sjúklinga standa eina úti í kuldanum .
" Máli sínu til stuðnings bendir Kristín á , að rannsókn sín hafi leitt í ljós að persónuleg tengsl við fólk í heilbrigðiskerfinu juku beinlínis lífsgæði sjúklinganna .
" Þetta þarf ekki að kosta neitt rosalega mikla peninga .
" Enda þótt tæpt ár sé liðið frá því Kristín sendi landlækni téð erindi hefur hún enn ekki fengið svar .
Hún er eftir sem áður reiðubúin fylgja málinu eftir og býður fram aðstoð sína .
Hætta fylgir niðurskurði Hún hefur einnig haft samband við félags- og tryggingamálaráðuneytið og átti fund með tveimur sviðsstjórum um málefni þessa hóps sjúklinga .
" Ég var afskaplega ánægð með hvað ég fann mikinn velvilja og mætti miklum skilningi þar .
Það er alltaf fyrsta skrefið .
Ég mun funda með þeim áfram .
" Svo sem kunnugt er stendur heilbrigðiskerfið frammi fyrir miklum niðurskurði .
Kristín segir starfsfólk kerfisins fyrir vikið þurfa að vera ennþá betur meðvitað um hættuna á því að eitthvað fari úrskeiðis .
" Við erum rétt að byrja að súpa seyðið af auðmannaflippinu og læknar hafa þegar verið settir í erfiða aðstöðu , meðal annars þar sem spara þarf rannsóknir .
Það býður hættunni heim fremur en hitt .
" Ennfremur er hætt við því að efnahagskreppan auki á áhyggjur fólks með banvæna sjúkdóma .
Rannsókn Kristínar sýndi fram á að fjárhagsáhyggjur og eltingarleikur við réttindi höfðu verulega neikvæð áhrif á lífsgæði þess .
" Og það var í góðærinu .
Hvernig er það þá núna ? Nóg kvörtum við sem heilbrigð erum undan kreppunni .
Við hliðina á fólki með banvæna sjúkdóma er það auðvitað algjört hjóm .
" " Það á ekki að hætta fyrr en meinið finnst " Kristín Sólveig Bjarnadóttir hefur rætt við fjölda fólks með ólæknandi sjúkdóma , m.a. vegna rannsóknar sinnar .
Þeirra á meðal rúmlega fimmtugan karlmann sem hafði leitað til lækna í nokkur ár áður en hann greindist með útbreitt krabbamein .
Hann var orðinn mjög veikur áður en hann greindist , var orðinn svo þróttlítill að hann var hættur í vinnu og lá að mestu fyrir heima með verki og ógleði .
Sjálfsmynd hans var í molum og félagsleg einangrun fylgdi skömminni yfir " aumingjaskapnum " að vera svona slappur .
" Hvernig stendur á því að ég gat gengið svona lengi með þennan sjúkdóm án þess að hann fyndist ? " sagði hann í samtali við Kristínu .
" Mér finnst eitthvað að í svona frumrannsóknum .
Það hlýtur að vera eitthvað að hérna hjá okkur , það er ekki nógu skipulagt starf með manneskjunni þegar hún kemur og byrjar að kvarta yfir einhverju sem enginn áttar sig á hvað er .
Það er alveg ljóst að þetta æxli hefði sést fyrir mörgum árum í sneiðmyndatöku .
" Dýrt að láta menn verða veika " Það er alveg ljóst að það er eitthvað að manni sem kemur hvað eftir annað og segir að honum sé illt , honum líði ekki vel , " útskýrði maðurinn .
" Þá á að taka manneskjuna fyrir , fara með hana í gegnum sneiðmyndatöku .
Það er verið að tala um að það sé dýrt .
Á móti kemur að það er mjög dýrt að láta manneskjuna verða svona veika , þá verður það bara til þess að heilbrigðiskerfið situr uppi með hana og veldur henni náttúrulega ómældu tjóni .
" Maðurinn var á þeirri skoðun að þekkinguna vantaði ekki í heilbrigðiskerfinu heldur frekar samhæfinguna og samstarfið milli læknanna á greiningarstiginu .
" Það virðist ekki fara neitt ákveðið ferli í gang .
Það á ekki að hætta fyrr en meinið finnst .
Það vantar samstöðu , það vantar að vinna sem ein heild .
Það er fullt af tækjum og gríðarlegri þekkingu .
Það er í raun ekkert kerfi í gangi .
Ég held það myndi spara þjóðfélaginu stórpening og manneskjunum mikla hremmingu .
" Þessi maður talaði einnig um " læknamafíu " .
" Mér finnst að þessi læknamafía eins og ég kalla hana sé ekki að sinna starfinu sínu nægilega vel .
Mér finnst ekkert óeðlilegt að heimilislæknir leiti eftir ráðgjöf frá sérfræðingum .
Minn heimilislæknir hefði t.d. átt að senda mig beint til sérfræðings .
Hann hefði fundið þetta eins og skot .
" Enginn vill passa mig Kristín ræddi einnig við konu um fimmtugt sem hafði haft kyngingarvandamál í tvö ár .
" Mér fannst læknar ekki skilja , út af því að þetta var sjaldgæfur sjúkdómur .
Ég er búin að reka mig á það að sumir læknar eru bara svo andlausir fyrir sjúklingunum sínum .
Loksins þegar ég fór til magasérfræðings spurði hann : " Hvernig stendur á því að það er ekki búið að senda þig í speglun fyrr ? Hvað ertu búin að kvarta lengi yfir þessu kyngingarvandamáli ? Ég er bara hissa á að þú skulir geta kyngt yfir höfuð .
" " Afleiðingin er sú að þessi kona treystir læknum eiginlega ekki lengur .
" Mér finnst eins og ég ein geti passað mig .
Það er greinilega enginn annar sem vill gera það .
" Kristín segir þessi orð lýsa vandamálinu í hnotskurn .
Oft sé vanmetið hversu mikilvægt það er að heilbrigðisstarfsfólk sýni sannan áhuga á velferð skjólstæðinga sinna sem ganga með banvæna sjúkdóma .
" Með áhuga og tengslum við einstaklinginn og fjölskyldu hans myndast farvegur fyrir traust og styrkingu en áhugaleysi virkar niðurbrjótandi .
" 