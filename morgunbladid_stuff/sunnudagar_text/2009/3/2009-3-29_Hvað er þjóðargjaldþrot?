Þjóðargjaldþrot " er hugtak sem var Íslendingum framandi þar til það skaut upp kollinum í kjölfar bankahrunsins síðasta haust .
Baggalútur lætur svo krassandi hugtak ekki framhjá sér fara .
Í færslu á heimasíðu Baggalúts 6. október 2008 , daginn sem neyðarlögin voru sett á Alþingi , sagði eftirfarandi : " Hugtakið " þjóðargjaldþrot " verður eitthvað svo áþreifanlega sársaukafullt og raunverulegt á táknmáli .
Það virðist framkvæmt með því að láta sér fallast hendur , gersamlega .
" Nú er hugtakinu fleygt fram af ýmsu tilefni og síðast fyrir skömmu þegar Thomas Haugaard , hagfræðingur hjá Svenska Handelsbanken í Kaupmannahöfn , sagði í samtali við Bloomberg-fréttastofuna að með yfirtöku íslenska ríkisins á Straumi hafi hættan á raunverulegu þjóðargjaldþroti aukist .
En hvað er í raun átt við með þessu hugtaki ? Óþarft er að leita langt yfir skammt eftir skilgreiningu .
Gylfi Magnússon viðskiptaráðherra ritaði ágætan pistil á Vísindavef Háskóla Íslands í lok síðasta árs .
Þá var hann reyndar dósent í hagfræði við Háskóla Íslands og enn mánuður í að hann settist í ráðherrastólinn .
" Ríkisgjaldþrot " nær lagi Gylfi ritar í pistlinum á Vísindavefnum að hugtakið þjóðargjaldþrot sé nokkuð misvísandi því að þjóð geti ekki orðið gjaldþrota .
Ekki sé hægt að eiga kröfu á þjóð sem slíka .
" Það er hins vegar hægt að eiga kröfu á ríki og þau geta orðið gjaldþrota eða að minnsta kosti komist í greiðsluþrot .
Eðlilegra væri því að tala um gjaldþrot ríkis .
Ýmis dæmi eru um það í mannkynssögunni að ríki hafi ekki getað , eða viljað , standa við skuldbindingar sínar .
Oft hefur þetta gerst í kjölfar styrjalda eða byltinga þar sem nýir valdhafar hafa neitað að greiða skuldir sem forverar þeirra stofnuðu til .
Sem dæmi má nefna að kommúnistar sem náðu völdum í Rússlandi árið 1917 neituðu að borga miklar skuldir sem keisarastjórnin hafði safnað .
Á sama hátt neitaði Bandaríkjastjórn að greiða skuldir sem hin sigruðu Suðurríki höfðu stofnað til þau fjögur ár sem þau lifðu sem sjálfstætt ríki , 1861-1865 .
Önnur ríki hafa neitað að greiða skuldir að fullu þótt ekki hafi verið skipt um valdhafa með þessum hætti .
Sem dæmi má nefna að Neville Chamberlain , sem þá var fjármálaráðherra , ákvað að hætta að greiða til fulls vexti af miklum skuldum Breta eftir fyrri heimsstyrjöldina .
Þessar vaxtagreiðslur íþyngdu breska ríkinu mjög í kreppunni á fjórða áratugnum og árið 1932 ákvað Chamberlain að ríkið myndi ekki greiða umsamda vexti , sem voru 5% , en greiða í þess stað 3,5% vexti .
" Gylfi ritar , að enn önnur ríki hafi beinlínis komist í þrot , þannig að þau hafi ekki getað staðið í skilum .
" Sem dæmi má nefna Rússland sem árið 1998 gat ekki staðið að fullu við skuldbindingar sínar og varð að fresta greiðslu afborgana af hluta lána ríkisins .
Lánin voru þó greidd síðar .
" Ætti að vera viðráðanlegt Í pistlinum víkur Gylfi næst að Alþjóða gjaldeyrissjóðnum og segir eitt af helstu hlutverkum hans að koma ríkjum til aðstoðar sem lenda í vandræðum af þessu tagi .
" Þá er annars vegar sett upp aðgerðaáætlun sem á að bæta stöðu ríkisins , til dæmis með því að draga úr ríkisútgjöldum , þannig að raunhæft sé að það geti staðið við skuldbindingar sínar þegar fram líða stundir , og hins vegar veitt lán til að bregðast við brýnum skammtímavanda .
Séu skuldbindingar ríkja að því er virðist óviðráðanlegar getur þurft að semja um niðurfellingu hluta þeirra .
Sem dæmi um þetta má nefna að árið 1996 settu Alþjóða gjaldeyrissjóðurinn og Alþjóðabankinn upp áætlun sem ætlað var að taka á stöðu 33 ríkja sem voru bæði mjög fátæk og skuldug ( HIPC , Heavily Indebted Poor Countries ) .
Flest ríkjanna eru í Afríku .
Í áætluninni felst meðal annars talsverð niðurfelling skulda þannig að það sem eftir stendur ætti að vera viðráðanlegt fyrir viðkomandi ríki .
" Að fórna höndum Þótt Baggalúti fallist hendur á táknmáli , þegar þjóðargjaldþrot ber á góma , þá er mikilvægt að hafa í huga að öll él birtir upp um síðir .
Og muna líka að í raun er réttara að kalla fyrirbærið " ríkisgjaldþrot " af því að enginn getur átt kröfu á þjóð .
Hvernig svo sem það er sagt á táknmáli .
rsv@mbl.is 