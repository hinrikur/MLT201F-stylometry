Eftir Ásgeir Ingvarsson asgeiri@mbl.is SÍÐASTA , og kannski erfiðasta skrefið í leitinni að nýju starfi er vinnuviðtalið .
Þar reyna hæfustu umsækjendurnir að sýna sínar bestu hliðar í þeirri von að hreppa starfið .
" Það má ekki taka því sem höfnun að vera boðaður í vinnuviðtal en hreppa ekki starfið – sérstaklega eins og ástandið er á vinnumarkaðinum í dag , " segir Gunnar Haugen hjá Capacent Ráðningum .
" Margir hæfir koma til greina í hvert laust starf og aðeins einn sem hreppir hnossið .
Það er auðvitað leiðinlegt að verða ekki fyrir valinu , en það er samt árangur út af fyrir sig að hafa komið til greina og til marks um að umsækjandinn standi nokkuð vel að vígi .
Oft skilur lítið á milli umsækjenda og fólk má ekki velta sér upp úr því eftir viðtal hvort það hafi gert mistök sem kostuðu það starfið .
" Kurteisi og þekking Til þess að standa betur að vígi í viðtalinu hægt að undirbúa sig og tileinka sér nokkrar reglur , en Gunnar hefur í gegnum starf sitt lært mikið um hvernig koma má sem best fyrir í vinnuviðtalinu : " Ég hef tekið viðtöl við umsækjendur með erlendum viðskiptavinum og þeir reka margir augun í að við Íslendingar kunnum oft ekki að koma rétt fram í vinnuviðtölum , " segir Gunnar .
" Það birtist til dæmis í því að fólk svarar hryssingslega eða út í hött þegar það er spurt út í atriði sem koma fram í ferilskránni .
Í vinnuviðtali á hins vegar að gæta þess að svara öllum spurningum samviskusamlega og af kurteisi .
" Annað atriði sem Gunnar nefnir er að umsækjandinn kynni sér fyrirtækið sem sótt er um hjá : " Í dag eru allar upplýsingar orðnar svo aðgengilegar að það er sjálfsagt mál að hafa skoðað heimasíðu fyrirtækisins og vera búinn að lesa sér til um hvað fyrirtækið fæst við og hverjir vinna þar .
" Mæta á réttum tíma og í réttu fötunum Stundvísi er líka sjaldan jafnmikilvæg og þegar sótt er um starf : " Það er mjög gott að vera búinn að kynna sér daginn fyrir viðtal hvar fyrirtækið er til húsa svo það sé alveg á hreinu hvar viðtalið fer fram .
Ekki gengur að fara að leita að fundarstaðnum í óðagoti á sjálfan viðtalsdaginn .
" Með því að rata örugglega í vinnuviðtalið má svo komast hjá því að verða of seinn : " Mikilvægt er að mæta á réttum tíma : vera ekki kominn löngu fyrir viðtalstímann , og alls ekki mæta of seint .
Best er að koma til viðtalsins eins nálægt réttum tíma og hægt er .
" Það er heldur engin klisja að fötin skapa manninn og bendir Gunnar á mikilvægi þess að mæta til viðtalsins klæddur við hæfi : " Ekki má fara yfir strikið og mæta of fínt klæddur , en heldur ekki klæðast of óformlega .
Fatnaðurinn á að vera í samræmi við starfið sem sóst er eftir og það er t.d. óþarfi að vera í stífpressuðum jakkafötum ef starfið kallar ekki eftir því .
Fötin eiga að sjálfsögðu að vera hrein og snyrtilega valin , " útskýrir hann og bætir við að sterkir rakspírar eða ilmvötn geri litla lukku í vinnuviðtölum .
" Síðan þarf að muna að sýna almenna kurteisi : heilsa öllum viðstöddum með handabandi og horfa í augun á þeim sem talað er við .
" Flóknar og einfaldar spurningar undirbúnar Umsækjendur geta átt von á alls kyns spurningum í viðtalinu og segir Gunnar að það færist í aukana hér á landi , líkt og er vinsælt vestanhafs , að biðja umsækjandann um að svara afstæðri spurningu eða leysa ímyndað vandamál : " Tilgangurinn er þá yfirleitt að ganga úr skugga um að umsækjandinn búi yfir þeirri þekkingu og færni sem starfið krefst , og á sérstaklega við um sérfræðistörf , " útskýrir Gunnar .
" Lítið er hægt að gera til að búa sig undir þessar spurningar , annað en að kunna sitt fag .
" Spurningar sem umsækjendur geta þó undirbúið eru spurningar um starfsferilinn , og er því góð regla að rifja upp það sem kemur fram á ferilsskránni : " Ef finna má göt í ferlinum gæti umsækjandi verið spurður um skýringu á götunum .
Ástæðurnar geta verið ýmsar , t.d. barneignir , styttra nám , atvinnuleysi eða aðrar aðstæður sem ekki hafa verið nefndar í ferilskránni .
Þá er gott að sýna fram á að tíminn hafi verið vel nýttur t.d. til að afla nýrrar þekkingar og efla umsækjandann .
" 