Það er að koma í ljós , sem margir höfðu varað við – Morgunblaðið þar á meðal – að sá tími , sem núverandi ríkisstjórn ætlaði sér til að ráðast í stór verkefni , er of skammur .
Stjórnin hefur sniðið sér of þröngan stakk með því að ákveða kosningar strax í næsta mánuði , í stað þess að bíða þar til seint í maí eða jafnvel fram á haustið .
Nú er nærri helmingurinn af um það bil áttatíu daga starfstíma stjórnarinnar liðinn og lítið komið til framkvæmda af því , sem talið var upp í verkefnaskrá hennar .
Fjölmörg mál , sem snerta hagsmuni heimila og fyrirtækja í landinu , bíða afgreiðslu Alþingis .
Í ljósi þess knappa tíma , sem þingið hefur til að koma þeim frá sér , liggur nokkuð ljóst fyrir að nú verður stjórnin að fara að forgangsraða og sætta sig við að sumum af verkefnum sínum mun hún ekki koma í gegn .
Tímarnir eru vissulega óvenjulegir og ýmislegt verður undan að láta þegar verið að bregðast við neyðarástandi í þjóðfélaginu .
En mikilvæg þingmál verða engu að síður að fá vandaða meðferð Alþingis .
Alltof mörg dæmi eru um það frá síðustu árum að alvarlegir ágallar á löggjöf koma í ljós , t.d. fyrir dómstólum .
Þá eru iðulega á ferðinni þingmál , sem samþykkt voru á næturfundum á lokaspretti þinghalds , jafnvel þótt ekki hafi líf legið við .
Færa má rök fyrir því að síðasta ríkisstjórn hafi sýnt af sér aðgerðaleysi og átt í erfiðleikum með að taka brýnar ákvarðanir , af ýmsum ástæðum .
En pólitískt óðagot er ekki betra og allra sízt þegar taka þarf ákvarðanir um grundvallaratriði í lýðræðislegri stjórnskipan okkar .
Krafa um áhrif almennings Ríkisstjórnin leggur mikla áherzlu á að koma í gegn fyrir kosningar frumvörpum um breytingar á kosningalöggjöf og stjórnarskrá .
Jóhanna Sigurðardóttir forsætisráðherra fjallar um þessi mál í grein í Morgunblaðinu í dag , laugardag .
Hún bendir réttilega á að í samfélaginu eru uppi kröfur um umbætur á lýðræðiskerfinu .
Breytingar , sem eru til þess fallnar að auka áhrif almennings á stjórn landsins , eru eðlilegt og sjálfsagt viðbragð við umræðum sem hafa raunar farið fram a.m.k. undanfarinn áratug og ekki sízt snúizt um það hvernig nýta megi kosti beins lýðræðis .
Háværar kröfur um aukin áhrif almennings , sem fram hafa komið eftir að efnahagslífið hrundi , skýrast ekki sízt af þeirri tilfinningu margra almennra borgara , að ráðin hafi verið tekin af þeim .
Fjárhagslegum aðstæðum þeirra hefur verið snúið á hvolf án þess að þeir fengju rönd við reist .
Fólk upplifir valdaleysi og krefst því aukinna áhrifa .
Breytingar á kosningalögum Ákvæði frumvarps formanna þingflokka , annarra en Sjálfstæðisflokksins , um breytingu á kosningalögum til að liðka fyrir persónukjöri , koma til móts við þessar kröfur .
Breytingin sem lögð er til á núgildandi kosningalögum er raunar ekki róttæk .
Þeim flokkum , sem það vilja , gefst kostur á að bjóða fram óraðaðan lista til Alþingis .
Þar með þurfa kjósendur ekki að vera félagar í flokknum sem þeir kjósa og taka þátt í prófkjöri eða forvali til að hafa áhrif á það hverjir setjast á þing fyrir flokkinn .
Við núverandi aðstæður , þar sem hart er deilt um það hverjir hafi borið pólitíska ábyrgð á efnahagshruninu , má færa rök fyrir því að með því að raða listanum sjálfir hafi kjósendur aukna möguleika á að refsa þeim , sem þeir telja bera ábyrgðina .
En það á auðvitað fyrst og fremst við ef þeir kjósa flokk , sem býður fram óraðaðan lista .
Þó má búast við því að sá möguleiki að kjósendur raði sumum framboðslistum sjálfir , hafi þau áhrif að þeir nýti sér í auknum mæli þann kost ( sem er í núgildandi kosningalögum ) að endurraða frambjóðendum hjá flokkum sem bjóða fram raðaðan lista .
Hugmyndin að baki því að auka möguleika á persónukjöri er góð .
Nú er hins vegar að skapast sú afkáralega staða , að um þessa helgi hefst prófkjör og forval hjá mörgum stjórnmálaflokkum , án þess að það liggi fyrir hvaða leikreglur muni gilda í komandi þingkosningum .
Hættan er líka sú að dragist það lengur að skýrar reglur liggi fyrir , verði öll kynning á breyttu kosningafyrirkomulagi ómarkviss , kjósendur óvissir í sinni sök og mikil hætta á að atkvæðaseðlar verði ógildir .
Þessi vandamál hefðu ekki þurft að koma upp , ef ekki hefði legið svona mikið á að halda kosningar .
Ekki má heldur gleyma því að eitt stærsta réttlætismálið varðandi kosningalöggjöf á Íslandi hefur ekki fengið neina umræðu á Alþingi og er ekki nefnt í frumvarpinu til breytinga á kosningalögum , en það varðar vægi atkvæða eftir kjördæmum .
Ennþá er það svo að atkvæði hvers kjósanda í landsbyggðarkjördæmunum þremur vegur um helmingi þyngra en atkvæði hvers kjósanda í þéttbýliskjördæmunum á suðvesturhorni landsins .
Þess vegna má rökstyðja að ástæða sé til að staldra við og ráðast í víðtækari endurskoðun á kosningalögunum , þar sem bæði sjónarmiðum um persónukjör og um jafnt atkvæðavægi væri til haga haldið .
Breytingar á stjórnarskránni Í stjórnarskrárfrumvarpinu , sem hefur verið lagt fyrir Alþingi , er gert ráð fyrir þrenns konar breytingum á stjórnarskránni .
Í fyrsta lagi að í hana verði sett ákvæði um þjóðareign á auðlindum .
Í öðru lagi að þjóðin samþykki breytingar á stjórnarskrá í þjóðaratkvæðagreiðslu , í stað þess að þær þurfi að samþykkja tvisvar á Alþingi með kosningum á milli , eins og nú er gert ráð fyrir .
Í þriðja lagi að 15% kjósenda geti knúið fram þjóðaratkvæðagreiðslu um tiltekin málefni .
Þá er gert ráð fyrir að í stjórnarskrá verði sett tímabundin ákvæði um þjóðkjörið stjórnlagaþing , sem endurskoði stjórnarskrána í heild sinni fyrir 17. júní 2011 .
Allt eru þetta tillögur , sem út af fyrir sig má gera ráð fyrir að pólitísk samstaða geti skapazt um .
Pólitískt frumkvæði að hugmyndum um stjórnarskrárákvæði um þjóðareign á auðlindum kom til að mynda ekki frá núverandi stjórnarflokkum eða forverum þeirra , heldur frá Davíð Oddssyni , þáverandi formanni Sjálfstæðisflokksins , í aðdraganda alþingiskosninganna 1991 .
Þá taldi Davíð að skoða ætti hvort breyta ætti stjórnarskránni þannig að ekki myndaðist einkaeignarréttur á fiskimiðunum vegna langrar hefðar .
Ríkisstjórn Sjálfstæðisflokks og Framsóknarflokks , sem sat á síðasta kjörtímabili , setti í stjórnarsáttmála sinn að breyta ætti stjórnarskránni og kveða á um þjóðareign á auðlindum .
Flokkarnir höfðu náð samkomulagi um orðalag , sem átti að tryggja að staða nýtingarréttinda á borð við aflakvóta yrði óbreytt .
Þessi breyting á stjórnarskránni náði hins vegar ekki fram að ganga fyrir síðustu kosningar .
Jóhanna Sigurðardóttir tekur fram í Morgunblaðsgrein sinni að sú breyting , sem lögð er til í stjórnarskrárfrumvarpinu , muni ekki skerða núverandi réttindi þeirra sem eiga kvóta .
Með henni verði hins vegar staðfest að útgerðarmenn eða aðrir , sem njóta slíkra heimilda , muni aldrei öðlast beinan eða varanlegan eignarrétt á fiskveiðiauðlindinni .
Þetta er auðvitað megintilgangur stjórnarskrárákvæðis um þjóðareign á náttúruauðlindum .
Það getur átt við um fleiri hópa en útgerðarmenn og aðrar auðlindir en fiskimiðin ; innan skamms kann það til dæmis að eiga við um orkufyrirtæki , sem kaupa sér afnotarétt af orkulindum í þjóðareign .
Í öllum flokkum hafa sömuleiðis verið uppi hugmyndir um beint lýðræði og vandséð er raunar af hverju stjórnmálamenn ættu að leggjast gegn því .
Hins vegar hlýtur að þurfa að fara fram vönduð og ýtarleg umræða um útfærsluna ; hún er mjög mismunandi í þeim ríkjum , þar sem þjóðaratkvæðagreiðslur eru notaðar í meira mæli en hér hefur tíðkazt .
Hugmyndin um stjórnlagaþing er umdeild .
Sterkustu rökin fyrir henni er að finna í greinargerðinni með stjórnarskrárfrumvarpinu , þar sem rakið er nokkuð nákvæmlega hvernig hver nefndin á fætur annarri hefur verið sett á fót , allt frá stofnun lýðveldisins , til að endurskoða stjórnarskrá þess , sem unnin var í flýti .
Stjórnmálaflokkarnir hafa hins vegar einfaldlega ekki ráðið við það verkefni að endurskoða stjórnarskrána og því er ekkert óeðlilegt að það verkefni sé tekið úr höndum þeirra og fært stjórnlagaþingi , sem kjörið er af þjóðinni , skipað einstaklingum með þekkingu og áhuga á málinu og stutt færustu sérfræðingum landsins á sviði stjórnskipunar .
Á slíku þingi getur farið fram vönduð umræða um breytingar á stjórnskipaninni , óháð flokkshagsmunum .
Hvað liggur á ? Þá vaknar hins vegar eðlilega sú spurning hvað liggi á ; af hverju þurfi að gera breytingar á stjórnarskránni áður en slíkt þing kemur saman .
Þær breytingar , sem lagðar eru til í stjórnarskrárfrumvarpinu , eru ekki þess eðlis að þær geti ekki beðið niðurstöðu stjórnlagaþings .
Eina stjórnarskrárbreytingin , sem segja má að væri verulega brýn , er sú að setja í stjórnarskrána heimild til framsals ríkisvalds til alþjóðastofnana .
Slík heimild myndi auka svigrúm næstu ríkisstjórnar til að ganga til viðræðna um aðild að Evrópusambandinu ef ákvörðun yrði tekin um slíkt .
En slík tillaga hefur ekki verið lögð fyrir Alþingi og hefði þó verið full ástæða til .
Birgir Ármannsson , þingmaður Sjálfstæðisflokksins , spyr í grein í Morgunblaðinu í dag , laugardag , hvernig standi á þeirri " óskiljanlegu mótsögn " að gerðar séu tillögur um efnisbreytingar á stjórnarskránni , sem ríkisstjórnin vilji afgreiða í vor , en jafnframt um stjórnlagaþing , sem eigi að endurskoða stjórnarskrána í heild .
Það er von að spurt sé .
Valgerður Bjarnadóttir , sem býður sig fram í prófkjöri Samfylkingarinnar í Reykjavík , skrifaði grein í Morgunblaðið í gær , föstudag , og sagði réttilega að nú , á umbrotatímum , væri lag til að endurskoða stjórnarskrána .
Kannski væri það einmitt vegna þess að stjórnarskráin væri grundvallarlöggjöf , að umræða um breytingar á henni ætti ekki upp á pallborðið þegar allt léki í lyndi eða virtist gera það .
Valgerður mælir því með " þjóðfundi " eða stjórnlagaþingi til að endurskoða stjórnarskrána .
Í grein sinni segir hún : " Engum dettur í hug að breyta stjórnarskránni bara svona einn , tveir og þrír .
Það þarf að ígrunda og ræða hinar ólíku leiðir sem er hægt að fara .
" En það er einmitt flokkur hennar og samstarfsflokkurinn í ríkisstjórn , sem vilja breyta stjórnarskránni einn , tveir og þrír , jafnvel þótt þeir leggi jafnframt til leið hinnar ígrunduðu umræðu ! Ríkisstjórnin ætti að horfast í augu við að hún hefur takmarkaðan tíma og getur ekki ráðizt í breytingar á stjórnskipaninni á sama tíma og ótal brýn hagsmunamál fyrirtækjanna og heimilanna bíða afgreiðslu .
Skynsamlegast er að reyna að ná samstöðu um að kjósa stjórnlagaþingið og fela því að leggja til grundvallarbreytingar á stjórnarskránni , sem þjóðin tekur síðan afstöðu til í atkvæðagreiðslu .
Þar með væri uppfyllt fyrirheitið um lýðræðisumbætur , með aukin áhrif almennings að markmiði .
