Guðmundur Eggert Matthíasson , kennari og organisti , fæddist í Miðgörðum í Grímsey hinn 26. febrúar 1909 og hefði því átt aldarafmæli um þessar mundir .
Hann lést á Vífilsstöðum hinn 17. júlí 1982 .
Guðmundur var sonur hjónanna Matthíasar Eggertssonar prests í Grímsey , f. 1865 , d. 1955 og Mundíönu Guðnýjar Guðmundsdóttur , f. 1869 , d. 1956 .
Guðmundur kvæntist 1943 Helgu Jónsdóttur frá Möðruvöllum í Hörgárdal , f. 1920 , d. 1990 .
Dætur Helgu og Guðmundar eru : María hjúkrunarfræðingur og tónlistarkennari , f. 1944 , búsett í Noregi , Guðný fiðluleikari og konsertmeistari Sinfóníuhljómsveitar Íslands , f. 1948 , Rannveig félags- og fjölskylduráðgjafi , f. 1950 , og Björg snyrtifræðingur , f. 1954 .
Barnabörnin eru sjö og barnabarnabörnin eru níu .
Mig langar að minnast föður míns , Guðmundar Eggerts Matthíassonar , en um þessar mundir er liðin öld frá fæðingu hans .
Hann lést á Vífilsstöðum fyrir rúmum aldarfjórðungi , sjötíu og tveggja ára að aldri eftir stutta sjúkdómslegu .
Guðmundur eða Mummi eins og hann var gjarnan kallaður fæddist að Miðgörðum í Grímsey þann 26. febrúar 1909 .
Hann var sonur hjónanna Matthíasar Eggertssonar prests og Mundíönu Guðnýjar Guðmundsdóttur .
Þau hjón bjuggu í Grímsey í rúm fjörutíu ár en Matthías var sóknarprestur þar .
Sagt er að Guðný hafi haft lækningamátt en hún mun oft hafa verið kölluð að sjúkrabeði fólks auk þess sem hún gegndi störfum yfirsetukonu .
Á þessari afskekktu eyju á norðurheimskautsbaugnum ólst Guðmundur upp í stórum systkinahópi en þau Guðný og Matthías eignuðust fjórtán börn .
Tvö létust í frumbernsku og einn bróðirinn fórst við bjargsig á þrítugsaldri .
Margar sögur heyrði ég um heimilið í Grímsey .
Virðist sem þar hafi saman farið mikið menningarstarf , uppfræðsla og skólastarf auk sálusorgunar og læknisstarfa .
Á föður mínum og systkinum hans mátti heyra að glaðværð , góðlátleg stríðni og prakkaraskapur hafi um fram allt einkennt þennan stóra systkinahóp .
Við systurnar fjórar , dætur hans , eigum skemmtilegar minningar um þennan þátt í fari systkinanna þegar þau voru gestkomandi á heimili okkar í Kópavoginum .
Heimilið breyttist eins og fyrir töfra í eina allsherjar spaugstofu þar sem hver lítil athugasemd um menn og málefni varð tilefni langvarandi hlátursrokna sem engan enda ætluðu að taka .
Sagt var að heimskautsbaugurinn hefði legið í gegnum mitt hjónarúmið á prestssetrinu í Grímsey .
Mun það hafa verið haft í flimtingum að Matthías hafi sofið fyrir norðan baug en Guðný fyrir sunnan .
Þegar kuldinn sagði illilega til sín kleif hann yfir bauginn suður til Guðnýjar , alls fjórtán sinnum .
Sagði faðir minn jafnframt að góð skemmtun krakkanna hefði verið að leika sér að því að stökkva yfir bauginn .
Guðmundur var tíu ára gamall þegar hann fór í fyrsta sinn í land .
Sr. Matthías fór oft á vorin í kaupstaðarferð ásamt konu sinni til Akureyrar með hluta af barnahópnum og gisti á Sigurhæðum hjá þjóðskáldinu Matthíasi Jochumssyni , en hann var föðurbróður Matthíasar og uppeldisfaðir .
Voru gestgjöfunum gjarnan færð egg og fugl því eyjan í norðri var mikil matarkista .
Snemma mun hafa borið á tónlistaráhuga hjá föður mínum og fékk hann í upphafi tilsögn í orgel og píanóleik hjá föður sínum , einnig var hann við tónlistarnám á Akureyri og síðar hjá Páli Ísólfssyni organista .
Hann sigldi til Þýskalands til frekara náms og lagði einkum stund á orgelleik og tónlistarsögu sem varð hans aðalgrein .
Hann dvaldi í Þýskalandi í um sex ár alls , m.a. í borgunum Berlín , Leipzig og Köln , auk Hamborgar .
Hann fór heim í millitíðinni , las til stúdentsprófs á um einu og hálfu ári og varð stúdent frá Menntaskólanum á Akureyri , en stúdentspróf þurfti hann til að stunda framhaldsnám í tónfræðum og tónlistarsögu .
Þetta voru erfiðir tímar , kreppa í hinum vestræna heimi , engin voru námslánin og urðu stúdentar að treysta á styrki frá vinum og vandamönnum auk þess að leitast við að vinna fyrir sér með námi .
Á þessum árum veiktist hann af berklum og þó að hann næði að yfirvinna sjúkdóminn náði hann aldrei fullri heilsu á nýjan leik .
Í Þýskalandi var uppgangur nasismans í fullum gangi með ófyrirséðum hildarleik Hitlers og faðir minn valdi að hverfa frá námi til þess að komast heim .
Hann var þá langt kominn í doktorsnámi sínu .
Komst hann til Danmerkur hinn 31. ágúst 1939 , daginn áður en Þjóðverjar réðust inn í Pólland , og þaðan heim til Íslands .
Þar með var seinni heimsstyrjöldin skollin á .
Eftir heimkomuna réðst hann fljótlega til starfa við Kennaraskóla Íslands .
Þar sinnti hann tónlistar- og söngkennslu auk þess að kenna þýsku og frönsku .
Þýsku talaði hann reiprennandi vegna dvalar sinnar í landinu en frönsku og uppeldisfræði hafði hann numið í Þýskalandi ásamt tónlistarnáminu .
Kennaraskólinn var hans aðalstarfsvettvangur en mörgum öðrum störfum sinnti hann að auki .
Hann kenndi um skeið tónlistarsögu við Tónlistarskólann í Reykjavík , var í stjórn Félags íslenskra tónlistarmanna , þar af formaður í tvö ár og sá um tónlistarþátt í Ríkisútvarpinu sem hét " Þetta vil ég heyra " .
Nokkrum árum eftir heimkomuna kynntist hann móður minni , Helgu Jónsdóttur frá Möðruvöllum í Hörgárdal , f. 1920 , d. 1990 , og gengu þau í hjónaband 1943 .
Þau kynntust er hún var nemandi hjá honum í píanóleik og söng .
Móðir mín sagðist þó hafa vitað um tilvist hans löngu fyrir þann tíma .
Sá hún hann fyrst á dansleik þegar hún var 11 ára gömul en hann tuttugu og tveggja og hún sagði mér að hún hefði orðið sármóðguð að hann skyldi ekki bjóða sér upp .
Helga var kennari að mennt en gegndi lengst af ritara- og skrifstofustörfum .
Þau bjuggu nánast allan sinn búskap í Kópavoginum , voru frumbyggjar þar .
Móðir Helgu , María Þorgerður Sigurðardóttir , frá Dagverðareyri í Glæsibæjarhreppi , f. 1893 , d. 1971 , bjó á heimilinu alla tíð , þannig að við systurnar fjórar , María , Guðný , Rannveig og Björg , ólumst upp í þriggja kynslóða fjölskyldu .
Kópavogur var dreifbýlt sveitaþorp á þessum tíma og engin var kirkjan .
Þegar Kópavogssöfnuður var stofnaður árið 1952 var faðir minn ráðinn organisti og söngstjóri safnaðarins .
Guðsþjónustur fóru fram í Kópavogsskóla og kirkjukórsæfingarnar voru haldnar á heimili okkar að Digranesvegi 2 , en það hús er löngu horfið .
Var því fórnað á sínum tíma vegna framkvæmda við gjána miklu gegnum Kópavogsháls .
Minningar frá bernskuárunum eru nátengdar kirkju- og kórstarfi foreldra minna en móðir okkar söng í kirkjukórnum auk þess að vera formaður hans um árabil .
Ég fékk að syngja í kórnum öll mín unglingsár og var látin hlaupa á milli radda því ýmist vantaði í sópraninn eða altinn .
Guðmundur var mikill ljúflingur að skapgerð .
Hafði hann einatt á takteinum gamanmál og gerði grín að flestu sem tengdist mannlegu atferli .
Minnist ég þess ekki að hafa séð hann skipta skapi nema við eina manneskju og það var við sóknarprestinn í Kópavogi , sr. Gunnar Árnason , en þeir voru jafnframt góðir vinir og samstarfsmenn .
Áttu þeir það til að rífast heiftarlega um sálmasöng og tónlist í kirkjulegum athöfnum .
Ávallt sættust þeir að lokum og innsigluðu vináttuna með því að fara á göngu .
Þegar sást til þeirra á röltinu á Borgarholtinu eða í Fífuhvammsdalnum þá var vitað mál að þar færu vinir , sáttir við guð og menn .
Eitt var það í fari föður míns sem var bæði okkur í fjölskyldunni og mörgum af hans samtímamönnum hulin ráðgáta .
Hann var svo utan við sig að engu var líkara en að oft á tíðum væri hann staddur á öðru tilverusviði .
Nánast daglegt brauð var að hann gleymdi að fara úr strætisvagninum á Kópavogshálsi þegar hann var á leið heim úr Kennaraskólanum .
Rankaði hann oft ekki við sér fyrr en í Silfurtúni sem nú heitir Garðabær .
Á meðan var beðið af stakri þolinmæði af hálfu mömmu og ömmu við kvöldmatarborðið eftir að húsbóndanum tækist að lokum að hitta á rétta stoppistaðinn og komast heim í kvöldverðinn .
Ef maður hitti hann á götu var hann stundum svo utan sig að hann bar ekki kennsl á eigin afkvæmi .
Þá var tvennt til ráða , annaðhvort að gefa sig fram og kynna sig fyrir honum eða ganga óséður framhjá .
Það síðarnefnda var notað á unglingsaldri þegar komið var fram yfir lögboðinn útivistartíma .
Margar óborganlegar gamansögur af honum og systkinum hans hafa glatt okkur afkomendurna í gegnum árin .
Það er dýrmætt veganesti að eiga góðar og gefandi minningar um ástvini sem gengnir eru á undan okkar og hafa skilið eftir í hjarta okkar og sál einhvers konar kraft gleði og spaugsemi .
Slíkur kraftur er gjarnan það sem gagnast best þegar verið er að horfa á leiðir út úr vanda .
Kynslóð hans fór í gegnum heimskreppu , heimsstyrjaldir geisuðu og fátæktin á Ísland var svo miklu meiri en nú er .
Það sem við getum lært af honum og öðrum þeim sem byggðu Ísland á þessum tíma er að öll él birtir upp um síðir .
Rannveig Guðmundsdóttir .
