13. Hvernig á að gera sér grein fyrir Guði ? Svo er spurt í enskri bók frá l4. öld ( The Cloud of Unknowing ) eftir ónefndan höfund .
Svarið er á þá leið , að mannleg hugsun ráði ekki við það að gera sér grein fyrir honum .
Skynsemin getur náð einhverju taki á því , sem er skapað .
En Guð er ekki meðfæri hennar .
Hún getur ekki komið huganum í samband við hann .
Það er kærleikurinn einn , sem megnar það .
Þetta er þörf og góð ábending .
Trúin á Guð Jesú Krists er andsvar við kærleik hans .
Vér elskum af því að hann elskaði oss að fyrrabragði .
Vér þekkjum kærleikann , sem Guð hefur á oss og trúum honum ( 1 .
Jóh .
4 , 16 , 19 ) .
Ég lifi í trúnni á Guðs son , sem elskað mig og lagði sjálfan sig í sölurnar fyrir mig ( Gal .
2 , 20 ) .
Þetta eru kjarnaummmæli í Nýja testamentinu .
Víst höfðar trúin til vitsmuna .
Hún snertir og blessar allt , sem í manni býr .
Mannvitið er vissulega endurskin hinna æðstu , fullkomnu vitsmuna .
En sú rás í manni , þótt ómetanleg sé , dugir ekki þegar um er að ræða persónuleg sambönd af viðkvæmasta og dýrmætasta tagi .
Vit þitt gæti kannski rýnt tunglið í bak og fyrir og í gegn .
Og ráðið margar gátur í eðli og fari sólar og jarðar .
En sams konar vit nægir þér ekki til þess að hugur þinn eða hjarta nái lífsnauðsynlegu sambandi við konuna þína eða manninn þinn .
Eða barnið þitt .
Þegar um er að ræða persónuleg , mannleg sambönd , slík sem varða mestu , hjónabönd , öll ástvinabönd , þá er sannarlega þörf á viti , skynsemi , aðgát og athugun .
Og vilja , góðum og glöggum vilja umfram allt .
En kærleikurinn er lífgjafinn , ástin er líftaugin .
Kærleikurinn einn tengir sál við sál að fullu .
Hann einn opnar í milli svo að hugir nái að mætast og tengjast og hjörtu að samstillast .
En engin ást lifir ef ekki er hlynnt að henni eða lögð rækt við hana vitandi vits .
Hún er brothætt eins og hvert annað fjöregg .
Það ský , sem skyggir fyrir og hylur þá sól , sem er Guð , þeir skuggar í mér og þér , sem dylja ljósið hans eða loka það úti , víkja ekki fyrir rökum og fortölum né formúlum .
Innar og dýpra í þér en allt , sem hugur fær gert sér grein fyrir , er lífsþörfin sjálf , lífsleitin , sem er ekkert annað en leit Guðs að þér , leit hins eilífa kærleika að elskuðu barni sínu .
Þessari leit og lífsþörf verður ekki svarað nema með einu móti : Með því að viðurkenna hana , beygja sig fyrir henni , játast undir þetta innsta og dýpsta leyndarmál í sjálfum sér og tilverunni : Ég er til af því að sá Guð er til , sem er skapandi elska .
Og hann hefur elskað mig til lífs .
Allt sem er til lýtur honum .
Minnst af því , sem til er , næ ég að skynja eða skilja .
En það sem ég næ að sjá og fæ að skilja er upplýst af ljósi hans Og yfir það , sem ég mæti og reyni og er mér erfitt og sárt , fellur sama ljós .
Leitandi , hjálpfús kærleiksvilji Guðs birtist eða opinberast ótvíræðast í því eilífa barni hans , sem gerðist mannsbarn .
Jesús Kristur kom til þess að leita og frelsa .
Það sagði hann .
Þrautaferill hans sýnir , hvernig Guð kærleikans stríðir við þá blindu og myrkvun , sem rís og berst gegn honum .
Við sjáum þar , að Guð lifir sjálfur alla þjáningu með sköpun sinni .
Og að hann læknar sjúkleik og þrautir hennar með því að taka allt inn á sig , synd , þraut og dauða , og umskapa það .
Já , upprisa Krists boðar það , að Guð er að umskapa alla tilveru , leysa hana frá öllu myrkri , gera alla hluti nýja .
Kristinn er sá , sem tekur þetta til sín , vill vakna við og inn í þessa morgunbirtu , vill koma til móts við sigrandi kærleiksvilja Guðs síns , njóta hans og þjóna honum meðan jarðlífið varir og síðan að eilífu .
Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
