Eftir Birgi Örn Steinarsson biggi@mbl.is BRASILÍSKI gítarsnillingurinn Thiago Trinsi , sem er búsettur á Akureyri , er kominn áfram í lokaumferð bresku keppninnar Guitar Idol þar sem menn leiða saman hesta sína í gítarfimi .
Útsláttarkeppnin er haldin árlega og stendur yfir í sex mánuði á netinu en endar á því að tólf gítarleikarar keppa um sigurlaunin á sviði í London .
" Þetta kom mér rosalega á óvart , " segir Thiago .
" Sérstaklega þar sem flestir komast í gegn á netkosningu , en ég fékk aðeins fjórtán atkvæði í forkeppninni .
Nú þarf ég virkilega á aðstoð Íslendinga að halda til að kjósa mig , því ég er sá eini sem keppir fyrir Íslands hönd þarna .
" Meistarataktar Þátttakendum ber að senda inn " webcam " -upptöku af sjálfum sér að spila sín eigin lög .
Gítarleikararnir komast svo áfram ýmist í gegnum netkosningu eða í vali dómnefndar .
Þúsundir keppenda senda inn myndskeið af sér árlega og var Thiago valinn í lokaumferðina af dómnefnd .
Hann er því meðal þeirra 120 gítarleikara er keppa um að komast á svið í London .
Komist hann í gegn verður hann að flytja lag sitt Kids en á síðu keppninnar guitaridol.tv má sjá hann flytja lagið og er óhætt að fullyrða að hann sýni meistaratakta .
" Ég fór í þessa keppni af því að mig langaði til þess að bjóða upp á eitthvað nýtt .
Ég er sá eini þarna sem spilar prógressíft fúsjón og ég er með nýstárlega aðferð sem ég nota þarna .
Þetta er tækifæri fyrir mig til þess að færa gítarheiminum eitthvað nýtt .
Af þessum tólf gítarleikurum velur dómnefnd fjóra í lokakeppnina en átta komast í gegn í netkosningu .
" Thiago kennir í Tónlistarskóla Ólafsfjarðar en auk þess tekur hann þátt í hinum ýmsu verkefnum .
Þar má nefna Queen-heiðrunarsveit þar sem Magni Ásgeirsson er í hlutverki Freddie Mercury og meðlimir Hvanndalsbræðra spila undir .
www.guitaridol.tv www.thiagotrinsi.com www.myspace.com / thiagotrinsi 