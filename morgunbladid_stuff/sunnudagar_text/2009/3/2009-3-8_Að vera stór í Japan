Eftir Ásgeir H. Ingólfsson asgeirhi@gmail.com ÞÚ ert blönk Hollywood-stjarna og umboðsmaðurinn þinn stingur upp á því að leika í eins og einni auglýsingu á meðan þú bíður eftir að næsta handrit detti inn um lúguna .
Þú veist sem er að við hverja auglýsingu minnkar trúverðugleiki þinn sem listamanns og segir því þvert nei , þú getir sko alveg notað almenningsfarrými flugvélanna aðeins lengur á meðan verstu blankheitin ganga yfir .
En þá kemur umboðsmaðurinn með aðra hugmynd : þú getur leikið í auglýsingu – í Japan .
Stór markaður og því góður peningur en enginn af vinum þínum í Hollywood horfir á japanskt sjónvarp og því stendur trúverðugleikinn eftir óhaggaður .
Connery að dreypa á viskíi Þangað til núna .
Á vefsíðunni japander.com er safnað saman auglýsingum sem vestrænar stjörnur hafa gert fyrir japanskt sjónvarp .
Þetta er langur listi , hér má sjá Arnold Schwarzenegger gæða sér á núðlum og japönskum bjór , Sean Connery auglýsa viskí , Andy Warhol auglýsa myndbandsspólur og Jodie Foster auglýsir japanskar snyrtivörur eins og önnur hver leikkona í Hollywood virðist gera – hinn helmingurinn auglýsir sjampó og Dennis Hopper auglýsir baðönd .
Menn leggja vissulega mismikið á sig í þessum auglýsingum .
Sumir mæta og segja eina setningu í mynd og taka svo næstu vél heim , en það gildir sem betur fer ekki um alla .
Quentin Tarantino á ágætis hasaratriði þar sem hann berst um fjarstýringuna í auglýsingu fyrir sjónvarpsfyrirtæki , Nicolas Cage situr við píanóið og syngur um japanska spilakassa og Ewan McGregor auglýsir enskukennslu með röð auglýsinga þar sem hann kennir Japönum að þakka fyrir sig , tjá ást sína og ákalla almættið á ensku .
Flestir tala ensku en sumir reyna sig þó við japönskuna og rangur framburður Brad Pitt á japönskunni varð svo vinsæll að japönsk ungmenni fóru um tíma að herma eftir framburði leikarans .
" Sell out " ekki til En flestar stjörnurnar fara þó afskaplega leynt með þessar auglýsingar og eru meira að segja með sérstök ákvæði í samningum sínum um að auglýsendurnir blaðri þessu ekki í vestræna fjölmiðla , jafn kjánalegt og slíkt ákvæði er nú á tímum netsins .
Mörgum Japönum þykir slíkt kyndugt og halda að þar búi einhver vanvirðing við Japan að baki – en ekki auglýsingar .
Það er ekkert orð í japönsku sambærilegt við það sem kaninn kallar " sell out , " þvert á móti þykir það merki um það að leikari hafi meikað það í Japan að fá að leika í auglýsingu .
En hefðin fyrir Hollywood-stjörnum í japönskum auglýsingum er löng og þeir Orson Welles , Alfred Hitchcock og Francis Ford Coppola auglýstu allir viskí í Japan á meðan Audrey Hepburn auglýsti snyrtivörur .
Stjörnurnar auglýsa ávallt japanskar vörur , sem þykir ljá þeim alþjóðlegan blæ , en innlendir leikarar auglýsa erlendar vörur .
Afskaplega lítið er þó enn um það að japanskir leikarar auglýsi vörur í bandarísku sjónvarpi , einhverra hluta vegna .
