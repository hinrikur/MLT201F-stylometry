Þegar þetta er ritað á laugardagsmorgni hafa tvær lykilályktanir verið samþykktar á landsfundi Sjálfstæðisflokksins sem stendur yfir í Laugardalshöll .
Annars vegar er ályktun um endurreisn atvinnulífsins sem byggð er á skýrslu endurreisnarnefndar flokksins og umræðum um hana .
Hins vegar er ályktun um Evrópumál .
Afsökunarbeiðni og uppgjör Í endurreisnarályktuninni hljóta menn að staldra við nokkra þætti .
Í fyrsta lagi er þar að finna afsökunarbeiðni Sjálfstæðisflokksins vegna bankahrunsins .
Þar stendur : " Sjálfstæðisflokkurinn var í ríkisstjórn og löngum í forystuhlutverki á þessum mikla uppgangstíma og þegar áfallið varð .
Af því leiðir að Sjálfstæðisflokkurinn ber óhjákvæmilega mikla ábyrgð á þeim mistökum sem gerð voru í landstjórninni og hefði verið hægt að komast hjá .
Sjálfstæðisflokkurinn axlar þessa ábyrgð og biðst afsökunar á því sem miður fór en hann átti að gera betur .
" Það má segja að andrúmsloftið í þjóðfélaginu gagnvart Sjálfstæðisflokknum sé með þeim hætti að auðmýkt sé eini kosturinn sem sjálfstæðismenn eiga í stöðunni en engu að síður er þetta ærlegri framkoma en hjá öðrum stjórnmálaflokkum sem hafa setið við völd undanfarin ár .
Hvers vegna hefur til að mynda ekki örlað á uppgjöri innan Framsóknarflokksins þrátt fyrir tólf ára stjórnarsetu flokksins í aðdraganda bankahrunsins ? Formaður Sjálfstæðisflokksins hefur beðizt afsökunar á að hafa átt þátt í að afhenda stórum fjárfestum ríkisbankana í stað þess að standa á stefnu flokksins um dreifða eignaraðild .
Hefur Framsóknarflokkurinn farið í sambærilegt uppgjör við sinn þátt í einkavæðingu bankanna ? Getur þessi skortur á uppgjöri við fortíðina átt sinn þátt í því að Framsókn nær sér ekki á strik í skoðanakönnunum þessa dagana ? Í öðru lagi er í endurreisnarályktuninni athyglisvert fyrirheit um siðvæðingu : " Sjálfstæðisflokkurinn mun í framtíðinni hafa forystu um að skapa nýja hefð í íslenskum stjórnmálum og axla pólitíska ábyrgð á mun víðtækari hátt en tíðkast hefur .
Sjálfstæðisflokkurinn mun líka starfrækja sérstaka siðanefnd sem fjallar um siðferðisleg álitamál vegna starfa kjörinna fulltrúa og annarra sem honum tengjast eftir því sem við á .
Siðanefndin mun hafa forgöngu um mótun innri siðareglna og framfylgja þeim .
Kjörnir fulltrúar flokksins munu ekki beita sér í bönkum og öðrum fjármálafyrirtækjum á vegum ríkisins til þess að hafa áhrif á afgreiðslu einstakra mála í þágu þriðja aðila .
" Hér er mörkuð athyglisverð stefna .
Í henni felst um leið ákveðin viðurkenning á því að hið pólitíska siðferði hafi ekki verið í lagi hingað til .
Með þessu sýnir Sjálfstæðisflokkurinn frumkvæði , sem forvitnilegt verður að sjá hvernig aðrir flokkar bregðast við .
Skattahækkunum hafnað Í þriðja lagi er í endurreisnarályktuninni ítrekuð stefna Sjálfstæðisflokksins um frjálsræði í efnahagsmálum .
Þar setur flokkurinn fram skýran valkost við stefnu núverandi ríkisstjórnarflokka .
Sjálfstæðismenn benda á " þá staðreynd að störfum á Íslandi verður ekki fjölgað með auknum sköttum heldur með því að íslensk fyrirtæki fjárfesti , auki umsvif sín og ráði fólk í vinnu .
Árangur næst með því að einstaklingar og fyrirtæki fái svigrúm og skilyrði til að láta til sín taka en ekki með ríkisrekstri , ríkisforsjá , höftum og óhóflegri skattheimtu .
" Mikill niðurskurður ríkisútgjalda stendur fyrir dyrum .
Sjálfstæðismenn benda á leið til að skapa meiri verðmæti fyrir minna fé með því að hugsa heilbrigðis- og menntamál upp á nýtt .
Sjálfstæðismenn vilja útvista verkefni og byggja upp sprotafyrirtæki , sem taka að sér verkefni í heilbrigðis- og menntamálum .
Hér er bent á leið til að slá tvær flugur í einu höggi ; nýta betur skattfé almennings sem rennur til velferðarmálanna og efla um leið atvinnusköpun í einkageiranum .
Einnig hér eru skilin skörp á milli sjálfstæðismanna og núverandi stjórnarflokka , sem virðast fremur hafa áhuga á gamaldags ríkisrekstri .
Svipaðar hugmyndir og er að finna innan Sjálfstæðisflokksins um einkaframtak í þágu almannaþjónustunnar eiga sér reyndar góða talsmenn innan Samfylkingarinnar , en spurningin er hvernig þeim reiðir af í samstarfi við Vinstrihreyfinguna – grænt framboð .
Stöðugleiki og nothæfur gjaldmiðill Í fjórða lagi gera sjálfstæðismenn tillögu um sérstakan stöðugleikasáttmála með aðild allra stjórnmálaflokka og helztu hagsmunasamtaka .
" Stöðugleikasáttmálinn felst í stefnumörkun og samstöðu um efnahagslegan stöðugleika þannig að verðbólga á Íslandi verði aldrei meira en einu prósentustigi hærri en á evrusvæðinu .
Hagstjórn , þ.m.t. stjórn ríkisfjármála , peningamála og aðrar aðgerðir taki mið af þörfinni fyrir slíkan stöðugleika og gjaldmiðil sem þolir frjálsa fjármagnsflutninga og önnur viðskipti , " segir í endurreisnarályktuninni .
Áherzlu sjálfstæðismanna á " gjaldmiðil sem þolir frjálsa fjármagnsflutninga og önnur viðskipti " fylgir eftirfarandi mat : " Þörf fyrir stöðugleika og samkeppnishæf starfsskilyrði fyrir atvinnulífið hefur verið leiðandi röksemd fyrir því að Íslendingar sæki um aðild að Evrópusambandinu og stefni að upptöku evru sem gjaldmiðils , þótt væntanlega yrði aðild að öðru leyti óhagstæð sjávarútvegi og landbúnaði auk annarra mikilvægra annmarka .
" Í skýrslu Evrópunefndar flokksins var núverandi gjaldmiðill Íslands , krónan , raunar sagður ónothæfur .
" Niðurstöður gjaldmiðilshópsins voru skýrar hvað varðar óhagkvæmni þess að reka sjálfstæða peningamálastefnu í svo litlu og fámennu hagkerfi , " segir í skýrslunni .
" Ísland væri með öðrum orðum mjög óhagkvæmt gjaldmiðilssvæði sem ætti litla möguleika á að spjara sig í opnu nútímaumhverfi frjálsra fjármagnsflutninga .
Við þessar aðstæður væru stjórntæki íslensks seðlabanka bitlítil og fjármálastöðugleiki lítill .
Ólíðandi væri fyrir þjóðina til lengdar að búa við miklar gengissveiflur undanfarinna ára .
Þessar sveiflur gera einstaklingum og fyrirtækjum erfitt fyrir í allri áætlanagerð og skipulagningu framtíðar .
Þessu hefur fylgt mikil verðbólga og mjög háir vextir sem gera heimilum og fyrirtækjum óhemju erfitt fyrir .
" Í skýrslu endurreisnarnefndarinnar er að finna svipaða greiningu ; krónan er sögð rúin trausti á alþjóðlegum gjaldeyrismarkaði en bent á jákvæð áhrif þess að sækja um aðild að ESB og stefna að þátttöku í myntbandalagi Evrópu .
Í sjálfri ályktuninni um Evrópumál segir : " Endurnýjað hagsmunamat hefur ekki leitt til grundvallarbreytinga á afstöðu Sjálfstæðisflokksins .
Kostir aðildar tengjast helst gjaldmiðilsmálum og ljóst að ýmis álitamál verða aðeins skýrð í viðræðum , hvort sem þær snúast um gjaldmiðilinn eða aðild .
Sterk lýðræðisleg rök mæla engu að síður með því að þjóðin fái að skera úr um svo stórt og umdeilt mál og að það sé ekki eingöngu á forræði stjórnmálaflokkanna .
" Þar er stefna flokksins um yfirráð Íslands yfir auðlindum sínum undirstrikuð og lagt til að komist Alþingi eða ríkisstjórn að þeirri niðurstöðu að sækja beri um aðild að ESB , skuli fara fram þjóðaratkvæðagreiðsla um þá ákvörðun , á grundvelli skilgreindra markmiða og samningskrafna .
Breytt landslag Þegar allt þetta er lagt saman er erfitt að finna þeirri túlkun stað , sem komið hefur fram bæði innan og utan Sjálfstæðisflokksins , að hagsmunamat flokksins og stefna hans í Evrópumálum sé óbreytt .
Sjálfstæðismenn gera sér klárlega grein fyrir ókostum krónunnar og kostum evrunnar .
Þeir viðurkenna líka að aðildarviðræður þurfi til að það liggi ljóst fyrir hvaða kostir standa Íslandi til boða við aðild að ESB .
Þar með er hafnað þeirri skoðun að hægt sé að afskrifa ESB-aðild fyrirfram eða að aðildarviðræður séu í rauninni bara " krossapróf " eins og haldið hefur verið fram .
Eftir landsfundi þriggja flokka undanfarnar vikur , Framsóknarflokksins , Vinstri grænna og Sjálfstæðisflokksins , er landslagið í Evrópumálum talsvert breytt .
Framsóknarflokkurinn samþykkti á sínum landsfundi að ganga skyldi til aðildarviðræðna við Evrópusambandið .
Þau skilyrði , sem framsóknarmenn telja upp fyrir aðild , eru raunar svo ströng að vafasamt verður að telja að nokkur samningur næðist ef halda ætti þeim öllum til haga .
En meginstefnan liggur fyrir ; Framsóknarflokkurinn vill sækja um aðild .
Evrópumálaályktun landsfundar Vinstri grænna var afar óljóst orðuð og opin fyrir túlkun .
Flokkurinn telur eftir sem áður að hagsmunum Íslands sé bezt borgið utan ESB .
Hann útilokar hins vegar ekki að sótt verði um aðild : " Landsfundur VG leggur áherslu á að aðild Íslands að ESB eigi að leiða til lykta í þjóðaratkvæðagreiðslu .
" Hvort þetta þýðir að leggja eigi aðildarumsókn í þjóðaratkvæði , eins og sjálfstæðismenn vilja , eða hvort greiða eigi atkvæði um aðildarsamning , er ekki skýrt .
Jóhanna Sigurðardóttir forsætisráðherra segir í samtali við Fréttablaðið í dag , laugardag , að VG hafi opnað nægilega mikið á ESB til að ásættanleg niðurstaða náist .
" Við vonumst til þess að hægt verði að sækja fljótlega um aðild að ESB .
Ef sama ríkisstjórn verður eftir kosningar þá vona ég að Vinstri græn hafi sýnt þá opnun á sínum landsfundi um síðustu helgi að við getum unnið úr því saman þannig að sem fyrst verði farið í aðild að ESB .
Vinstri græn tala um að útkljá málið í þjóðaratkvæðagreiðslu og það er akkúrat það sem við viljum , " segir Jóhanna í Fréttablaðinu .
Ýmislegt bendir því til þess að mun breiðari pólitísk samstaða geti náðst um það en áður að fara í aðildarviðræður við ESB , að undangenginni þjóðaratkvæðagreiðslu um aðildarumsókn .
Það er lýðræðisleg leið sem tekur málið úr farvegi flokkakerfisins og bjargar flokkum á borð við VG og Sjálfstæðisflokkinn út úr erfiðum innri deilum um málið .
Tvöföld þjóðaratkvæðagreiðsla gerir hins vegar samningsstöðu Íslands erfiðari , eins og Morgunblaðið hefur áður bent á .
Það breytir ekki því að rétt er að láta á þessa leið reyna .
Í könnunum Gallup hefur stuðningur almennings við að farið verði í aðildarviðræður við ESB farið vaxandi .
Í febrúar sögðust 64% hlynnt aðildarviðræðum , þótt miklu færri , eða um 40% , segðust beinlínis hlynntir aðild að ESB .
Þetta bendir til að þjóðin vilji fá að vita hvaða kostir standa til boða áður en hún gerir upp hug sinn .
Eins og landsfundur Sjálfstæðisflokksins ályktaði skýrist það ekki nema í aðildarviðræðum .
