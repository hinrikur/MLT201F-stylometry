Það kemur ekkert sérstaklega á óvart að húsfyllir hafi verið á kynningarfundi Jóns Geralds Sullenberger í vikunni , þegar hann kynnti áform sín um opnun lágverðsverzlunarinnar Smartkaupa .
Í frétt hér í Morgunblaðinu á föstudag greindi Jón Gerald frá því að hann reiknaði fastlega með því að halda áfram með þessi áform sín en endanleg niðurstaða fengist nú eftir helgi þegar fyrir lægi hverjir vildu vera með í fjármögnun verzlunarinnar .
Þótt lausafé sé hvarvetna af mjög skornum skammti er ekki ólíklegt að Jóni Gerald takist ætlunarverk sitt .
Eftir bankahrun er allt annað andrúmsloft í þjóðfélaginu en var meðan allt lék í lyndi .
Fólk hagar innkaupum sínum á annan hátt en það gerði .
Það á við um heimilisinnkaup sem önnur innkaup .
Nú gera þeir sem verzla ekki miklar kröfur til þess að verzlunin sem þeir kaupa inn í sé í glæsilegu húsnæði .
Allir virðast , ef marka má fréttir af innkaupavenjum fólks í dag , vilja fá vöruna sem keypt er á sem allra lægstu verði .
Það er ósköp skiljanleg krafa í því árferði sem nú ríkir .
Bandaríska hugmyndafræðin um lágverðsverzlanir á borð við Aldi og Costco , þar sem verzlanirnar eru í raun stór vöruhús þar sem varan stendur á brettum og lítið er lagt upp úr ytri umgjörð , hefði líklega ekki átt upp á pallborðið hjá íslenzkum neytendum fyrir bankahrun .
En nú er öldin önnur og því má segja sem svo að Jón Gerald Sullenberger hafi valið tímann vel til þess að taka þátt í samkeppninni um íslenzka neytendur .
