Það er merkilegt að ræða við stuðningsmenn ólíkra stjórnmálaflokka þessa dagana , því flestir virðast sammála um það , að hér sé alvarlegur skortur á stjórnmálaforingja , leiðtoga , sem hafi sýn , sannfæringarkraft og útgeislun .
Leiðtoga sem geti blásið þjóðinni baráttukrafti í brjóst og rifið hana upp á rassgatinu og fengið hana til að fylgja sér í gegnum þykkt og þunnt og þar með þann efnahagslega öldudal sem við nú erum í .
Þessar raddir eru háværar í Sjálfstæðisflokknum , þar sem staðan er sú að Geir H. Haarde , formaður Sjálfstæðisflokksins er beinlínis hættur sem formaður , án þess að vera hættur og enginn hefur tekið að sér leiðtogahlutverkið í flokknum og mun ekki gera fyrr en formannskjör hefur farið fram á landsfundi .
Líklegast kemur það í hlut Bjarna Benediktssonar að taka við leiðtogahlutverkinu í Sjálfstæðisflokknum , en hann er óskrifað blað sem foringi , svo tíminn verður bara að leiða í ljós , hvernig og hvort honum tekst að berja kjark í fólk og blása því baráttuanda í brjóst .
Raddirnar eru jafnháværar í Samfylkingunni .
Ingibjörg Sólrún Gísladóttir hefur verið þokkalega sterkur formaður Samfylkingarinnar , en ekkert meira en það .
Hún átti glæstan feril sem borgarstjóri R-listans , rétt eins og forveri hennar á borgarstjórastól , Davíð Oddsson .
Bæði þóttu góðir borgarstjórar og leiðtogar .
En Ingibjörg Sólrún hefur ekki sýnt sig í því að vera leiðtogi sem rífur fólk með sér , eftir að hún hóf þátttöku á ný í pólitík á landsvísu , gagnstætt því sem var um Davíð Oddsson , sem átti óumdeilanlega nokkuð mörg góð ár á toppnum , bæði sem formaður Sjálfstæðisflokksins og forsætisráðherra , þótt vissulega væri hann aldrei óumdeildur .
Þótt samfylkingarfólk nauði nú daginn inn og daginn út í Jóhönnu Sigurðardóttur um að gefa kost á sér í formennsku í flokknum , þá ber ekki að líta þannig á , að samfylkingarfólk líti á Jóhönnu sem leiðtoga sinn í pólitískum skilningi .
Hún er vinsælasti stjórnmálamaður landsins , hverju svo sem það sætir , og nýtur mests trausts .
Það hyggst Samfylkingin nýta sér .
En hún er bara málamiðlun innan flokksins , því ef hún verður ekki formaður , þá verður Samfylkingin margklofinn flokkur í kjölfar landsfundar og hvaða flokkur vill velja sér slíkt hlutskipti í aðdraganda alþingiskosninga ? Jóhanna kemur ekki fram sem leiðtogi og hún talar ekki eins og foringi .
Hún horfir sjaldnast í augu viðmælenda sinna , heldur oftast í gaupnir sér .
Það er ekki traustvekjandi .
Það er enginn innblástur í orðum Jóhönnu .
Hún tók að sér erfitt , jafnvel óvinnandi verkefni og ber þess merki að starf forsætisráðherra er þegar farið að lýja hana verulega , eftir aðeins örfáar vikur í djobbinu .
Það er helst að Vinstri græn kvarti ekki undan leiðtogaleysi , en þó er alveg ljóst að þar á bæ , eins og annars staðar , finnst fólki sem Steingrímur J. Sigfússon , formaður Vinstri grænna , hafi verið miklu öflugri leiðtogi Vinstri grænna og foringi meðan flokkurinn var í stjórnarandstöðu , heldur en hann er sem fjármála- , landbúnaðar- og sjávarútvegsráðherra .
Hann er eiginlega eins og umskiptingur , rólegur , yfirvegaður og allt að því óöruggur í fasi .
Stóryrði og gífuryrði eru horfin úr hans daglega orðaforða , ólíkt því sem var þegar mælskusnillingurinn í stjórnarandstöðu stóð í ræðustól á Alþingi , steytti hnefa á lofti , og hreif áheyrendur og áhorfendur með sér , hvort sem þeir voru svo sammála honum í hjarta sér eða ekki .
Það er kannski engin eftirsjá að stór- og gífuryrðum Skalla-Gríms , en það er vissulega eftirsjá að sjálfsöryggi hans , mælsku og sannfæringarkrafti .
Skalla-Grímur er hættur að hrífa fólk með sér , einmitt nú , þegar þörfin er mest .
Menn ræða ekkert hvort einhver umræða sé í Frjálslynda flokknum um forystu eða forystuleysi .
Það heyrast yfir höfuð engar raddir frá Frjálslyndum lengur .
Það ríkir bara status quo í Frjálslynda flokknum , nema hvað hann hefur skroppið mjög hraustlega saman og er við það að þurrkast út , samkvæmt skoðanakönnunum .
Framsókn á líka við sína forystukrísu að etja .
Formaðurinn er utan þings og heldur valda- og áhrifalítill .
Hann er ekki beinlínis að blása framsóknarmönnum eða landsmönnum yfirleitt baráttuþreki í brjóst .
Virðist nokkuð sáttur , þegar hann nær því að vera í fréttatímum og spjallþáttum öðru hvoru .
Davíð Oddsson , fyrrverandi seðlabankastjóri , forsætisráðherra , utanríkisráðherra og formaður Sjálfstæðisflokksins og borgarstjóri á undan öllu hinu ræddi þetta lítillega í frægu Kastljósi rétt áður en Jóhanna Sigurðardóttir og hennar lið náðu loks að koma honum út úr Seðlabankanum .
Davíð benti á að Bandaríkjamenn hefðu Barack Obama , leiðtogann sem talaði kjark í þjóð sína .
Hér væri enginn að tala kjark í þjóðina .
Þarna hitti Davíð naglann á höfuðið .
Það er enginn að tala kjark í þjóðina .
Klisjurnar um að slá skjaldborg um heimilin í landinu , að koma hjólum atvinnulífsins í gang á nýjan leik og að endurreisa íslenska bankakerfið eru útjaskaðar , merkingarlausar og koma úr munni ráðherranna , án þess að sannfæringarkraftur og staðföst trú á að svo geti orðið fylgi .
Hér á Íslandi er þörfin á foringja orðin hrópandi .
Þjóðin lýsir eftir leiðtoga ! agnes@mbl.is 