4. mars 1979 : " Stjórnarkreppa , sem staðið hefur á níunda mánuð þýðir , að engar meiri háttar ákvarðanir hafa verið teknar á þessu tímabili í málefnum lands og þjóðar , þótt níu ráðherrar sitji að vísu í ráðuneytunum .
Þetta er orðið svo langt tímabil , sem landið hefur verið stjórnlaust , að það hefur óhjákvæmilega lamandi áhrif á allt stjórnkerfið .
Þótt þjóðin hafi vissulega haft nokkra skemmtan af því að fylgjast með tiltektum flokkanna þriggja meðan þessi stjórnarkreppa hefur staðið , er þetta óneitanlega orðið býsna dýrt spaug .
Mál er að linni .
Þátttakendur sjálfir hljóta að vera orðnir leiðir á þessum leik .
" 5. mars 1989 : " Það er alveg nauðsynlegt , að þjóðin öll geri sér grein fyrir því , að það er enginn grundvöllur fyrir kjarabótum um þessar mundir .
Við stöndum frammi fyrir umtalsverðum samdrætti í efnahags- og atvinnumálum .
Út af fyrir sig er ekki ástæða til að harma það , að dregið hefur úr þeirri spennu , sem ríkti hér á árinu 1987 og framan af ári 1988 .
Hins vegar má samdrátturinn ekki verða svo mikill , að atvinnuleysi nái að festa rætur .
Nú sem fyrr hlýtur það að vera höfuðatriði að tryggja fulla atvinnu .
Ráðherrar hafa gefið í skyn , að þeir væru til viðræðu um einhverja félagsmálapakka .
Menn mega ekki gleyma því , að þeir kosta líka peninga .
Ef farið verður út á þá braut að semja um hliðaraðgerðir , sem eigi að koma launþegum til góða kostar það fjárútlát úr ríkissjóði .
Þeir peningar eru ekki til .
Þrátt fyrir stórfellda nýja skattheimtu verður ríkissjóður rekinn með verulegum halla á þessu ári , hvað svo sem áætlanir fjármálaráðherra segja .
Við höfum nú orðið töluverða reynslu af áætlanagerð hins opinbera .
Aukinn hallarekstur ríkissjóðs vegna félagsmálapakka þýðir aukna lánsfjárþörf ríkissjóðs , sem aftur leiðir til hækkunar vaxta .
" 