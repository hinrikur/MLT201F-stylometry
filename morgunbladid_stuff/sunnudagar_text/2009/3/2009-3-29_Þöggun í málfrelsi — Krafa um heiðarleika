Að undanförnu höfum við orðið vör við höft og hindranir af ýmsu tagi .
Til dæmis kvarta margir sáran undan gjaldeyrishöftunum .
Í umróti síðustu mánaða er þó eitt haft sem hefur rofnað hjá fjölda fólks .
Það er tunguhaftið .
Í kreppunni vöknum við til vitundar um mikilvægi málfrelsis – formlegs og óformlegs til að tjá hugmyndir , hugsjónir og gagnrýni .
Þúsundir hafa tjáð sig í mótmælum , á fundum og með blaðaskrifum .
Mikilvægt er að þessi skoðanaskipti haldi áfram og verði ríkulegur þáttur í samfélagi okkar .
Það er grundvallaratriði farsællar þróunar að fólk haldi áfram að tjá sig og hafi til þess margvíslega möguleika .
Þessi kraftmikla tjáning er mikil breyting frá því sem var á útrásartímanum .
Þá var ákveðið frelsi lofsungið , frelsi viðskipta og markaðar sem birtist í óheftu flæði fjármagns frá þjóðinni til hinna fáu .
Gagnrýni var aftur á móti ekki alls staðar velkomin .
Almenn skoðanaskipti voru ekki nægilega ríkuleg .
Opinberri umræðu var stýrt af valdamiklum en oft ósýnilegum aðilum .
Ákveðin pólitísk átakamál voru " ekki á dagskrá " .
Ekki var tekið mark á sjálfsögðum varnaðarorðum .
Í öllu frelsinu ríkti í raun og veru ekki frelsi .
Hornsteinn lýðræðissamfélags Málfrelsi er frelsi manns til að tjá skoðanir sínar í orðum eða verkum , í ræðu , riti , myndlist , með ýmiss konar táknrænum gjörningum eða á annan hátt .
Málfrelsi er einn af hornsteinum lýðræðissamfélags og er lykilatriði í Mannréttindasáttmála Evrópu og Mannréttindayfirlýsingu Sameinuðu þjóðanna en í 19. grein hennar segir svo : " Allir skulu frjálsir skoðana sinna og að því að láta þær í ljós .
Felur sá réttur í sér frelsi til að hafa skoðanir óáreittur og að leita , taka við og miðla upplýsingum og hugmyndum með hverjum hætti sem vera skal og án tillits til landamæra .
" Tjáningarfrelsi eru ætíð settar skorður og í lýðræðisríkjum eru þær oftast hugsaðar til verndar einstaklingum eða minnihlutahópum .
Fyrst og fremst er um að ræða bann við hatursáróðri í garð þjóðfélagshópa vegna uppruna , litarháttar , trúar eða af öðrum sambærilegum ástæðum .
Í mörgum löndum Evrópu er til dæmis refsivert að afneita helförinni .
Þá er meiðyrðalöggjöf við lýði meðal annars hér á landi sem setur málfrelsi vissar skorður .
Víða liggur líka bann við því að hæðast að trúarbrögðum eða öðru sem fólki er heilagt .
Flestir eru á því að málfrelsi verði að setja slíkar hömlur en menn greinir á um hvar draga skuli mörkin .
Átök um hvað megi í þessu efni eru jafngömul þekktri sögu okkar .
Sókrates hélt fram málfrelsi og benti á að valdið væri ekki rétturinn .
Hann hafnaði þar með gagnrýnislausri hlýðni við lög og þjónkun við hinn sterka og volduga .
Jesús Kristur var talinn vanvirða guðstrú með orðum sínum og athæfi .
Hann hikaði ekki við að ganga gegn valdi sem hefti og kúgaði fólk .
Hann frelsaði fólk undan ósýnilegu þöggunarvaldi síns tíma .
Þar sem hann var fengu raddir fólks að hljóma .
Þöggun Tæpast er það samfélag til þar sem þeir sem tjá sig opinskátt um það sem kemur valdhöfum illa gjalda ekki fyrir .
Gagnrýnin tjáning getur til dæmis skert möguleika fólks til starfs en einnig eðlilegan framgang fólks í starfi .
Af þeim sökum er nauðsynlegt að samfélagið sé opið og gagnsætt sem og að ráðningar í störf séu faglegar .
Heilbrigðu samfélagi er nauðsyn á að tryggja að hinn veiki geti gagnrýnt hinn sterka , hinn valdalausi hinn valdamikla án þess að þurfa að óttast um hag sinn og sinna .
Í flestum samfélögum gætir bælingar á frjálsri tjáningu sem komið getur fram í sjálfsritskoðun einstaklinga eða því að utanaðkomandi aðilar gefa þeim merki um að gæta sín , hugsa sig um , þegja .
Slíkt kallast þöggun .
Þöggun er ekki aðeins bæling heldur einnig frelsisskerðing og kúgun .
Í henni felst að einstaklingar fá ekki notið stjórnarskrárbundins tjáningarfrelsis síns sem er grundvallarþáttur mannréttinda .
Á útrásartímanum varð þöggun hluti af daglegum veruleika .
Sjónarmið sem brutu í bága við heimsmynd hagvaxtar og neyslu voru bæld .
Vald þöggunarinnar smitaðist einnig um stofnanir samfélagsins – jafnvel þær sem leita eiga sannleikans , afhjúpa ranglæti , veita aðhald og leggja grunn að frelsi , verja það , efla og viðhalda .
Má þar nefna menntakerfið , réttarkerfið og fjölmiðla .
Kirkjan er þar heldur ekki undanskilin .
Ranglæti þöggunarinnar verður að afhjúpa og vinna gegn því .
Mikilvægt er að muna að þjóðfélag þöggunar verður þjóðfélag spillingar .
Þjóðfélag spillingar viðheldur þöggun og finnur upp reglur sem koma í veg fyrir gagnsæi .
Róttækara uppgjör Eitt af mikilvægustu hlutverkum okkar á þeim umbrotatímum sem þjóð okkar lifir er að verja tjáningarfrelsi og nýta það til góðs .
Við eigum að beita frelsi okkar gegn valdinu svo vitnað sé til Sókratesar en virða tilfinningar annarra ekki síst þeirra sem teljast minnimáttar .
Til þess að íslenskt samfélag komist á réttan kjöl þarf róttækara uppgjör en við höfum séð hingað til .
Virkt tjáningarfrelsi er lykilatriði í því sambandi .
Krafan um heiðarleika er orðin svo sterk að spillingaröfl geta ekki lengur athafnað sig í friði og ró .
Spurningin er bara hve mikið þau skemma út frá sér áður en þau verða endanlega rekin út úr helgidóminum .
Við verðum að tryggja gagnsæi og upplýsta umræðu um þann vanda sem við glímum við .
Ljósið sem lýsir okkur fram á veginn þarf þó fyrst að ná inn í öll skúmaskot .
Við verðum að geta treyst því að umræðan haldi áfram þangað til því marki er náð .
Anna Sigríður Pálsdóttir Arnfríður Guðmundsdóttir Baldur Kristjánsson Hjalti Hugason Pétur Pétursson Sigrún Óskarsdóttir Sigurður Árni Þórðarson Sólveig Anna Bóasdóttir Höfundar eru guðfræðingar 