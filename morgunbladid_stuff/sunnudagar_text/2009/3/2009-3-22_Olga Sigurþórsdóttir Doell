Olga Sigurþórsdóttir Doell fæddist á Seyðisfirði 25. febrúar 1933 .
Hún lést í Ástralíu 4. mars sl. Foreldrar hennar voru Sigurjón Ingvarsson verkamaður , f. 29. október 1889 , d. 22. ágúst 1970 , og Sigríður Jónsdóttir , f. 16. maí 1912 , d. 30. september 1971 .
Stjúpi Olgu var Sigsteinn Þórðarson innheimtumaður , f. 30. september 1902 , d. 21. janúar 1988 .
Útför Olgu fór fram í Perth í Vestur-Ástralíu 13. mars sl. Hún var jarðsett í Karakatta-kirkjugarði í Perth , við hlið Kristins Hermanníussonar , fyrrverandi eiginmanns síns .
Ég kynntist Olgu árið 1967 er við Magnús vorum að byrja að hugleiða flutning til Vestur-Ástralíu .
Ég fékk heimilisfang þeirra Kidda , sem þá voru búsett þar syðra , og skrifaði og bað um upplýsingar um Ástralíu , fékk góð svör um lífið þar og atvinnu .
Okkar bréfaskriftir fóru fram í a.m.k. hálft ár og vorum við Olga þá orðnar talsvert kunnugar er við gengum á land í Fremantle 21. mars 1968 .
Olga var alltaf boðin og búin að veita mér aðstoð í bankamálum og verslunum þarna í byrjun , meðan ég var að ná tökum á enskunni .
Fór líka með okkur að skoða hús og þess háttar .
Eins var hún mér og börnunum til aðstoða er þau innrituðust í skóla .
Öll þessi aðstoð var ómetanleg og verð ég ævilangt þakklát fyrir það allt .
Það var mikill samgangur í fyrstu milli heimilanna og leiddi til náinna kynna barnanna .
Sigurþór , sonur fyrsta mannsins hennar Olgu , var að mig minnir 16 ára , fallegur piltur , og Unnur mín 14 ára .
Þeirra kynni leiddu til hjónabands sem blessast vel til þessa dags með þrjú yndisleg börn , þau Kristinn , Olga og Anna Kristín .
Tryggvi albróðir Sigurþórs var 12 ára þegar við komum og var góður vinnur Hilmars sona míns .
Ári eftir komu okkar til Ástralíu fæddist Jón Erik sonur Olgu og Kristins .
Olga var dagfarsprúð rólynd kona sem lagði aldrei neinum illt til að fyrrabragði .
Hún hafði yndi af að vera í góðum félagskap og naut þess að fara út að dansa , var þá hrókur alls fagnaðar þau Kiddi virtust afar samhent og harmaði hún hann mjög er hann lést eftir erfið veikindi og Jón Erik aðeins 4 ára .
Fyrsta samkoma Íslendinga 17. júní 1968 var heima hjá þeim , fámennt en góðmennt .
Eftir lát Kristins barst bréf frá Richard Doell sem þau höfðu áður kynnst á Íslandi .
Dick , nú ekkjumaður , var að hugleiða að hætta vinnu hjá NASA og flytja til Ástralíu .
Olga svaraði og það leiddi til þess að þau skrifuðust á um nokkurn tíma , eins og gerist í bestu skáldsögum voru þau gift innan nokkra mánaða .
Dick lést eftir 10 ára hamingjusama sambúð , hann var ljúfmenni og reyndist Olgu og Jóni vel .
Eftir lát Dicks fór Olga á nokkra ára bili til Íslands og leysti af á Talsambandinu þar sem hún hafði áður unnið , frá 1. apríl 1961 til 1. mars 1967 , er hún flutti til Ástralíu .
Hún naut þess að hitta gamla vinnufélaga og kynnast nýjum , hún var vinsæl og vel liðin fyrr og síðar .
Á síðari árum var Olga í sambúð með Odd Fraarud , sem áður hafði verið í rekstri með Kristni .
Við Sigga sendum aðstandendum innilegar samúðarkveðjur .
Kristín Helgadóttir .
