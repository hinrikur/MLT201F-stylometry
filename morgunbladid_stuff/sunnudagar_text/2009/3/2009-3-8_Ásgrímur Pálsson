Ásgrímur Pálsson fæddist í Engidal í Bárðdælahreppi , S-Þing .
20. október 1934 .
Hann lést á Landspítala - háskólasjúkrahúsi , Landakoti , laugardaginn 21. febrúar sl. og fór útför hans fram frá Fossvogskirkju 6. mars .
Kveðja frá MA-stúdentum 1959 Það var glaðbeittur hópur nýstúdenta sem kvaddi Menntaskólann á Akureyri 17. júní 1959 .
Lífið var ungt , framtíðin beið okkar , óráðin og full fyrirheita , enginn hugsaði mjög langt , hin líðandi stund var dýr .
Gaudeamus igitur .
Við vorum sextíu og sjö og létum hrollkalt hretið og snjóinn á Eyrarlandstúninu ekki spilla gleði okkar .
Þegar við hófum nám í MA haustið 1955 , var Ásgrímur í hópi nýnema , nokkru eldri en við flest hin , þá þegar þroskaður og ábyrgur .
Hann var mikill námsmaður , fékk ágætiseinkunn á stúdentsprófi , enda stundaði hann námið vel frá fyrsta degi .
Hann var þátttakandi í gleði okkar og þeim ærslum , sem einkenna þennan aldur , hélt sig þó ætíð dálítið til hlés , stóð brosandi á hliðarlínunni .
Að loknu stúdentsprófinu lagði Ásgrímur stund á ensku , dönsku og bókasafnsfræði við Háskóla Íslands .
Hann lauk BA-prófi í tveim fyrrnefndu greinunum ásamt uppeldis- og kennslufræði á aðeins þrem árum .
Þá tóku starfsárin við .
Hann fékkst við kennslu og skólastjórnun í áratugi og meðfram fullu starfi stundaði hann handrita- og prófarkalestur .
Vinnudagur hans var því oft ærið langur og öll þessi störf voru unnin af þeirri samviskusemi , sem hafði einkennt hann frá okkar fyrstu kynnum .
Þá hafði hann einnig tíma til að reisa einbýlishús handa fjölskyldunni og vinna þar flest þau verk sjálfur , sem ekki kröfðust sérþekkingar .
Árið 1962 kvæntist hann bekkjarsystur okkar , henni Guðrúnu Svövu , og varaði farsæl sambúð þeirra í tæpa hálfa öld .
Það hallaðist í engu á með þeim hjónum , svo við bekkjarsystkinin greindum sjaldnast milli þeirra , sögðum einfaldlega Ásgrímur og Svava , þegar um þau var rætt .
Uppeldi einkasonarins , Bjarna , sem ungur fór til náms í dýralækningum í Ástralíu og hefur starfað þar síðan , heimilið og fallegur garðurinn , allt var það náið samvinnuverkefni þeirra .
Hin síðari árin hrakaði heilsu Ásgríms ; ólæknandi sjúkdómur tók völdin .
Eitt það fyrsta , sem við sáum , var að honum var æ meir varnað máls .
Hins vegar var hugurinn með og bros læddist fram á varir hans þegar rifjaðar voru upp endurminningar frá menntaskólaárunum .
Ásgrímur og Svava sóttu árleg bekkjarkvöld okkar og tóku þátt í þeim eins og heilsa hans leyfði .
Á síðastliðnu sumri komu þau , Ásgrímur og Svava , til Akureyrar og stöldruðu við stund úr degi hjá okkur .
Við ókum fram hjá gamla skólanum okkar og það gaf Ásgrími nokkur minningaleiftur og dálitla gleði í augun .
Við ætluðum að hittast í vor , á fimmtíu ára afmælinu .
Undir miðjan síðasta mánuð veiktist hann alvarlega og var lagður á sjúkrahús , sviptur meðvitund .
Guðrún Svava sat hjá honum dag og nótt uns yfir lauk .
Annað hefði hún ekki viljað .
" Ég hef átt svo gott líf með honum Ásgrími , " sagði hún fyrr í vetur .
Nú þegar hafa tólf af bekkjarfélögum okkar fallið frá og er þeirra sárt saknað .
Nos habebit humus .
Við sendum Guðrúnu Svövu , Bjarna og fjölskyldu hans , systkinum Ásgríms og öðrum ættingjum okkar innilegustu samúðarkveðjur .
Ásgrímur Pálsson var góður drengur ; fari hann í friði .
Fyrir hönd MA-stúdenta 1959 .
Bernharð Haraldsson .
Ásgrímur Pálsson , vinur og félagi frá unglingsárum , er nú allur , langri baráttu við miskunnarlausan sjúkdóm er lokið .
Hugurinn reikar til haustsins 1955 þegar hópur ungs fólks settist í 3. bekk Menntaskólans á Akureyri og hóf fjögurra vetra skólavist saman .
Flestir bjuggu í heimavist skólans þar sem samvistir við góða og trausta félaga voru ómetanlegar fyrir þroska okkar .
Þessi fjögur ár í heimavistinni þróuðust og styrktu sérstök og órjúfanleg bönd samkenndar og vináttu okkar bekkjarfélaganna sem halda enn vel hópinn .
Ásgrímur bar strax við fyrstu kynni með sér yfirbragð hins þroskaða og yfirvegaða manns .
Hann var skarpgreindur og vinnusamur í námi svo með afbrigðum var , hæggerður í lund og fremur hlédrægur meðal ókunnugra en glaðsinna og skrafhreifinn í góðra vina hópi .
Ásgrímur var vandaður mjög til orðs og æðis , samviskusamur og traustur og ávann sér fljótt virðingu og vináttu bekkjarsystkina sinna , lærifeðra og annarra sem kynntust honum .
Ásgrímur bjó í gömlu heimavistinni alla sína skólatíð í MA .
Í fjórða bekk fór hann í máladeildina og því vorum við Ásgrímur aldrei saman í bekkjardeild þar sem ég fór í stærðfræðideildina .
Deildaskiptingin breytti í raun engu þar sem árgangurinn okkar hélt mjög náið og vel saman og hefur gert alla tíð .
Við vorum " stórhríðarstúdentarnir " sem útskrifuðust frá MA 17. júní 1959 en þá féllu öll útihátíðahöld niður á Akureyri .
Eftir útskriftina hélt hver sína leið en um haustið lágu leiðir okkar Ásgríms saman á ný , þegar við hófum nám í Háskólanum og þar bundu þau Ásgrímur og Guðrún Svava bekkjarsystir okkar úr MA sín traustu tryggðabönd .
Við Ásgrímur vorum næstu árin á svipuðum brautum í lífsbaráttunni .
Við byrjuðum báðir snemma að kenna í framhaldsskólum í Reykjavík til þess að vinna fyrir okkur og fjölskyldum okkar og horfðum vonglaðir til framtíðarinnar .
Fljótlega var ég ásamt fleirum kominn á kaf í húsbyggingu og ekki var að sökum að spyrja , að ég dró þau Ásgrím og Guðrúnu Svövu inn í hópinn .
Vorið 1965 fluttum við inn í íbúðirnar okkar sem voru hlið við hlið á 7. hæð í Ljósheimum .
Bjarni , einkasonur þeirra hjónanna , fékk góðar gáfur í vöggugjöf frá foreldrum sínum en hann var jafnaldri og leikfélagi Friðriks sonar okkar .
Betri nágrannar og traustari vinir voru vandfundnir og á árunum í Ljósheimablokkinni knýttum við Sjöfn enn sterkar vinaböndin við þau Guðrúnu Svövu og Ásgrím , vinaböndin sem alltaf hafa haldið .
Félagarnir frá MA hafa haft þann sið að hittast árlega og gleðjast saman og aldrei hefur Guðrúnu Svövu og Ásgrím vantað í hópinn .
Þegar hugur gömlu félaganna úr MA leitar til baka þá eru þau Guðrún Svava og Ásgrímur alltaf nefnd í sömu setningunni en milli þeirra varð ekki skilið .
Ljúfara og traustara samband hjóna er fágætt .
Ljúfmennskan , gagnkvæmt traust og jafnvægi hugans var þeim svo eðlilegt og sjálfsagt .
Þegar heilsu Ásgríms tók að hraka og halla fór undan fæti , var Guðrún Svava hið trausta bjarg sem aldrei bifaðist eða lét undan og hún fylgdi Ásgrími sínum og studdi hann af öllum mætti til hinstu stundar .
Vandaður og traustur maður er horfinn sjónum en minningin um góðan vin mun lifa .
Guð blessi minningu Ásgríms Pálssonar .
Skúli Jón Sigurðarson .
Ég kynntist Ásgrími Pálssyni haustið 1989 , þá ung kona enn í námi í íslenskum bókmenntum við Háskóla Íslands en Ásgrímur var þá yfirkennari í gamla Hótel- og veitingaskóla Íslands við Suðurlandsbraut .
Hann vantaði íslenskukennara þetta haustið og ég fékk starfið .
Þetta var mín fyrsta kennslureynsla og það var kvíðin kona sem mætti í fyrstu kennslustundina .
Sá kvíði rjátlaðist þó fljótt af því ég naut dyggrar aðstoðar Ásgríms sem tók mig þegar í stað undir sinn verndarvæng og leiðbeindi mér af sinni alkunnu elskusemi og þolinmæði , vakti yfir mér frá fyrstu stundu og virtist strax hafa á mér ákveðna trú .
Því fór það svo að hann kallaði mig inn til starfa á prófarkadeild DV nokkrum mánuðum seinna þar sem hann var yfirmaður meðfram því að vera yfirkennari í Hótel- og veitingaskólanum .
Á DV vann ég í nokkra mánuði í góðum félagsskap frábærra prófarkalesara sem Ásgrímur , ásamt sinni ljúfu eiginkonu , stjórnaði af miklum metnaði .
Ásgrímur var leiðbeinandi af guðs náð , alltaf nærgætinn , alltaf hlýr og það var notalegt að sitja við hlið hans á prófarkadeildinni .
Eins og að sitja inni í litlu musteri þar sem friðurinn ríkti einn .
Ásgrímur var góður félagsskapur , góður félagi og yfirmaður af guðs náð .
Það var svo fyrir hans tilstilli að ég sótti um að verða bókmenntagagnrýnandi á sama blaði .
Ég var ráðin , hætti sem prófarkalesari en starfaði óslitið sem gagnrýnandi hjá DV í 16 ár .
Alla tíð með góðu fólki .
Þegar ég hugsa til Ásgríms kemur orðið kærleikur upp í huga mér .
Honum þótti vænt um sitt fólk .
Ég var ein af þeim heppnu sem hann hleypti inn í hjarta sitt .
Og það var ekki bara hann sem hleypti mér inn í hjarta sitt heldur gerði eiginkona hans það einnig , Guðrún Svava .
Eftir að ég hætti sem prófarkalesari á DV minnkuðu tengslin en þau hjón fylgdust rækilega með mér æ síðan .
Það er alltaf dýrmætt að finna að fólk sem maður er ekki í nánum , daglegum tengslum við fylgist samt með manni .
Ásgrímur fylgdist með mér , og ekki bara mér heldur mínum nánustu .
Ögmundur Guðjón , yngsti bróðir minn , stundaði seinna nám við gamla Hótel- og veitingaskóla Íslands og þegar Ásgrímur áttaði sig á að hann væri bróðir minn var hann samstundis tekinn undir alltumvefjandi verndarvæng yfirkennarans .
Ég veit að Ögmundur fær það seint fullþakkað og ekki ég heldur .
Síðast þegar ég hitti Ásgrím var hann orðinn mjög veikur af Alzheimer sem hann greindist með árið 2004 .
Ég hitti þau hjón síðast í Kringlunni , í júlí 2006 minnir mig , þar sem ég hafði ráfað stefnulaust inn í kvenfatabúð .
Við stóðum þar og töluðum saman í klukkutíma og Ásgrímur var enn jafn áhugasamur um mína velferð sem og minna .
Jafnveikur og hann var orðinn þá .
Þessa minningu mun ég geyma .
Ásgrímur kvaddi mig eins og hann heilsaði mér .
Með reisn .
Ég kveð góðan dreng og vin með söknuði .
Ég þakka góðar stundir og allt sem vinur minn færði mér .
Og ég faðma þig í huganum , kæra Guðrún , úr því ég næ því ekki í veruleikanum .
Kveðja frá Róm , Sigríður Albertsdóttir ( Sigga .
) Ásgrímur var um margt einstakur maður .
Hann var alinn upp í þingeyskri sveit við hefðbundin sveitastörf þess tíma , elstur í stórum hópi systkina , einnig var hann vel menntaður og afburðagreindur .
Í mínum augum var hann í raun sveitamaður sem kunni til verka á mörgum sviðum , nærgætinn og samviskusamur , einstaklega prúður í framgöngu , óvanalega vel að sér og tranaði sér aldrei fram .
Ég vann undir hans stjórn í fjórtán ár við prófarkalestur , fyrst á Dagblaðinu og síðar DV .
Það var góður skóli .
Þegar vafamál komu upp sem eðli máls samkvæmt gerðist oft var enginn honum fremri að mínu mati til að skera úr .
Aldrei efaðist ég um að hann hefði á réttu að standa og hygg ég á engan hallað þó að ég haldi því fram að hann hafi verið í sérflokki hvað íslenskukunnáttu snerti .
Einnig áttu villur mjög ógreiða leið fram hjá honum þar sem hann sá þær einkar vel .
Nú eru liðin önnur fjórtán ár og enn vitna ég í Ásgrím og sæki fróðleik í hann .
Með honum glatast mikil þekking á íslensku máli .
Prúðmennska hans var óvanaleg , þegar prentvillupúkinn komst upp með að gera okkur lífið hvað leiðast setti Ásgrímur ekki ofan í við okkur , heldur var augljóst hvernig honum leið því hann unni íslenskri tungu og samviskusemi hans var viðbrugðið .
Guðrún Svava vann líka með okkur og var samband þeirra hjóna óvenjulega fallegt og greinilegt hve mikla virðingu þau báru hvort fyrir öðru .
Um leið og ég þakka Ásgrími samfylgdina sendi ég Guðrúnu Svövu og fjölskyldunni innilegar samúðarkveðjur .
Hans er gott að minnast .
Þuríður Kristjánsdóttir .
Nú líður mér vel .
Að þeim orðum sögðum berst utan úr fjarskanum ómur radda sem góðu heilli hafa fylgt mér allt frá barnæsku : " Ertu orðinn vitlaus drengur ? Þú byrjar ekki minningargrein á að segja að þér líði vel ! " Þetta eru raddir þeirra sem hafa mótað lífsgildin sem ég met mest og auðvitað veit ég hvað átt er við en mér líður vel .
Þannig líður þeim sem hefur séð tilganginn í lífinu og skynjað þátt dauðans í tilverunni , dauðans sem stundum heggur þar sem síst skyldi en getur einnig verið líkn .
Minningar um Ásgrím og Dúnu birtast hægt og hljótt og bera vitni um mikla vinsemd og vináttu sem þau sýndu mér .
Eftir á að hyggja á traustum grunni þeirra sem þekktu og skildu lífið og miðluðu þekkingu sinni og reynslu látlaust og án fyrirhafnar .
Merkileg þessi mikla samheldni sem auðkenndi Ásgrím og Dúnu .
Nándin , traustið , skilningurinn .
Oft eins og orða væri ekki þörf og voru þó orðin , tungan og blæbrigði hennar jafnt leikur þeirra sem starf ; íþrótt þar sem fáir stóðu þeim á sporði .
Áður en tíminn tók völdin , fyrir stundir ofgnóttar og óhófs , voru til menn sem vörðu mestallri ævi sinni með sauðkindinni .
Þeir gengu til gegninga og sinntu hverri skepnu af alúð .
Undu sér í fjárhúsum við töðuangan og stöku jarm , þekktu hverja á með nafni , eðli þeirra og atferli .
Fylgdust með þegar þær , ein af annarri , sneru frá garðanum , lögðust og jórtruðu í vellíðan .
Heilu dagana röltu þessir menn um heimalöndin og heiðarnar og í svefni jafnt sem vöku var sauðkindin þeim þrotlaust hugðarefni .
Þeir voru skáld og listamenn , hugsuðir sem sjaldan fengu tækifæri til að koma hugverkum sínum og hugsjónum á framfæri .
Ég kynntist svona mönnum .
Þeir voru vitrir .
Ásgrímur var einn þeirra .
Til eru þær stundir er tíminn nemur staðar , umhverfið hljóðnar og rökkur fellur á allt nema þetta eina sem nær að fanga hugann svo fullkomlega að maður skynjar ekkert annað .
Ein slík rann upp fyrir framan málverkið sem systkini Ásgríms gáfu honum fimmtugum .
Ég heyrði árniðinn , þytinn í hrossagauknum og fann gróðuranganina fylla vitin .
Ég skynjaði þá takmarkalausu ró sem hvíldi yfir dalnum , heiðunum , kjarrinu og berjalynginu .
Við fyrstu sýn birtir málverkið veröld sem ég held að Ásgrímur hafi haft mestar mætur á og fáir kunnu betur að meta .
Frelsi átthaganna þar sem grunnur var lagður að ævistörfunum og þau voru mörg .
Til þeirra var gengið af samviskusemi , vandvirkni , hógværð og nákvæmni sem einkenndi öll verk sem þessi öðlingur tók sér fyrir hendur .
Hann var barn náttúrunnar .
Eðlisgreindur , fádæma vel lesinn og flestum öðrum fróðari .
Þolinmæðin og þrautseigjan með ólíkindum .
Þegar ég skynjaði hina dýptina í málverkinu breyttist það og hughrifin urðu enn meiri .
Lítill kindahópur fetar mjóa götu fram dalinn .
Á eftir honum röltir maður , lítið eitt lotinn í herðum .
Förinni er heitið fram undir fremstu byggð , langt inni á heiði .
Leiðin er löng en það er eilífðin líka .
Nú er Ásgrímur horfinn úr þessu lífi .
Eftir lifir minning um mætan mann og yfir henni hvílir kyrrð og friðsæld .
Þess vegna líður mér vel .
Jóhann M. Lenharðsson .
Mín fyrsta vitneskja um tilvist Ásgríms Pálssonar var þegar hann og Tryggvi , bróðir hans , komu til náms við Gagnfræðaskóla Húsavíkur en faðir minn var þar skólastjóri .
Þeir fóru þessa fimm kílómetra leið í skólann , ýmist hjólandi eða gangandi .
Ekki virtist skipta máli hvernig veðrið var , alltaf voru þeir mættir á tilsettum tíma .
Báðir voru afbragðs námsmenn og luku náminu með sóma .
Einhvern tímann sagði Ásgrímur mér frá því að ástæða þess að þeir bræður hófu nám við Menntaskólann á Akureyri hefði verið sú að faðir minn hefði pantað skólavist fyrir þá án þess að hafa þá með í ráðum " og maður andmælti ekki Axel skólastjóra " sagði hann svo og kímdi .
Ásgrímur var um tíma kennari við Matsveina- og veitingaþjónaskóla Íslands og kenndi þar flestar bóknámsgreinar .
Leiðir okkar lágu svo saman þegar ég hóf kennslu við Hótel- og veitingaskóla Íslands .
Þar hafði Ásgrímur greinilega miklu hlutverki að gegna .
Ég held að á engan sé hallað þótt sagt sé að hann hafi verið sá sem átti stærstan þátt í að skapa skólanum þá kjölfestu sem slíkri stofnun er nauðsynleg .
Hann samdi stundaskrár að hausti , sá um samantekt fjarvistaskráninga og fleira sem ekki var í hans verkahring og hefur auk þess trúlega hvorki verið metið honum til tekna í fjárhagslegum né öðrum skilningi svo sem vert hefði verið .
Þegar kom til tals að ég yrði skólameistari fannst mér eðlilegt í ljósi reynslu hans og starfa fyrir skólann að hann yrði fyrir valinu .
Hann var mér ekki sammála og ég varð skólameistari og hann aðstoðarskólameistari .
Maður kom ekki að tómum kofunum þegar leitað var til hans .
Hann var úrræðagóður og þau verk , sem hann tók að sér , voru þannig leyst að hvorki voru misfellur né lausir endar .
Samviskusemi , nákvæmni og vinnusemi voru eiginleikar sem hann bjó yfir í ríkari mæli en gengur og gerist .
Hann var svo vel að sér að iðulega heyrði ég nemendur lýsa því yfir að : " Ég held að hann Ásgrímur viti allt .
" Þótt ekki væri asi eða læti var öllum verkum lokið í tíma og ekki þurfti að kanna hvort allt væri í lagi því það var einfaldlega fyrirfram vitað .
Ég veit reyndar að Guðrún Svava kom honum stundum til aðstoðar ef eitthvað sóttist seint en aldrei var það talið eftir eða einhverrar umbunar krafist fyrir .
Það var einfaldlega sjálfsagt að hjálpast að .
Þau hjón voru einstaklega þægileg í umgengni , glaðleg og hress og manni leið vel í návist þeirra .
Ég , eins og allir aðrir , hef verið heppinn með ýmislegt í lífinu .
Eitt af því er að hafa um tíma átt samleið með þeim hjónum , Ásgrími og Guðrúnu , og fyrir það er ég þakklátur .
Ég og fjölskylda mín viljum með þessum fáu línum þakka góðum vini samfylgdina , sem bæði varð of stopul og stutt , en þannig er víst gangur lífsins .
Við áttum okkur oft ekki á því fyrr en eftir á hvers virði samferðamennirnir raunverulega voru okkur .
Við vottum Guðrúnu , Bjarna og öðrum ástvinum Ásgríms samúð okkar .
Guðmundur Agnar Axelsson og fjölskylda .
Fyrir ungan háskólanema í íslenskum fræðum voru það sannkölluð forréttindi að fá að starfa með Ásgrími og undir hans leiðsögn .
Ásgrímur bjó yfir áratugareynslu af íslenskukennslu , prófarkalestri og málfarsráðgjöf og vann sín störf af öryggi og einstakri nákvæmni .
Hann stýrði prófarkalestri og málfarsráðgjöf á Frjálsri fjölmiðlun um árabil og þar starfaði ég undir hans stjórn jafnframt háskólanámi .
Í mínum augum var Ásgrímur þó fremur kennari minn en yfirmaður enda hafði hann til að bera alla bestu kosti kennarans : hann var kröfuharður á sinn hægláta hátt en alltaf sanngjarn og óþreytandi að fræða og leiðbeina .
Samstarfið við Ásgrím var einstaklega traustur og góður skóli og á kveðjustund er mér efst í huga þakklæti fyrir dýrmæta kennslu .
Haraldur Bernharðsson .
Með Ásgrími Pálssyni er genginn gegnheill sómamaður .
Á ára- og áratugalanga samvinnu bar ekki skugga .
Ásgrímur var samtíða okkur á DV , hafði umsjón með prófarkalestri blaðsins .
Það gerði hann af þeirri festu og aga að sómi var að .
Starfsfólk undir stjórn Ásgríms fylgdi forystu hans .
Blaðamennirnir settu traust sitt á hann , nutu leiðsagnar og víðtækrar reynslu .
Ásgrímur var maður kurteis og þægilegur í samstarfi en fastur fyrir ef á reyndi og hélt þá uppi vörnum fyrir sig og sína .
Hann gaf ekki afslátt þegar kom að frágangi texta , var trúr sínu verki .
Slíkt er mikils virði á tímum skeytingarleysis um meðferð íslensku .
Guðrúnu Svövu og öðrum aðstandendum sendum við samúðarkveðjur .
Jónas Haraldsson , Óli Björn Kárason .
