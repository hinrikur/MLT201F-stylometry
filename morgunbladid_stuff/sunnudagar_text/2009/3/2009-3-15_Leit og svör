14 Mér er minnisstætt hvernig mér varð við þegar ég heyrði röddina mína í fyrsta sinn .
Þá var ég enn ungur , tiltölulega .
Það er því orðið nokkuð langt síðan .
Ég heyrði til sjálfs mín í útvarpi .
Og varð hissa .
Auðvitað hafði ég heyrt þessa rödd .
Það hafði ég gert daglega síðan ég náði andanum fyrst .
Um leið og ég losnaði úr burðarlið lét ég mig og aðra heyra til mín .
Á sama hátt og allir aðrir gera .
En samt hafði ég í rauninni aldrei heyrt þessa rödd , ekki eins og hún lætur í eyrum annarra manna .
Ég vissi ekki hvernig hún hljómar og hafði aldrei hugsað út í það .
Þessi rödd hafði aldrei borist að eyrum mínum eins og aðrar raddir gera .
Það sem hún hafði að flytja kom frá mér sjálfum en var öðrum ætlað , ekki mér .
Maður skynjar ekki sjálfan sig með skynfærum sínum , eins og það , sem er í kringum mann .
Við hlustum ekki á okkur sjálf með eyrunum , skoðum ekki sjálf okkur með augunum .
En við lifum okkur sjálf .
Öll skynjun verður sjálfsupplifun , misjafnlega sterk .
Og hver maður á sína sjálfsmynd , meðvitaða og dulvitaða .
Hvort sem það var meira eða minna af sjálfum mér , sem ég hafði skilað frá mér með því sem ég sagði hverju sinni , þá var það ég , sem var að tala , ég , sem var að leika á þá strengi huga míns , sem enginn á nema ég og hvergi eru til nema í mér .
Aðrir geta komið við þá strengi , snert þá .
Það gera menn .
Og gera það með ólíkum hætti .
Snertingin utan frá getur verið mjúk , mild og ljúf , en líka hörð , köld og grimm .
Og allt þar á milli .
Hún skilur oftast lítið eftir inni í manni .
En stundum mikið , vekur sterkan enduróm , góðan eða miður góðan .
En þessir strengir óma ekki innan frá neins staðar , hvergi í allri tilverunni , nema í þessu eina brjósti .
Það skynjar mig enginn mennskur hugur innan frá nema minn .
Það getur enginn annar .
Ég leiddist ekki út í margbrotnar hugleiðingar , þegar ég í fyrsta sinn heyrði röddina mína á líkan hátt og aðrir heyra hana .
En ég varð hissa , gott ef ekki eitthvað vonsvikinn .
Var röddin mín svona ? Var það kannski svo um mig yfirleitt , að ég þekkti mig ekki , var öðruvísi en ég hugði ? Kannski ekki eins ágætur og ég hélt ? Gat verið að myndin , sem ég bjó til af sjálfum mér , væri allnokkuð ólík þeirri , sem aðrir sjá eða þykjast sjá ? Hafði ég kannski vissa , jafnvel sterka hneigð til þess að halda , að rómur og útlit og annað í sköpulagi og fari mínu væri álitlegra en öðrum þótti það vera ? Eða það var í raun og veru ? Ég er ekki óhræddur um að ég hefði orðið að játa þetta á mig , ef ég hefði gengist undir nærgöngula rannsókn , þegar ég var ungur .
Og ekki þori ég að fullyrða að ég sé laus við þetta , þótt gamall sé og hafi lengi verið í sambýli við sjálfan mig .
Ég veit ekki um þig .
Það er þitt að spyrja og hugsa um það .
En ég býst við að við vitum það hvert og eitt að þetta viðhorf til sjálfs sín á rík ítök og djúpar rætur í okkur öllum .
Og það er ekki alvont .
Öðru nær .
Við verðum að eiga sjálfstraust og sjálfsálit í réttu hófi eða samfara raunsærri sjálfsþekkingu .
Það er lífsnauðsyn .
En margt er að varast .
Svo sem þá tilhneigingu að vilja fegra myndina af sjálfum sér , loka augum fyrir lýtum sínum eða gera sem minnst úr þeim .
Þessu fylgir önnur hneigð varasöm og vond : Að vilja aflaga myndina af öðrum , færa hegðun þeirra til verri vegar , láta skuggana frá öðrum auka glansinn yfir eigin persónu .
Hví sér þú flísina í auga bróður þíns en ekki bjálkann í auga þínu ? Svo spyr Jesús .
Og ekki út í bláinn .
Pistlar sr. Sigurbjörns Einarssonar , sem Morgunblaðið birti á sunnudögum á síðasta ári , vöktu mikla ánægju meðal lesenda .
Um það samdist , milli sr. Sigurbjörns og Morgunblaðsins , að hann héldi áfram þessum skrifum og hafði hann gengið frá nýjum skammti áður en hann lést .
