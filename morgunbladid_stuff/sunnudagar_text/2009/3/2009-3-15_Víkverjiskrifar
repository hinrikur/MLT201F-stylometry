Víkverji ber ómælda virðingu fyrir björgunarsveitarmönnum sem ætíð eru til taks , boðnir og búnir að stökkva , þegar vá vofir yfir .
Fórnfýsi björgunarsveitarmanna virðast fá ef nokkur takmörk sett , sjálfboðið björgunarstarf er hluti af lífsmunstri fjölda fólks .
Síðast í fyrrakvöld og fyrrinótt kom í ljós hversu mikilvægt er að eiga öflugar björgunarsveitir , sem með skömmum fyrirvara koma til aðstoðar þegar eitthvað bátar á .
Víkverja finnst þó miður hve margir virðast nota sparlega vitið sem Guð gaf þeim .
Að fá af því fréttir að fjöldi fólks hafi lagt í ferðalög á heiðar í vitlausu veðri og ófærð , jafnvel með lítil börn , þykir Víkverja með ólíkindum .
Ekki skorti á viðvaranir og hvatningu til landsmanna um að halda sig heima vegna illviðrisspár .
Víkverja þykir súrt að sjá að verið sé að ræsa út her björgunarsveitarmanna vegna heimskulegra ákvarðana .
Hvað ef alvarleg vá hefði dunið yfir og þurft hefði á björgunarsveitarmönnunum að halda í annað en snjómokstur og björgun fávíss fólks af Hellisheiði ? Víkverji er sælkeri og viðurkennir það kinnroðalaust .
Kannski má segja að Víkverji sé einum of undanlátssamur við sjálfan sig , miðaldra bumban ber glöggt vitni um það .
En Víkverja er ekki alls varnað .
Skynsemisskot gera endrum og sinnum vart við sig og hollustan ryður óheilbrigðinu frá .
Eitt af því sem Víkverja þykir gott að rífa í sig er fiskmeti , þurrkað og þá helst þorskur .
Þeim hefur þó fækkað skiptunum sem Víkverji lætur eftir sér þetta lostæti .
Og kemur ekki til af góðu .
Víkverja liggur við hjartaáfalli í hvert sinn er hann gengur framhjá harðfiskhillunum í verslunum .
Verðmiðinn sýnir tæplega sex þúsund krónur fyrir kílóið af þessu hnossgæti .
Þurrkaður þorskur úr sjónum kostar sem sagt næstum helmingi meira en lund af stríðöldum nautkálfi af Suðurlandinu .
Hvernig má þetta vera ? Víkverji veit að mikið magn af þorski þarf í kílóið af harðfiskinum sem hann getur vart án verið en sex þúsund krónur kílóið ? 