Eftir Pétur Blöndal pebl@mbl.is Íslendingar eru hugsanlega ekki jafn hæfir í ensku og þeir telja sig vera , að sögn Huldu Kristínar Jónsdóttur , doktorsnema við Háskóla Íslands .
Ofmat á eigin enskukunnáttu getur valdið alvarlegum örðugleikum í alþjóðlegum samskiptum og hefur jafnvel þegar skaðað hagsmuni þjóðarinnar .
Rannsókn Huldu er liður í heildarúttekt á stöðu enskunnar á Íslandi , allt frá leikskóla og upp í viðskiptaheiminn sem hefur yfirskriftina " enska á Íslandi " og er unnin ásamt Birnu Arnbjörnsdóttur , Pétri Knútssyni , Matthew Whelpton , Hafdísi Ingvarsdóttur , Samuel Lefevre , Robert Berman , Auði Torfadóttur og Ásrúnu Jóhannsdóttur .
Sjálf er Hulda Kristín tvítyngd og ólst alfarið upp í London .
90% námsefnis á ensku Hulda er núna í doktorsnámi .
" Ég sérhæfi mig í tvítyngi og hef áhuga á menningarlæsi þar sem það er stór þáttur í lífi mínu .
Ég hef fylgst grannt með þróun enskunnar á Íslandi síðustu fimm árin , kennt á háskólastigi og einnig á eigin vegum í viðskiptaheiminum .
Í tengslum við það hef ég unnið að því að kortleggja færni Íslendinga í ensku og notkun málsins , þá fyrst og fremst hvort enskukunnátta sé eins góð og við viljum vera láta .
Grunnniðurstöður benda til að svo sé ekki .
" – Nú ? " Fyrir því eru margar ástæður .
Við búum í umhverfi þar sem mikið er um ensku , svo sem í sjónvarpi , bíóhúsum og á netinu .
Áhrifin eru mikil af enskunni og fyrir vikið fær fólk falskar hugmyndir um getu sína , það er ágætlega fært í sjónvarpsensku og skólakrakkar fá ákveðinn grunn í menntaskólaensku .
En svo stökkva þeir beint inn í akademíska ensku og tækniensku á háskólastigi .
Eins og ég og leiðbeinandinn minn , Birna Arnbjörnsdóttir , höfum sýnt fram á , þá eru um 90% námsefnis við háskóla á Íslandi á flestum fræðasviðum á ensku og töluverður þrýstingur er á svið og deildir að bjóða kennslu á ensku .
Krakkarnir fara því frá mjög einföldu málumhverfi í mun flóknara , en lítil sem engin samloðun virðist á milli þessara stiga .
Þetta er stórt stökk því þrátt fyrir að grunnorðaforði myndist snemma hjá Íslendingum staðna þeir í grunnskóla og framhaldsskóla .
Ein af ástæðunum er sú að nánast engin áhersla er lögð á munnlega tjáningu .
Ýmislegt bendir til að afleiðingarnar af þessu séu neikvæðar því námsefni krefst fullkomins skilnings til þess að það sé fullnýtanlegt í námi .
Takmörkuð enskukunnátta kann því að hamla lærdómi .
" Viðurkenna ekki veikleika – Og háir það Íslendingum eftir útskrift ? " Já , þeir fara út í atvinnulífið þeirrar trúar að þeir séu fullkomlega færir í ensku .
En margt bendir til að þeir séu kannski færir um að tjá sig formlega í sínu fagi en geti lent í vandræðum þegar kemur að öðrum samskiptum .
Og tilhneigingin er sú að þeir viðurkenna ekki veikleika sína á því sviði .
" – Hvernig stendur á því ? " Ég held að rótin að því sé að vissu leyti þessi mikla áhersla á hreina íslenska tungu .
Hér er litið niður á fólk sem talar ekki nógu góða íslensku .
Ísland er eina landið sem ég hef komið til þar sem maður er leiðréttur úti á götu .
Og þar sem áherslan er svona mikil á vandað íslenskt mál virðist verða óbein yfirfærsla sem veldur því að Íslendingar eiga erfitt með að viðurkenna að þeir eigi í vandræðum með enskuna .
Þegar tekin var umdeild ákvörðun um að samskiptamálið í sumum íslenskum fyrirtækjum yrði enska voru ansi margir ekki hæfir í slíkt ævintýri .
En það var ekki rætt .
Kannski var litið á það sem skömm að viðurkenna að enskukunnátta Íslendinga stæði ekki undir því .
Og umræða um tvítyngi á ekki við í þessu samhengi .
Misskilnings virðist gæta um merkingu þess því það þýðir að færnin sé jafnmikil í tveim tungumálum .
Enskukunnátta Íslendinga er ansi fjarri því .
Markmiðið með ritgerð minni er að greina hversu góðir Íslendingar eru í ensku og ef niðurstöður sýna að við erum ekki eins hæf og við teljum okkur vera , hvaða afleiðingar það hefur .
Tengist það jafnvel þeirri þróun sem átt hefur sér stað í íslensku efnahagslífi ? Íslensk fyrirtæki hafa treyst sér til að tefla djarft í alþjóðlegum samskiptum en stóð enskukunnáttan undir því ? Ég hef fundið að gerðar eru ósanngjarnar kröfur til starfsfólks um að það tali og skrifi óaðfinnanlega ensku .
Ég skil ekki alveg hvaðan þessir hæfileikar eiga að koma ! " Hulda Kristín hlær .
" Á það að koma frá fjórum árum í framhaldsskóla ? Eða hvaðan ? Það er það sem ég skil ekki ! " Skortur á menningarlæsi – Hverjar geta afleiðingarnar orðið ? " Það skortir á menningarlæsi , nokkuð sem ég kalla þvermenningarlega samskiptahæfni , og ef til vill má heimfæra það á samskipti Íslands og Bretlands í tengslum við bankahrunið .
Þar var áberandi hvað Gordon Brown og Alistair Darling kváðu sterkt að orði um Íslendinga .
Ef skoðað er val þeirra á orðum var í raun ráðist á okkur á blaðamannafundum sem þeir héldu .
En viðbrögð ríkisstjórnarinnar hér heima voru mjúk , nánast eins og hún áttaði sig ekki á því hversu mikil alvara bjó undir .
Það er líka athyglisvert hvernig Íslendingar upplifa sig út á við , standa saman sem ein þjóð .
Mér fannst það koma fram í máli Geirs H. Haarde , sem talaði frá upphafi um Ísland , ekki bankana eða kerfið .
Upplifunin í Bretlandi var því sú að það hefði verið Ísland sem hefði brugðist .
Ef við berum þetta saman við Enron eða Lehman heyrðum við bandarísk stjórnvöld aldrei tala um Bandaríkin á sama hátt .
Þótt Íslendingar upplifi sig sem heild þurfa þeir að fara varlega í slíkar yfirlýsingar erlendis því þær geta valdið misskilningi .
– Nú var eftir því tekið á blaðamannafundunum hversu góð enskukunnátta Geirs er ? " Ég er sammála því en hann er samt Íslendingur og hefur ekki tilfinninguna sem fylgir móðurmálskunnáttunni .
Það sama gildir um samtal Darlings og Árna Mathiesen .
Þar er áberandi hvað Darling er kurteis og vinalegur og virkar hjálpsamur , þegar samtalið er lesið , svolítið eins og hann sé að leita upplýsinga hjá vini sínum .
En þetta er dæmigerð aðferð Breta til þess að sækja upplýsingar og því kurteisari sem þeir eru þeim mun meiri varkárni þarf að sýna .
Ég er ekki viss um að Árni hafi áttað sig á alvöru samtalsins og velti því fyrir mér hvort samtalið hefði farið eins fram ef hann hefði getað talað íslensku .
Það er nokkuð sem Íslendingar þyrftu að gera oftar til að afstýra misskilningi í veigamiklum samtölum , einfaldlega með því að ráða túlk því misvægið er alltof mikið ef annar talar móðurmálið en hinn sitt annað mál .
Darling upplifði samtalið greinilega með allt öðrum hætti en Árni og það segir mér að upplýsingaflæðið hafi ekki verið í lagi .
Ég veit til þess að Bretar og Bandaríkjamenn nota flókinn orðaforða viljandi á erfiðum alþjóðlegum fundum til þess að vekja minnimáttarkennd hjá viðmælendum sínum og það virkar sérlega vel á Íslendinga því fyrr skulu þeir dauðir liggja en viðurkenna vanhæfni í tungumálinu ! Ég spyr , ef Íslendingar skilja ekki allt sem sagt hefur verið í samtalinu , hvort sem er í viðskiptum eða á öðrum vettvangi , og fá það aldrei á hreint er það þá ekki tifandi tímasprengja ? Svo hleðst utan á þennan punkt og vandamálið verður verra og verra í stað þess að viðurkennt sé í upphafi að tungumálið skildist ekki alveg .
" – Nú lærðu báðir þessir menn í enskumælandi löndum ? " Já , eitt er að tala fína ensku , og ég efast um að aðrir íslenskir stjórnmálamenn standi þar eitthvað betur að vígi , en Íslendingar þurfa að átta sig á því að tungumálakunnátta felst einnig í menningarlæsi og samskiptahæfni .
Það vekur til dæmis undrun þegar samtal Darlings og Árna er lesið að Darling ruglar honum saman við viðskiptaráðherra í upphafi samtalsins og Árni þarf að leiðrétta hann .
Ef Bretar rugla saman tveim mönnum með þessum hætti eru það alvarleg afglöp og næsta víst að þeir biðjist innilegrar afsökunar .
Enda er þetta gróf móðgun .
En Darling virðist lítið kippa sér upp við þetta sem er vísbending um að þetta hafi verið viljandi til að koma Árna úr jafnvægi .
Þetta gaf tóninn fyrir samtalið .
Og þarna mátti Árni fara að vara sig .
" Rænt af víkingi Ég á yndislegan föður hér heima , en flutti á barnsaldri með móður minni til London og uppeldisfaðir minn er Líbani , " segir Hulda Kristín .
" Þannig að ég ólst upp við blandaða menningu og eyddi miklum tíma í Líbanon og á Kýpur , heimsótti til dæmis stjúpfjölskyldu mína í Beirút á stríðsárunum og eftir þau .
" – Hvernig vegnar þeim núna ? " Illa , " svarar Hulda Kristín .
" Þjóðfélagið hafði verið byggt upp eftir stríðið , þar var orðið ofboðslega fallegt aftur og yndislegt að koma þangað .
Menningin hafði verið endurvakin og landið farið að líkjast gamla Líbanon .
Svo kom aftur upp ágreiningur og nú er búið að knésetja Líbanon .
Þetta var styrjaldarástand og fjölskyldan okkar missti allt sitt .
Við náðum ekki sambandi við þau meðan átökin stóðu yfir , tíu dagar liðu án þess að stjúpfaðir minn heyrði í systur sinni og hann beið með tárin í augunum eftir því að fá fregnir af þeim .
Það er skelfilegt hvað fólk hefur mátt þola .
" – En hvernig er að eiga hálflíbanska fjölskyldu í London ? " Stjúpfaðir minn er kristinnar trúar , ekki múslimi .
En hræðslan er mikil í garð araba .
Það er kannski reynt að gera það ekki á áberandi hátt en það er greinilegt hverjir eru teknir til hliðar á flugvöllum .
Og fólk fer jafnvel úr lestarvögnum ef múslimi stígur inn .
Fordómarnir eru miklir og fáránleikinn sem því fylgir .
Þetta er svipað og að dæma alla Íra út frá IRA .
Maður skilur hræðsluna upp að vissu marki en það gengur ekki að dæma heila trú eða þjóðflokk út frá nokkrum einstaklingum .
Það er álíka og að dæma íslensku þjóðina fyrir fjóra banka .
Maðurinn minn lenti í ágreiningi í viðskiptaferð í Hollandi um daginn þar sem hann var tekinn í gegn fyrir að vera Íslendingur og spurður hvernig hann dirfðist að láta sjá sig þar í landi .
" – Hvernig stóð á því að þú fluttist til Íslands ? " Það var fallegur víkingur sem kom og rændi mér , " segir Hulda Kristín og hlær .
" Ég ætlaði að vera heima í eitt ár þegar ég var átján ára , læra tungumálið og kynnast íslensku hliðinni á mér .
En svo þegar ég ætlaði utan aftur kom til sögunnar þessi fallegi karlmaður og ég hef verið gift honum síðan ! " 