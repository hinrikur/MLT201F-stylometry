Á undanförnum vikum höfum við sem þetta ritum velt fyrir okkur stöðu samfélagins eftir hrun efnahagskerfisins .
Við höfum leitað í smiðju guðfræðinnar , sjónarhorn og viðmiðanir við greiningu eru sótt þangað .
Við höfum rætt um sársaukann í samfélaginu og ranglætið sem þegnarnir hafa orðið fyrir .
Við höfum talað um mikilvægi þess að sannleikurinn komi fram og að sáttargjörð sé forsenda fyrirgefningar .
Kjarni trúarinnar er von og traust , sem eru grundvallaratriði í þeirri vinnu sem framundan er við uppbyggingu nýs samfélags .
Sólin nái að skína á alla Við gætum reynt að lýsa tilfinningum okkar þannig að við höfum hrapað niður í djúpa gjá , liggjum skorðuð á botni hennar og getum okkur hvergi hrært .
Það er stutt í uppgjöf og vonleysi .
En við megum ekki gefast upp .
Lítum upp að brúninni , þar sem dagsbirtan er , reynum að losa okkur og förum að fikra okkur upp á við .
Það verður að finna nýja leið upp skorningana , ásana , gilin , en stefna ótrauð upp á við .
Við verðum að vera samstiga .
Vonin í bland við viljann verður að fá að gefa okkur vængi .
Við skulum setja okkur það takmark að ná brúninni , saman .
Þetta verður engin hraðferð , við hlaupum ekki við fót heldur tökum þetta skref fyrir skref .
Okkur tekst þetta ef við vöndum okkur og höldum utan um hvert annað .
Þegar upp er komið njótum við sólarljóssins saman , sumir dagrenningarinnar , hjá öðrum skín sól , , á háum heiðum himni " og einhverra bíður kvöldsólin .
Um leið og við leggjum áherslu á samfélagslega ábyrgð er mikilvægt að gleyma aldrei ábyrgð okkar sem einstaklinga , við eigum að láta okkur varða líf og líðan hvert annars .
Veljum fólk til forystu með gott hjartalag .
Íslendingar vilja vinna , eru duglegir og uppátækjasamir , bjarga sér .
Við skulum nota þá eignleika rétt .
Hvernig verður gott samfélag til ? Von er einn helsti drifkraftur mannsins , von um betra hlutskipti og betri heim , von um réttlæti , von um sigur lífsins yfir dauðanum .
Það er öllum orðið ljóst að trúin á hina ósýnilegu hönd markaðarins sem átti að færa okkur velmegun er komin í þrot , hugmyndafræðin gekk ekki upp .
Niðurstaðan er sú að óheftur markaður er siðlaus .
Hin taumlausa markaðshyggja skildi eftir sig sviðna jörð , sló bæði leiðtoga og lýð blindu og orsakaði siðrof .
En við eigum okkur von um að öllu miði fram .
Til þess að það megi verða þurfum við að taka höndum saman .
Við þurfum að kannast við sársaukann , mótmæla ranglætinu og stuðla að sáttargerð í samfélaginu .
Við eigum að reyna að smíða eins réttlátt og gott samfélag og við getum .
Eigi okkur að takast það er ekki nóg að horfa til hagfræði- eða stjórnmálakenninga heldur verðum við að tileinka okkur af alvöru þau gildi sem mörg hver eru kennd við Krist .
Siðvæðingin byggist á klassískum , húmanískum og kristnum gildum : Náungakærleika , vináttu , góðvild , umhyggju , hógværð , hófsemi og hjálpsemi .
Við trúum því að við eigum að rækta þessa eiginleika með okkur sjálfum enda metum við þá mest í fari annarra .
Þannig verður gott samfélag til .
Við erum að tala um samfélag fólks sem lætur hjartað ráða för , fólks sem lifir eftir hinni einföldu ráðleggingu að , , allt sem þér viljið að aðrir menn gjöri yður það skuluð þér og þeim gjöra " .
Gamla Ísland og hið nýja Það hefur verið mikið rætt um hið gamla og nýja .
Við teljum að ekki eigi að leitast við að endurreisa hið , , gamla Ísland " .
Það Ísland sem hrundi var afleiðing hins " gamla Íslands " , samfélags sem ekki var reist á traustum grunni jafnréttis , jafnræðis , jafnra tækifæra og réttlátrar skiptingar lífsgæða .
Þess vegna fór sem fór .
Við viljum Ísland sem tekur bæði hinu gamla og nýja fram .
Við köllum hið nýja þjóðfélag sem við ætlum að byggja upp þjóðfélag vonarinnar .
Þjóðfélag vonarinnar er lýðræðislegt samfélag , það er frjálst samfélag – með aðgreindu löggjafarþingi , framkvæmdavaldi og dómsvaldi .
Við viljum banka sem þjóna fólkinu en ekki öfugt .
Allar stofnanir samfélagsins verða að vera gagnsæjar .
Við viljum geta treyst því að lýðræði og réttlæti sé grundvöllurinn .
Virðingin fyrir manneskjunni skal ávallt höfð í fyrirrúmi .
Mannréttindi í öndvegi Í þjóðfélagi vonarinnar er áhersla lögð á velferð , góður gaumur gefinn að hag fatlaðra , aldraðra , öryrkja , barna og allra þeirra sem ekki geta annast sig sjálfir .
Þessi verkefni eru kjölfestan í velferðarsamfélaginu .
Þau gefa lífinu gildi .
Mannréttindin eru hornsteinn hins nýja samfélags sem við sjáum rísa við dagsbrún .
Virðingin fyrir manneskjunni , rétti hennar til lífs og lífshamingju , skal vera miðlæg .
Til greina kæmi að mannréttindasáttmáli Sameinuðu þjóðanna verði með einhverjum hætti felldur inn í stjórnarskrá Íslands .
Við gerð hans lögðu saman mætir menn frá öllum helstu menningar- og trúarbragðasvæðum veraldar .
Við ættum einnig að hafa að leiðarljósi 1. grein viðauka númer 12 við mannréttindasáttmála Evrópu , sem bannar mismunun af hvaða tagi , sem er afdráttarlausari en núverandi 65. grein stjórnarskrárinnar .
Sameign í orði og á borði Biblían leggur áherslu á þjónustu mannsins við alla sköpun Guðs , ráðsmennskuhlutverk .
Sú ráðsmennska hefur vissulega verið misnotuð til þess að réttlæta rányrkju og hvers konar yfirgang gagnvart náttúrunni og jafnvel öðru fólki .
Þetta er þó mikilvæg líking sem kallar okkur til sérstakrar ábyrgðar gagnvart umhverfi og samfélagi .
Einkarétt og einkahagsmunum skal setja takmörk því ráðsmaðurinn er ekki herra og aldrei einræðisherra .
Það byggist raunverulega á því að maðurinn hafi verið settur yfir sköpun Guðs og beri í senn að nýta hana og varðveita fyrir komandi kynslóðir .
Við skulum hafa þetta í huga við myndun þess Íslands sem rís upp af rústum hins gamla .
Gleypugangur liðins tíma sýnir okkur að það er óþarfi að gína yfir öllu .
Við skulum leitast við að finna jafnvægi nýtingar og verndar .
Njótum þess að eiga fallegt land og gjöful fiskimið .
Þessi verðmæti eiga að vera sameign okkar ekki bara í orði heldur einnig á borði .
Okkur er falin mikil ábyrgð og við eigum ekki að skorast undan henni .
Skyndigróði gærdagsins er hrunin spilaborg , komum okkur útúr þeim hugsanagangi .
Verum skynsöm og hugsum til komandi kynslóða um leið og við hugum hvert að annars líðan hér og nú .
Við skulum halda vöku okkar , gjár hafa myndast í samfélaginu , hefjumst þegar handa við lagfæringar .
Verkfærin eru ábyrgð , samvinna og réttlæti .
Gætum þess framar öllu öðru að leyfa sólinni að skína á alla .
Anna Sigríður Pálsdóttir Arnfríður Guðmundsdóttir Baldur Kristjánsson Hjalti Hugason Pétur Pétursson Sólveig Anna Bóasdóttir Sigrún Óskarsdóttir Sigurður Árni Þórðarson .
Höfundar eru guðfræðingar .
