Þau sögðu bæði , meðan á 20 mánaða " hjónabandi " stóð , að þau ættu frábært samstarf , á milli þeirra ríkti trúnaður og traust ; það slitnaði vart slefan á milli þeirra , slík var hamingjan .
Hér er ég að tala um fráfarandi formenn í tveimur stærstu stjórnmálaflokkum landsins , sem voru saman í ríkisstjórn frá því vorið 2007 til janúarloka í ár , Geir H. Haarde , fráfarandi formann Sjálfstæðisflokksins , og Ingibjörgu Sólrúnu Gísladóttur , fráfarandi formann Samfylkingarinnar .
Bæði eru nú , a.m.k. um stundarsakir , að hverfa af pólitískum vettvangi vegna heilsubrests .
Bæði héldu kveðjuræðu á landsfundi síns flokks , Geir á fimmtudagskvöld og Ingibjörg Sólrún í fyrradag .
En þar lýkur samlíkingu með þessum tveimur , að minnsta kosti hvað mig varðar , Geir flutti ærlega ræðu ; Jess ! Hann axlaði ábyrgð og sagði að sjálfstæðismönnum hefðu orðið á mistök með því að falla frá stefnumótun um dreifða eignaraðild þegar bankar voru einkavæddir .
Orðrétt sagði Geir : " Ég ber mína ábyrgð á því að svona var búið um hnútana á sínum tíma og á þeim mistökum er rétt að biðjast afsökunar .
Geri ég það hér með .
" Geir baðst afsökunar , viðurkenndi mistök en sagði svo á öðrum stað síðar í ræðu sinni að fátt væri mikilvægara um þessar mundir , sama hvaða flokki menn tilheyrðu og í hvaða pólitísku hugsjón menn fyndu hugmyndum sínum farveg , að rísa nú upp úr pólitískum skotgröfum og sameinast um þau mál sem mestu skipta : Að tryggja hér til skamms tíma og langs öflugt atvinnulíf , blómlega búsetu og góð lífskjör í landinu .
" Svo hátt hljóta og verða stjórnmálin að rísa , " sagði Geir orðrétt .
Það er einmitt mergurinn málsins - svo hátt hljóta og verða stjórnmálamenn að rísa , en því miður , það er einfaldlega ekki öllum gefið .
Vitanlega var Geir að biðja þjóðina afsökunar , ekki bara sjálfstæðisfólk , eins og einhverjir hafa haldið fram .
Ingibjörg Sólrún sá enga ástæðu til þess að biðjast afsökunar á nokkrum einasta hlut , hvorki fyrir sína hönd né síns flokks , því vitanlega var allt sem úrskeiðis hafði farið Sjálfstæðisflokknum að kenna .
Hún og hennar flokkur voru einfaldlega leidd af vondu fólki ! " Nýir og geðþekkari einstaklingar höfðu tekið við stjórninni og við bundum vonir við þá .
( Hinn ógeðþekki er vitaskuld Davíð Oddsson .
Hví ætti nú fráfarandi formaður Samfylkingar að láta misnotað síðasta tækifæri til þess að koma höggi á Davíð , þótt úr launsátri sé ? ! - innskot .
blm .
) Við horfðum framhjá því við stjórnarmyndunina að vandamálið er ekki fólkið heldur flokkurinn .
Hér höfum við bara við sjálf okkur að sakast , " sagði fráfarandi formaður Samfylkingarinnar .
Vá ! segi ég , en spyr um leið : Er þetta þín afsökunarbeiðni til þjóðarinnar , Ingibjörg Sólrún Gísladóttir ? Ekkki verður sagt um Ingibjörgu Sólrúnu að hún hafi notað þetta tækifæri , þegar augu þjóðar beindust að henni og hennar málflutningi til þess að gera hreint fyrir sínum dyrum , biðjast afsökunar á eigin mistökum og horfast í augu við eigin mistök og misgjörðir , ó nei ! Það var allt önnur Ingibjörg Sólrún sem flutti landsfundi Samfylkingarinnar ræðu í fyrradag en sú Ingibjörg Sólrún sem flutti Borgarnesræðuna frægu í febrúar 2003 , þegar hún mátti vart vatni halda af gremju yfir því að Davíð , vondi kallinn , Oddsson ætlaði að koma í veg fyrir að Baugur ryddi íslensku þjóðinni alþjóðlega braut til allsnægta og við öll fengjum að lifa hamingjusöm til æviloka , rétt eins og karl og kerling í koti sínu , sem voru svo heppin að eiga fögru dótturina sem hlaut kóngssoninn eftirsótta að launum fyrir dyggðuga hegðun og " beautiful looks " .
Nei , ó nei ! Hér var sko önnur Ingibjörg Sólrún að tala ; Ingibjörg Sólrún sem talaði um " siðrof í íslensku samfélagi " .
Hún hefði að undanförnu reynt að skilja það siðrof sem varð í íslensku samfélagi þegar ákveðinn hópur manna hætti að sækja sér viðmið í íslenskan veruleika , tók upp lífshætti erlendra auðmanna og gaf goðsögninni um stéttlaust samfélag á Íslandi langt nef .
Fyrirgefðu , Ingibjörg Sólrún : Hversu langt var nefið sem þú gafst okkur Íslendingum með Borgarnesræðunni þinni ? Hvers vegna er Borgarnesræðan þín , hin fyrsta , ekki lengur inni á heimasíðu Samfylkingarinnar ? Kanntu ekki að skammast þín ? Er engin ástæða fyrir þig og þinn flokk að biðjast afsökunar á endalausu auðmannasmjaðri , Baugsdýrkun , hjákátlegum tvískinnungi , að þykjast vera fulltrúar alþýðu , en vera ekkert annað en attaníossar útrásarvíkinga ? Ég bara spyr .
Mig langar til þess að spyrja umrædda Ingibjörgu Sólrúnu hvar var hennar sannfæring , hvar var hennar samstaða með alþýðu Íslands , hvar var hennar samstaða með okkur aumum pöpulnum á Skerinu í norðri ? Hvar var hún á meðan allir vitar loguðu ? agnes@mbl.is 