Í nýrri skýrslu á vegum sjávarútvegs- og landbúnaðarráðuneytisins er komizt að þeirri niðurstöðu að forsendur séu fyrir því að tvö- eða þrefalda innlenda framleiðslu á korni , bæði til að nota í skepnufóður og til manneldis .
Ýmsir bændur hafa náð góðum tökum á kornrækt á undanförnum árum .
Það eru greinilega margir og spennandi möguleikar í þessari nýju búgrein .
Í skýrslunni er bent á að núverandi styrkir til kornræktar á Íslandi séu lágir miðað við það sem gerist í nágrannalöndunum .
Og hvatt til þess að stjórnvöld styrki uppbyggingu greinarinnar .
Það er fínt ef bændur eru tilbúnir að auka kornrækt , að því gefnu að þeir séu sjálfir reiðubúnir að taka áhættuna , sem í rekstrinum felst , eins og flestir aðrir sem leita nýrra viðskiptatækifæra .
En það er algerlega fráleitt að skattgreiðendur bæti enn við einhverja hæstu landbúnaðarstyrki í heimi til að hægt sé að rækta innlent korn .
Það er nóg framboð af erlendu korni , sem framleitt er með hagkvæmari hætti en hér á landi .
Neytendur geta ekki sætt sig við nýja ríkisstyrki eða nýja tolla til að vernda innlendu framleiðsluna eins og gerist í tilviki annarra búvara sem framleiddar eru á Íslandi .
Ef þetta er á hreinu er ekkert því til fyrirstöðu að frjálsir kornbændur sái í akra um allt land .
