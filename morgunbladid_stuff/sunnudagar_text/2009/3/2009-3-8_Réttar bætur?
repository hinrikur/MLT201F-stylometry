Eftir Silju Björk Huldudóttur silja@mbl.is Hvernig er réttlátast að bæta fólki alvarlegt líkamstjón vegna slyss ? Er nóg að bæta tjónþolanum fyrirhugað tekjutap ? Við hvaða tekjur skal miða þegar um börn er að ræða ? Hvernig verða glötuð lífsgæði best metin og bætt ? Er hægt að ofbæta slys ? Virkar kerfið þannig að vátryggingafélögin eru orðin einn helsti bótaþegi almannatrygginga ? Þetta er meðal þeirra spurninga sem eðlilega vakna þegar kafað er ofan í skaðabótalögin .
Kastljósið hefur að undanförnu beinst að skaðabótalögunum sem sett voru hérlendis árið 1993 með síðari tíma breytingum .
Meðal þess sem harðlega hefur verið gagnrýnt af hópi hæstaréttarlögmanna , sem mikið hafa starfað fyrir hönd tjónþóla í skaðabótamálum , er sú breyting sem gerð var á lögunum árið 1999 þegar samhliða breytingum á margfeldisstuðli 1 ) voru settar inn í lögin reglur um frádrátt framtíðargreiðslna sem tjónþolar fá frá almannatryggingum og úr lífeyrissjóði .
Hefur verið á það bent að nánast allir sem verða fyrir 50-100% varanlegri örorku þurfi sökum þessa að sæta lækkun skaðabóta , miðað við það sem var áður en lagabreytingin tók gildi .
Samkvæmt því sem fram kom í greinargerð með lagafrumvarpinu á sínum tíma og byggðist á upplýsingum frá örorkunefnd var fjöldi þeirra sem metnir voru með meira en 40% varanlega örorku innan við 6 á ári á tímabilinu 1993-99 .
Tryggingafélögin orðin " bótaþegar " almannatrygginga " Við teljum okkur hafa sterk rök fyrir því að þegar lögunum var breytt 1999 hafi hugmyndin ekki verið sú að eingreiðslureikna allar framtíðargreiðslur frá almannatryggingum og lífeyrissjóði og draga þær frá skaðabótum tjónþola .
Við þykjumst vita að hugmynd löggjafans hafi verið að þær greiðslur sem tjónþolar voru búnir að fá þegar skaðabæturnar væru gerðar upp myndu dragast frá , en ekki allar framtíðargreiðslur .
Textinn í lögunum er hins vegar þess eðlis að dómstólar hafa fallist á þá túlkun og leggja hana til grundvallar , að átt sé við allar greiðslur sem menn eiga rétt á frá almannatryggingum til framtíðar , " segir Björn L. Bergsson hrl. en hann fór með mál pólskrar konu sem í vinnuslysi 1999 missti framhandlegg og hlaut af 70% varanlega örorku .
Við uppgjör vildi tryggingafélag vinnuveitanda hennar draga frá fjárhæð vegna framtíðargreiðslna frá almannatryggingum og féllst Hæstiréttur á það í dómi 2003 .
Lagabreytingin 1999 þýddi því í reynd að konan fékk samtals ríflega 5 milljónum kr. lægri bætur , þ.e. samtals 11,4 milljónir í stað 16,5 ( eins og sjá má í útreikningum hér til hliðar ) .
Meðal þeirra greiðslna sem Hæstiréttur féllst á að draga skyldu frá skaðabótunum voru framtíðar-heimilisuppbætur að upphæð ríflega 1,4 milljónir þar sem konan bjó ein þegar slysið varð .
Til þess að fá umrædda heimilisuppbót greidda í reynd í framtíðinni er konan því dæmd til þess að búa ein á Íslandi alla ævi , því hún glatar umræddum greiðslum ef hún býr með öðrum og eins ef hún flytur af landi brott og fær þá ekki tjón sitt að fullu bætt þar sem búið er að reikna þessa upphæð inn í skaðabótauppgjörið til frádráttar .
Björn bendir á að allt uppgjör í skaðabótamálum miði að því að gera upp framtíðartjón tjónþolans , en lagt er mat á hvernig viðkomanda muni farnast fram á ellilaunaaldur .
" Grunnviðmiðið í skaðabótalögum er að gera upp tjón í eitt skipti fyrir öll þannig að ef tjónþola farnast betur en ráð er fyrir gert í skaðabótauppgjörinu þá er það hans hagur .
Með því að draga framtíðargreiðslur tjónþolans frá almannatryggingum og lífeyrissjóði frá skaðabótakröfunni þá er framtíðaráhættunni velt yfir á tjónþolann .
Hann er þá farinn að bera áhættuna af því að hann muni fá umræddar greiðslur í framtíðinni , " segir Björn og bendir á að frádrátturinn sem lagabreytingin 1999 felur í sér komi tryggingafélögum til góða en ekki tjónþolanum .
" Þetta er orðin matarhola fyrir tryggingafélögin , sem eru orðin " bótaþegar " almannatrygginga í raun , ekki tjónþolarnir .
" Tillögur til úrbóta Frá því fyrrgreindur dómur féll hefur Björn í samvinnu við hæstaréttarlögmennina Vilhjálm H. Vilhjálmsson og Karl Axelsson beitt sér fyrir breytingu á skaðabótalögunum .
Í bréfi sem þeir rituðu Birni Bjarnasyni , þáverandi dómsmálaráðherra , síðla árs 2004 var á það bent að áður en skaðabótalögunum var breytt 1999 hefði verið viðurkennt af hálfu löggjafans að fjárhagslegt tjón sem rætur ætti að rekja til mikillar og alvarlegrar örorku yrði seint bætt að fullu með peningum og þess vegna voru greiðslur af fyrrgreindum toga ekki dregnar frá skaðabótum .
" Þessu var [ ...
] breytt árið 1999 og slíkar bætur dregnar frá þessum hópi mikið slasaðra einstaklinga og þeim til sérstaks tjóns þar sem það er alls ekki öruggt að viðkomandi fái bæturnar um ókomna framtíð , " segir m.a. í bréfi þeirra .
Bentu þeir á að bótagreiðslurnar væru m.a. háðar hjúskaparstöðu hins slasaða og þeim breytingum á lögum sem kunna að verða í framtíðinni .
Bótagreiðslurnar geta líka skerst vegna tekna tjónþolans , bæði launatekna en einnig fjármagnstekna , þar á meðal vegna vaxta af bankainnistæðu sem tjónþolinn getur fengið af þeim skaðabótum sem hann fékk greiddar .
Hæstaréttarlögmennirnir þrír hafa gert tillögu að tveimur breytingum á skaðabótalögunum .
Er það mat þeirra að verði þessar breytingar samþykktar á Alþingi væri með málefnalegum hætti brugðist við helstu annmörkum skaðabótalaganna .
Annars vegar leggja þeir til að í 4. mgr. 5. gr. skaðabótalaganna verði kveðið á um að frá skaðabótakröfu vegna líkamstjóns skuli " dragast eingreiddar örorkubætur almannatrygginga " til þess að skilgreina þegar fengnar greiðslur frá öllum hugsanlegum framtíðargreiðslum tjónþola .
Hins vegar leggja lögmennirnir til að breyting verði gerð á 13. gr. laganna til þess að rétta hlut eftirlifandi maka sem misst hafa fyrirvinnu sína .
Forsaga málsins er sú að samkvæmt skaðabótalögunum í upphaflegri mynd frá 1993 átti eftirlifandi maki , þ.e. ekkja eða ekkill , að fá 30% af þeim bótum sem hinn látni hefði fengið ef hann hefði lifað með 100% varanlega örorku .
Vegna millivísunar milli lagagreina nr. 13 og 5 varð breytingin 1999 til þess að í dag á að draga frá bótakröfu ímyndaðar greiðslur sem hinn látni fær aldrei .
Í upphafi árs 2004 reyndi á málið fyrir Hæstarétti , en þar féllst rétturinn á sjónarmið tryggingafélags atvinnurekanda karlmanns sem lést í vinnuslysi að draga ætti frá bótakröfu ekkjunnar þær greiðslur sem hinn látni hefði átt rétt á úr almannatryggingum og lífeyrissjóði hefði hann lifað við 100% örorku .
Þess ber að geta að umræddar frádráttargreiðslur fær ekkjan hins vegar ekki því þær eru bundnar manninum sem lést .
Vorið 2005 flutti Bjarni Benediktsson , þáverandi formaður allsherjarnefndar , frumvarp til laga um breytingu á skaðabótalögunum .
Frumvarpið byggðist á framkomnum ábendingum hæstaréttarlögmannanna þriggja .
Þegar Bjarni mælti fyrir frumvarpinu á Alþingi 7. apríl 2005 sagðist hann hafa , sem formaður allsherjarnefndar , óformlega leitað eftir sjónarmiðum hagsmunaaðila og orðið þess áskynja að ýmislegt fleira væri í skaðabótalögunum sem ýmsir teldu rétt að breyta .
Sagði hann hins vegar einhugur um það í nefndinni að einangra málið við umræddar tvær leiðréttingar .
" [ Í ] fyrsta lagi sérstaklega vegna þess að sýn okkar á málið var að framkvæmdin væri á skjön við það sem til stóð árið 1999 og svo hins vegar vegna þess að framkvæmdin er hvað sem því líður bersýnilega ósanngjörn , sérstaklega í tilviki eftirlifandi maka .
" Eftir fyrstu umræðu var frumvarpinu vísað aftur til allsherjarnefndar og þar dagaði málið síðan uppi , m.a. þar sem ávallt stóð til að ráða sérfræðinga til þess að fara í gegnum framkomnar umsagnir , auk þess sem stutt var í kosningar .
Dýrt að vera fatlaður Eitt af því sem ítrekað kemur upp í umræðunni um skaðabótalögin , hvort heldur er í umræðum á Alþingi , blaðagreinum um málið eða greinargerðum með lagafrumvörpum er spurning um hvort hugsanlega sé verið að ofbæta tjónþolum slys sitt .
Í umræðum á Alþingi veturinn 1998-99 um lagafrumvarp til breytingar á skaðabótalögunum sagði Pétur Blöndal þingmaður m.a. : " Það er grundvallaratriðið í allri tryggingarstarfsemi að menn hagnist ekki á tjóninu .
Menn eiga ekki að hagnast á tjóni og það á að bæta þannig að menn séu jafnsettir eftir sem áður en ekki að þeir hagnist og helst ekki að þeir tapi heldur .
" Í geinargerð Gests Jónssonar hrl. og Guðmundar Jónssonar , fyrrverandi hæstaréttardómara , með frumvarpi til laga um breytingu á skaðabótalögum sem samþykkt var 1999 benda frumvarpshöfundar á að þegar örorkustig er mjög hátt megi ætla " að bætur fyrir framtíðartekjutjón nægi ekki til þess að mæta fjártjóni slasaðra , því auk tekjutjónsins [ megi ] ætla að ýmsir þættir daglegs lífs , sem heilbrigðir einstaklingar leysa án fjárhagslegra útgjalda , svo sem þrif , matseld , viðhald o.fl. , hafi í för með sér viðbótarútgjöld hjá þeim sem verða fyrir mikilli varanlegri örorku .
" Dæmd til fátæktar Af samtölum blaðamanns við hæstaréttarlögmenn , sem mikla reynslu hafa af því að starfa fyrir hönd tjónþola í skaðabótamálum , má ljóst vera að aukin fjárútgjöld vegna mikillar örorku eru ekki metin inni í skaðabótum heldur er aðeins horft til tekjutaps einstaklingsins miðað við fyrri tekjusögu .
" Fólki sem lendir í slysum með þeim afleiðingum að það hlýtur verulegan skaða af mun aldrei fá slys sitt bætt að fullu .
Það að segja að maður sem orðinn er lamaður sé jafn vel eða betur settur af því að hann muni í framtíðinni fá mánaðarlegar greiðslur úr lífeyrissjóði og frá TR , er í besta falli hlægilegt .
Enginn af þeim sem ég hef unnið fyrir myndi ekki vilja skipta á þeim peningum sem viðkomandi fékk og tjóninu , " segir Óðinn Elísson hrl. Hann hefur líkt og aðrir hæstaréttarlögmenn gert alvarlegar athugasemdir við skaðabótaútreikninga eins og þeir snúa að börnum sem slasast alvarlega .
Samkvæmt núgildandi skaðabótalögum reiknast bætur barna út frá krónutölunni 1,2 milljónir kr. ( framreiknað til 1. mars 2009 samkvæmt launavísitölu jafngildir það 2,4 milljónum ) .
Sé sú upphæð margfölduð með margfeldisstuðlinum sem lögin kveða á um þýðir það að útreiknað tjón t.d. 12 ára barns sem skilgreint væri með 100% varanlega örorku eftir slys eru tæplega 38 milljónir .
" Ef mönnum finnst þetta fullar bætur , þá deili ég ekki þeirri skoðun með þeim , " segir Óðinn og bendir á að frá þessari upphæð dragast , samkvæmt núgildandi lögum , framtíðargreiðslur frá almannatryggingum og eftir atvikum lífeyrisjóði .
" Það getur í reynd þýtt að 12 ára lamað barn sem metið er 100% öryrki fær innan við 24 milljónir greiddar í bætur frá tryggingafélagi tjónvaldsins .
Þetta er eingreiðslan sem viðkomandi hefur til að gera sig jafnsettan einstaklingi sem er ófatlaður .
Í mínum huga eru þetta ekki réttar bætur , því í reynd er búið að dæma viðkomandi til fátæktar .
" Að sögn Óðins væri eðlilegra að miða við a.m.k. meðallaun verkamanns þegar reiknaðar eru út bótagreiðslur til barna og skólafólks .
Spurður hvort slík hækkun skaðabóta myndi ekki hækka iðgjöld bifreiðatrygginga telur Óðinn það af og frá .
" Auðvitað myndu iðgjöldin hækka eitthvað eða sem nemi hærri tjónagreiðslum , en það yrði ekki afgerandi .
Það að halda því fram að iðgjöld myndu hækka verulega , verði skaðabætur í þessum fáu stóru tjónum árlega hækkaðar , er hræðsluáróður .
" Að mati Björns L. Bergssonar hrl. var við lagabreytinguna 1999 gengið of langt í því að nálgast útreikning skaðabóta eins og um raunvísindi væri að ræða .
" Gallinn í hugmyndafræðinni að baki þessum útreikningunum er sá að þú getur ekki sett verðmiða á manneskju með sama hætti og þú getur sett verðmiða á hús .
Þar sem þetta eru ekki raunvísindi þá þarftu alltaf að gefa þér alls kyns grunnforsendur , sem geta verið misréttar , " segir Björn og bendir á að fái tjónþolinn góðar bætur út úr vátryggingum þá séu auknar líkur til þess að hann verði meira sjálfbjarga og þurfi minna á hinu samfélagslega öryggisneti að halda .
" Með frádráttarkerfinu eins og það er í dag getur ungt fólk sem slasast alvarlega setið eftir með það miklar skerðingar á skaðabótunum að útkoman getur jafnvel orðið mínustala .
Það þýðir að búið er að dæma alvarlega slasað fólk til að lifa á örorkulífeyri frá TR og lífeyrissjóði , jafnvel við þröngan kost .
Þannig nýtur tjónþolinn takmarkaðs góðs af því fé sem honum er ætlað til að hjálpa sér að aðlagast breyttum aðstæðum , þ.e. þeim erfiðu aðstæðum sem felast í því að búa við mikla fötlun .
" Skaðabótalögin lengi verið til endurskoðunar SKAÐABÓTALÖGIN voru sett árið 1993 að frumkvæði Sambands íslenskra tryggingafélaga ( SÍT ) og byggjast að grunni til á dönsku skaðabótalöggjöfinni , sem var þá sú nýjasta á þessu sviði á Norðurlöndum .
Fljótlega eftir setningu laganna kom fram gagnrýni frá hópi reyndra lögmanna , sem allir höfðu sérþekkingu á sviði skaðabótauppgjöra , að margfeldisstuðullinn í reiknireglu laganna til útreiknings bóta fyrir varanlega örorku þyrfti að vera mun hærri til þess að slasað fólk fengi fullnægjandi bætur fyrir fjártjón .
Vegna þessarar gagnrýni skipaði dómsmálaráðherra snemma árs 1994 nefnd til þess m.a. að leggja mat á hvort margfeldisstuðull skaðabótalaganna nægði til þess að fullar bætur fengjust fyrir fjárhagslegt tjón .
Meirihluti nefndarinnar komst að þeirri niðurstöðu að svo væri ekki og lagði til að stuðullinn yrði hækkaður úr 7,5 í 10 .
Tillögurnar leiddu hins vegar ekki til breytinga á skaðabótalögunum .
Um mitt ár 1995 fól allsherjarnefnd Gesti Jónssyni hrl. og Gunnlaugi Claessen hæstaréttardómara að taka á ný upp athugun á reglum skaðabótalaganna .
Í álitsgerð sem þeir skiluðu af sér tæpu hálfu ári síðar gerðu þeir tillögu um að tekin yrði upp samfelldur margfeldisstuðull fyrir alla mannsævina , lækkandi með hækkandi aldri .
Þessi stuðull var síðan skertur um 33,3% til þess að mæta áhrifum skattfrelsis og svokallaðs eingreiðsluhagræðis .
Álitsgerð Gest og Gunnlaugs var send til umsagnar hjá ýmsum aðilum og undir loks árs sendu forsvarsmenn SÍT frá sér umsögn þar sem fram kom að tillagan myndi kalla á 30% hækkun iðgjalda í lögboðnum ökutækjatryggingum .
Neitað um upplýsingar Í grein sem Gestur ritaði í Morgunblaðinu í byrjun árs 1996 gerði hann verulegar athugasemdir við útreikning tryggingastærðfræðings á hækkunarþörf iðgjalda í bifreiðatryggingum .
Upplýsti Gestur að hann hefði kallað eftir upplýsingum um forsendur útreiknings SÍT á hækkunarþörfinni en verið neitað um umbeðnar upplýsingar .
Í grein sinni benti Gestur á mikilvægi þess að iðgjöld bifreiðatrygginga endurspegli kostnað við að bæta þau tjón sem tryggingarnar taka til .
" Hin gríðarlega uppsöfnun fjár í bótasjóðum vátryggingafélaganna , sem orðið hefur á síðustu árum , gefur vísbendingu um að ekki sé samsvörun milli iðgjaldanna og kostnaðar vegna tjóna sem falla á bifreiðatryggingar .
" Álitsgerð þeirra Gest og Gunnlaugs fylgdi fullbúið lagafrumvarp sem aldrei varð að lögum .
Vorið 1996 voru hins vegar gerðar þær breytingar á skaðabótalögunum að margfeldisstuðullinn var hækkaður úr 7,5 í 10 .
Sumarið 1996 skipaði dómsmálaráðherra enn eina nefndina til þess að vinna að endurskoðun skaðabótalaganna .
Henni var gert að skila niðurstöðu sinni síðla árs 1997 , en í september það ár fór nefndin þess á leit við dómsmálaráðherra að fá frest til þess að ljúka verkefninu .
Ástæða frestunarinnar var sú að nefndin taldi skorta fullnægjandi upplýsingar um tjónakostnað bifreiðatrygginga vegna líkamstjóna eftir gildistöku skaðabótalaganna , en þær upplýsingar væru forsenda þess að unnt væri að meta áhrif tillagna nefndarinnar á iðgjöld bifreiðatrygginga .
Varað við skerðingunni Nefndin skilaði áliti sínu , í tvennu lagi , síðla árs 1998 .
Í nóvember sama ár mælti dómsmálaráðherra fyrir lagafrumvarpinu til breytingar á skaðabótalögunum .
Í umræðum á Alþingi var sjónum sérstaklega beint að þeirri staðreynd að ekki hefði reynst unnt að fá umbeðnar upplýsingar frá tryggingafélögunum og var tregða þeirra til upplýsingagjafar harðlega gagnrýnd .
Við afgreiðslu frumvarpsins klofnaði allsherjarnefnd í afstöðu sinni .
Minnihlutinn benti á að þó frumvarpið væri þegar á heildina væri litið til verulegra bóta fyrir tjónþola þá væru á því verulegir ágallar .
Þannig taldi minnihlutinn ekki rétt að greiðslur frá lífeyrissjóðum yrðu dregnar frá skaðabótum , enda iðgjöld launafólks hluti umsaminna launa og réttindin því eign launafólks .
Einnig taldi hann lágmarksviðmið árslauna í frumvarpinu of lágt og eðlilegra að miða þar við meðallaun landverkafólks innan ASÍ .
Auk þess var á það bent að samkvæmt útreikningum ASÍ , eftir forskrift lagafrumvarpsins , myndi það leiða til þess að nær allir sem metnir væru með meira en 50% varanlega örorku þyrftu að sæta lækkun skaðabóta vegna frádráttar framtíðargreiðslna TR .
" Ástæðan fyrir því , hversu langan tíma tók að koma á þessum nauðsynlegu réttarbótum , var hatrömm andstaða íslensku vátryggingarfélaganna , sem beittu pólitískum áhrifum sínum og ómældum fjárráðum til baráttu sinnar gegn þeim .
" Jón Steinar Gunnlaugssson , hæstaréttardómari í grein á vef Háskólans í Reykjavík birt 30. janúar 2003 .
" Í ljós kemur að bótasjóðirnir eru verulega digrir hjá tryggingafélögunum og ég verð að ætla , miðað við stöðu tryggingarsjóðanna , að ekki þurfi að koma til nein hækkun á iðgjöldum á bifreiðatryggingum vegna breytinganna sem við erum hér að gera á skaðabótalögunum .
Það kemur fram að 31. des. 1993 hafi staða bótasjóðanna verið 9,9 milljarðar kr. En núna , 31. des. 1997 , er staða bótasjóðanna 15,8 milljarðar kr .
" Jóhanna Sigurðardóttir þingmaður á Alþingi 6. mars 1999 .
" Siv Friðleifsdóttir , þingmaður Framsóknarflokksins , spurði Jón Steinar [ Gunnlaugsson ] að því hvort hann væri beinlínis að halda því fram að Þorsteinn Pálsson , dómsmálaráðherra , og Sólveig Pétursdóttir , formaður allsherjarnefndar á síðasta kjörtímabili , hefðu unnið gegn almannahagsmunum með því að láta málið þróast í þann farveg sem það er komið í [ þ.e. með því að slá á frest nauðsynlegum breytingum á skaðabótalögunum til þess að tjónþolar geti fengið fullar bætur fyrir slys ] .
Hann sagði svarið við því vera já .
" Umfjöllun Morgunblaðsins 13. maí 1995 þar sem sagt var frá almennum félagsfundi Lögmannafélags Íslands sem fram fór 11. maí 1995 " [ Jón Steinar ] heldur því fram að ég hafi níðst á réttindum slasaðs fólks vegna fjölskylduhagsmuna hjá tryggingafélögum .
[ ...
] Ég á engra hagsmuna að gæta hjá tryggingafélögum , en ef það er svo að hann sé að ýja að því að bróðir minn starfar sem lögmaður hjá Tryggingu hf. , þá sýnir það nú enn betur hversu lágkúruleg þessi árás er .
" Þorsteinn Pálsson , þáverandi dómsmálaráðherra í Morgunblaðinu 13. maí 1995 " Vafalaust á hæstaréttarlögmaðurinn við það [ ...
] að eiginmaður minn [ Kristinn Björnsson ] á sæti í stjórn Sjóvá-Almennra .
[ ...
] Ég mun að sjálfsögðu eins og hingað til leggja mig fram um að gæta hagsmuna almennings í þessu máli eins og öðrum málum sem mér er trúað fyrir .
En það þyrfti ef til vill skilnað okkar hjóna til þess að Jón Steinar Gunnlaugsson tæki mig trúanlega , og mig grunar að það myndi ekki einu sinni duga .
" Sólveig Pétursdóttur , þáverandi formaður allsherjarnefndar í Morgunblaðinu 13. maí 1995 " Ósanngjarnt og vitlaust " Manni finnst þetta bara svo ósanngjarnt og vitlaust að maður getur ekki þagað , " segir Ásgeir Ingvi Jónsson og vísar þar til skerðingarákvæðisins sem sett var inn í skaðabótalögin 1999 og þess hvaða upphæðir miðað er við þegar börnum er reiknað ímyndað framtíðartekjutap í kjölfar mikillar örorku vegna slyss .
Sonur Ásgeirs , Nóni Sær , lamaðist fyrir neðan mitti í alvarlegu bílslysi fyrir rúmum tveimur árum þá aðeins 8 ára gamall en 5 ára gömul systir hans , Svandís Þula , lést í sama slysi .
Óhætt er að segja að viðtal Kastljóss Ríkissjónvarpsins við Ásgeir nýverið hafi vakið mikla athygli , en þar deildi Ásgeir harðlega á skaðabótalögin með síðari tíma breytingum .
Eins og lesa má hér á opnunni að framan þá hefur ákvæði , sem sett var inn í skaðabótalögin 1999 , þau áhrif að frá skaðabótum þeirra sem hljóta meira en 50% varanlega örorku eftir slys dragast allar framtíðargreiðslur frá almannatryggingum og lífeyrisjóði .
Í fyrrnefndu bílslysi skall bíll Ásgeirs framan á bíl sem ók á röngum vegarhelmingi vegna framúraksturs .
Ökumaður hins bílsins var tryggður hjá VÍS .
Samkvæmt fullnaðaruppgjöri á þeim skaða- og miskabótum sem Nóni Sær á rétt á fær hann þjáningabætur og bætur vegna varanlegs miska og er sá hluti ekkert skertur .
Langstærstur hluti bótanna er hins vegar vegna þess að varanleg örorka hans var metin 100% .
Vegna örorkunnar þarf VÍS að greiða honum ríflega 29,5 milljónir króna , en frá þeirri upphæð dragast allar framtíðarbætur Nóna Sæs frá TR en þær nema ríflega 15 milljónum .
Hann fær því alls tæplega 14,5 milljónir í skaðabætur vegna örorku sinnar frá VÍS .
" Þetta er barátta fyrir aðra " Í samtali við Morgunblaðið leggur Ásgeir áherslu á að ástæða þess að hann velji að stíga fram til að vekja athygli á vanköntum skaðabótalaganna sé ekki síst tilhugsunin um aðstæður barna sem fari verr út úr slysum en sonur hans gerði .
" Nóni Sær er með efri partinn á líkamanum í lagi og getur vonandi unnið fyrir sér í framtíðinni .
Þannig að hann á alveg að geta komist þokkalega í gegnum lífið .
Þetta er því barátta fyrir aðra , " segir Ásgeir .
" Það er tvennt í skaðabótalögunum sem er hreinlega vitlaust .
Annars vegar að miða við ákveðna krónutölu fyrir tekjulaust fólk , þar á meðal börn , sem liggur rétt ofan við lágmarkslaunin í landinu .
Að mínu mati væri eðlilegra að miða við meðallaun .
Í mínum huga er rangt að gefa sér að allir tekjulausir einstaklingar og öll börn sem slasast hefðu bara verið með lágmarkslaun , því þannig er sjálfkrafa búið að raða þessum hópi í neðsta þrep þjóðfélagsstigans , " segir Ásgeir og segir hina vitleysuna snúa að skerðingarákvæði skaðabótalaganna .
Bendir hann á að skaðabótum sé m.a. ætlað að hjálpa tjónþolanum að laga sig að þeim breyttu aðstæðum sem felist í því að búa við mikla fötlun .
Ásgeir tekur fram að þó eingreiðsla upp á 15-25 milljónir geti ein og sér hljómað sem há upphæð þá þurfi að setja hlutina í samhengi .
" Upphæðin dugar varla fyrir slasaðan einstakling til að kaupa sér íbúð , en hafa ber í huga að fötlunin setur fólki þrengri skorður með val á íbúð , m.a. með tilliti til aðgengis fyrir hjólastól .
Séu allir fjármunirnir bundnir í íbúðinni þá þarf viðkomandi að lifa á örorkulífeyri frá TR sem nemur um 150 þúsundum kr. á mánuði fyrir skatt , sem þýðir að búið er að dæma þennan einstakling til fátæktar .
Ef viðkomanda tekst að setja einhvern hluta bótanna til hliðar og ávaxta peningana þá skerða fjármagstekjurnar örorkubæturnar um leið , þannig að skerðingin er farin að virka í hring .
" silja@mbl.is Svara leitað hjá tryggingafélögum BLAÐAMAÐUR Morgunblaðsins sendi 27. febrúar sl. vátryggingafélögunum fjórum , þ.e. Sjóvá-Almennum tryggingum hf. , Tryggingamiðstöðinni hf. , VÍS – Vátryggingafélagi Íslands hf. og Verði tryggingum hf. skriflega fyrirspurn , sem svo var ítrekuð sl. þriðjudag .
Í fyrirspurninni var spurt um : 1 ) Þróun iðgjalda viðkomandi tryggingafélags af bílatryggingum á tímabilinu 1993-2008 .
2 ) Hversu hátt hlutfall af heildartjónagreiðslum viðkomandi tryggingafélags hefði árlega verið greitt tjónþolum sem metnir hefðu verið til örorku eftir slys , hvort heldur vegna umferðar- eða vinnuslyss , á tímabilinu 1993-2008 .
3 ) Hversu mörg mál hefðu árlega verið gerð upp á vegum viðkomandi tryggingafélags samkvæmt uppgjörsreglum skaðabótalaganna á árunum 1993-2008 .
4 ) Hvort unnt væri að fá sundurgreint hversu margir tjónþolar , samkvæmt spurningu nr. 3 , hefðu verið metnir með meira en 40% varanlega örorku .
Tryggingamiðstöðin Í skriflegu svari Kjartans Vilhjálmssonar , framkvæmdastjóra tjónaþjónustu Tryggingamiðstöðvarinnar hf. , var blaðamanni vísað inn á vef Fjármálaeftirlitsins sem svar við spurningu nr. 1 , en þar má finna ársreikninga vátryggingafélaganna síðustu ár .
Varðandi spurningu nr. 2 sagði Kjartan að því miður væru þær upplýsingar ekki fyrirliggjandi , þar sem ekki væri haldið sérstaklega utan um þetta .
Sem svar við spurningum nr. 3 og 4 sendi Kjartan meðfylgjandi graf , sem sjá má hér til hliðar , en þar gefur að líta upplýsingar um fjölda mála gerð upp samkvæmt uppgjörsreglum skaðabótalaganna hjá TM á árabilinu 2003-2008 .
Þess ber að geta að þau mál sem gerð eru upp samkvæmt skaðabótalögunum eru bílslys , slysatrygging sjómanna og ábyrgðartrygging , en undir síðast talda flokkinn falla öll þau mál þar sem fyrirtæki eru skaðabótaskyld vegna líkamstjóns sem og læknamistök .
Hins vegar snúa um 99% þeirra mála sem gerð eru upp samkvæmt skaðabótalögunum hjá TM að bílslysum og vinnuslysum .
Samkvæmt upplýsingum blaðamanns var markaðshlutdeild TM árið 2008 um 25% .
Vörður tryggingar Í skriflegu svari Sigurðar Óla Kolbeinssonar hdl. og forstöðumanns tjónasviðs Varðar trygginga hf. , kom fram að umbeðnar upplýsingar um tjónin væru því miður ekki tiltækar .
Benti hann á að tryggingafélagið í núverandi mynd hefði orðið til árið 2005 við sameiningu Varðar vátryggingafélags hf. á Akureyri og Íslandstryggingar hf. Sökum þessa væri erfitt að framkvæma söguskoðanir langt aftur í tímann .
Sagði hann af sömu ástæðu erfitt að fá yfirlit yfir iðgjaldaþróun bifreiðatrygginga .
Auk þess væri þróunin breytileg eftir flokkum og verðmæti bíla .
Hann sendi blaðamanni dæmi um þróun meðaliðgjalda lögboðinnar ökutækjatryggingar ásamt rúðutryggingu á þéttbýlissvæði á tímabilinu 1. ágúst 2002 til 1. febrúar 2009 ( en í fyrri dagsetningunni er miðað við iðgjöld eins og þau voru hjá Íslandstryggingu á sínum tíma ) .
Þá kemur í ljós að meðaliðgjald dæmigerðs bíls hefur hækkað úr 56.225 kr. í 79.678 kr. sem er 41% hækkun .
Sjóvá-Almennar tryggingar Hjá Steinunni Guðjónsdóttur , tryggingastærðfræðingi hjá Sjóvá-Almennum tryggingum hf. , fengust þau svör að umbeðnar upplýsingar lægju ekki á lausu og því þyrfti meiri tíma til þess að vinna svörin .
Þó fengust þær upplýsingar að gera megi ráð fyrir að á árabilinu 1993-2008 hefðu að meðaltali mál 350 tjónþola verið gerð upp samkvæmt uppgjörsreglum skaðabótalaganna .
Einnig mætti gera ráð fyrir að samtals hefðu greiðslur til tjónþola sem metnir hefðu verið með örorku eftir slys á þessu 16 ára tímabili numið um 21,5 milljörðum króna , en tekið var fram að upphæðir hvers árs , sem lagðar voru saman , voru ekki á núvirði .
Hvað fjölda þeirra sem metnir eru með meira en 40% varanlega örorku varðar fengust þau svör að gera mætti ráð fyrir að á síðustu árum hefði fjöldinn numið um 25 á ári .
Vátryggingafélag Íslands Frá Guðmundi Erni Gunnarssyni , forstjóra VÍS – Vátryggingafélags Íslands hf. , fengust þau svör að ekki hefði unnist tími til þess að vinna svörin þar sem fyrirspurn blaðamanns væri mjög yfirgripsmikil og krefðist meiri vinnu en í fyrstu hefði verið talið .
Bent var á að margt af því sem spurt hefði verið um þyrfti að vinna sérstaklega úr gagnagrunni fyrirtækisins og sumt væri óaðgengilegt fyrir allt tímabilið sem spurt væri um .
