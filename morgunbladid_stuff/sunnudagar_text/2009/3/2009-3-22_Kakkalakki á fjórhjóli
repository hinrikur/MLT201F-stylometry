Eftir Bergþóru Njálu Guðmundsdóttur ben@mbl.is HANN var hálf-kaldur og ræfilslegur kakkalakkinn sem hugðist taka sér far með fjórhjóli Einars Björnssonar á Eskifirði í fyrradag .
Honum varð þó ekki kápan úr því klæðinu því Einar náði að grípa laumufarþegann sem nú er á leið í hendur sérfræðinga " fyrir sunnan " .
" Ég var að fara í vinnuna um morguninn þegar ég sá hann allt í einu skella á hjólinu , " segir Einar .
" Hann var svolítið daufur út af kuldanum því það var um tveggja , þriggja gráða frost .
Svo braggaðist hann nú þegar ég var búinn að koma honum inn og gefa honum að éta .
" Einar hefur ekki hugmynd um hvaðan skepnan kom .
" Manni hálf-bregður , því maður hélt að Ísland væri laust við svona kvikindi .
Alla vega vantar okkur þetta ekki í skordýraflóruna hér .
" Þetta er þó aldeilis ekki í fyrsta sinn sem framandi kynjaverur af þessu tagi verða á vegi Einars .
" Fyrir nokkrum árum fann ég leðurblöku , reyndar dauða , en hún var föst í nýjum bíl sem ég fékk sendan að utan .
Svo fann ég einu sinni mjög stórt fiðrildi sem hafði fokið hingað undan vindum .
Þannig að þetta er að verða sérgrein hjá mér að finna einhver furðuleg skorkvikindi , " segir hann og hlær .
Erling Ólafsson , skordýrafræðingur hjá Náttúrufræðistofnun , segir kakkalakka berast allt árið til landsins með varningi .
" Þetta eru kvikindi sem berast með manninum um allan heim .
Ég hef grun um að þau séu landlæg hér .
Það er ekkert mikið af þeim en þau eru samt viðloðandi .
" Hann segir kuldann hérlendis ekki hafa allt að segja um það hversu vel kakkalakkarnir þrífast .
" Þetta eru innanhússdýr og það er sama loftslag innanhúss allt árið .
" 