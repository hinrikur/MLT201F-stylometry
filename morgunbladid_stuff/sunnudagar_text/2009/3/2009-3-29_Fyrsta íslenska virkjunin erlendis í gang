FYRSTA jarðvarmavirkjunin sem íslenskt fyrirtæki sér um að hanna og reisa erlendis er nú komin í fullan rekstur .
Um er að ræða 9,3 MW lághitavirkjun sem var hönnuð og reist af íslenska jarðhitafyrirtækinu Enex í verktöku fyrir LaGeo í El Salvador .
Virkjunin framleiðir nú 9,3 MW af raforku á fullum afköstum .
Búið er að ljúka öllum keyrsluprófunum og álagsprófum og tekur nú við eins árs ábyrgðartími , samkvæmt upplýsingum Enex .
Samningurinn við LaGeo hljóðaði upp á rúmlega 13 milljónir bandaríkjadala eða um 1,6 milljarða íslenskra króna .
Verktakasamningurinn við jarðhitafélagið LaGeo í El Salvador var alverktökusamningur þar sem hönnun , innkaup á búnaði , verkefnastjórnun og byggingarstjórnun var í höndum Enex .
Enex réð verkfræðistofurnar Sertiproi í El Salvador , VGK ( nú Mannvit ) , Rafteikningu og Fjarhitun ( nú Verkís ) á Íslandi til ráðgjafar og hönnunar á ýmsum þáttum verkefnisins .
Enex sá jafnframt um allar prófanir , gangsetningu og þjálfun starfsmanna LaGeo .
Virkjunin er jarðvarmavirkjun sem nýtir lághita til framleiðslu á raforku .
Um er að ræða svokallaða tvívökvavirkjun þar sem jarðvökvinn hitar annan vinnsluvökva ( isopentan ) í lokaðri hringrás .
Vinnsluvökvinn sýður við 160°C í varmaskiptum og knýr hverfil til raforkuframleiðslu .
Virkjunin er á Berlin jarðhitasvæðinu í El Salvador en þar eru fyrir tvær hefðbundnar jarðgufuvirkjanir sem framleiða samtals um 100 MW af raforku .
Tvívökvavirkjunin nýtir affallsvatn frá gufuskiljum virkjananna og þannig er jarðhitavökvinn nýttur enn frekar áður en honum er dælt niður í jarðlögin að nýju .
Vinnsluaðferð þessi er upprunnin í orkuveri HS Orku í Svartsengi .
gudni@mbl.is Í hnotskurn » Geysir Green Energy á stærstan hlut í Enex eða 96% .
Enex sérhæfir sig í virkjun jarðvarma .
» Samningur Enex við LaGeo S.A .
í El Salvador var gerður árið 2005 .
» Mikinn jarðvarma er að finna í El Salvador og hafa landsmenn áhuga á að auka nýtingu hans enn frekar .
