REIKNAÐ gengistap Orkuveitu Reykjavíkur á síðasta ári vegna veikingar íslensku krónunnar nemur 88,1 milljarði króna og hefur afgerandi áhrif á afkomu og eigið fé fyrirtækisins .
Frá síðustu áramótum hefur gengi krónunnar hins vegar styrkst og nemur gengishagnaður OR á árinu 26,4 milljörðum króna .
" Rekstrarafkoma Orkuveitu Reykjavíkur fyrir fjármagnsliði , skatta og afskriftir , EBITDA , árið 2008 var jákvæð um 11,7 milljarða króna og batnaði um 17,5% frá árinu 2007 .
Afkoma fyrirtækisins fyrir fjármagnsliði , skatta og afskriftir er sú besta í tíu ára sögu þess , hvort sem miðað er við fjárhæð eða hlutfall af veltu .
Það ræðst alfarið af auknum tekjum af raforkusölu til stórnotenda í erlendri mynt , " segir í frétt frá OR .
Fram kemur að afkoman var neikvæð um 73,0 milljarða króna á árinu 2008 og eiginfjárhlutfall um áramót 18,6% .
Lausafjárstaðan er sterk , segir í fréttinni .
Vaxandi tekjur fyrirtækisins í erlendri mynt gera því kleift að standa undir greiðslum vegna erlendrar lántöku þrátt fyrir gengissveiflur .
Heildareignir hinn 31. desember 2008 voru 259.373 milljónir króna en voru 191.491 milljón króna í árslok 2007 .
Heildarskuldir fyrirtækisins voru 211.015 milljónir króna samanborið við 102.503 milljónir kr. í árslok 2007. aij@mbl.is 