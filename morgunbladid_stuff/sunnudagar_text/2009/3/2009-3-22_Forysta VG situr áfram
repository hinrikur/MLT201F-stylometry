Eftir Halldóru Þórsdóttur halldorath@mbl.is FORYSTA Vinstrihreyfingarinnar – græns framboðs er nánast óbreytt en kosið var í stjórn flokksins á laugardag .
Hildur Traustadóttir var kjörin gjaldkeri flokksins og tók við af Guðrúnu Ágústu Guðmundsdóttur sem bauð sig ekki fram aftur .
Eftir sem áður verða því Steingrímur J. Sigfússon formaður , Katrín Jakobsdóttir varaformaður og Sóley Tómasdóttir ritari .
Þeim var öllum fagnað með lófataki .
" Ég hélt að það væri nóg að vera formaður í átta til tíu ár og hér stend ég enn , " sagði Steingrímur eftir að staðfest var að hann sæti áfram í embætti .
" Ég ætla þó að fullvissa ykkur um að ekki mun þurfa lagabreytingar til að ég víki .
" Þar vísaði Steingrímur til hugmyndar sem Davíð Stefánsson kynnti um að formaður , varaformaður , ritari og gjaldkeri flokksins skyldu ekki sitja lengur en í sex ár samfleytt .
Steingrímur hefur verið formaður frá stofnun hans fyrir tíu árum og Katrín Jakobsdóttir hefur verið varaformaður í sex ár .
Steingrímur sagði að stjórnmálamenn þyrftu að þekkja sinn tíma og hann hefði hug á að hætta " áður en allir yrðu dauðfegnir " að losna við hann .
Helstu kosningaáherslur vinstri grænna snúast um hagi heimila og fjölskyldna , atvinnusköpun í hefðbundnum framleiðslugreinum og ferðaþjónustu og um sanngirni í skattamálum .
Hér er þó aðeins um drög að ræða .
Lýðræði og þátttaka almennings er einnig áherslumál flokksins .
Beint lýðræði skuli meðal annars birtast í þjóðaratkvæðagreiðslu um stjórnarskrárbreytingar og því að efla sveitarfélögin .
Ennfremur er lagt til að fræðsla um lýðræði og mannréttindi í skólum landsins verði stóraukin og til samræmis við það sem gerist annars staðar á Norðurlöndum .
Betra utan ESB Evrópusambandið vegur ekki þungt í þeirri málefnaskrá vinstri grænna sem þegar liggur fyrir .
Þar segir þó að ákvörðun um aðild eða það að vera áfram utan ESB verði ekki tekin nema að undangenginni þjóðaratkvæðagreiðslu og upplýstri og lýðræðislegri umræðu .
Hagsmunum Íslendinga sé nú best borgið utan ESB .
Katrín Jakobsdóttir segir það ekki liggja fyrir að skipt verði um skoðun í þessu máli .
Varðandi áframhaldandi samstarf ríkisstjórnarflokkanna mætti hins vegar leita eftir málsmeðferðarleið í svo stóru máli .
