KÆRU Íslendingar .
Fyrst vil ég þakka Íslendingum örlæti þeirra , er þeir sendu íslenskan ullarfatnað til fátækra aldraðra Breta , en því miður hafa Íslendingar ekki heyrt alla söguna um það hversu illa er komið fyrir breskum lífeyrisþegum .
Það sem ég vildi segja ykkur ætti ekki að eiga sér stað í Bretlandi í dag .
Það sem verra er , það hefur verið að ágerast sl. 30 ár , en ekki náð almennri athygli fjölmiðla , stjórnmálamanna né almennings í Bretlandi .
Barátta ýmissa hópa fyrir réttindum og hagsmunum eftirlaunaþega í Bretlandi fær lítinn hljómgrunn .
Vegna lágra eftirlauna frá breska ríkinu telst 1 af hverjum 5 eftirlaunaþegum á Bretlandi , sem eru 12 milljónir talsins , lifa í fátækt .
Margir þeirra deyja vegna vannæringar og kulda á vetrum .
Hversu margir deyja af þeim sökum er ekki aðalatriðið , heldur sú staðreynd að það gerist .
Undirritaður hefur barist fyrir eftirlaunaþega í 20 ár , því ég sá þörfina fyrir að aðstoða eftirlaunaþega á þeim tíma .
Ég stofnaði LINK-AGE / COUNTRYWIDE árið 2000 í þeim tilgangi að fá þá yngra fólk til að aðstoða þá eldri .
Við erum ekki stór hópur , en erum úr öllum stjórnmálaflokkum en þurfum samt að hafa mikið fyrir því að koma málstað okkar á framfæri í fjölmiðlum .
Við störfum sem ópólitísk samtök í þeim tilgangi að vekja athygli á þeirri bágu stöðu sem breskir eftirlaunaþegar eru í í samanburði við önnur evrópsk lönd .
Grunnlífeyrir frá breska ríkinu er í dag um 18.500 kr ( 97 pund ) á viku og fylgir lægri verðvísitölu en launavísitölu í landinu .
Breska ríkið kostar 5% af landframleiðslu í ellilífeyri meðan meðaltalið er 12% hjá öðrum þjóðum á meginlandi Evrópu .
Þessi þróun byrjaði á níunda áratugnum þegar hægri stjórn Margrétar Thatcher komst til valda .
Það ætti ekki að eiga sér stað í bresku samfélagi í dag , að eftirlaunaþegar sem hafa unnið í 30 , 40 eða 50 ár og og allan tímann greitt skatta og framlag í Tryggingarsjóð ríkisins vegna eftirlauna ( National Insurance for a state pension , ) skuli eiga á hættu að svelta og deyja vegna lífeyris langt undir framfærslumörkum .
Eftir 18 ára ( 1979-1997 ) hægri stjórn í Bretlandi , komust jafnaðarmenn til valda og það jók bjartsýni á að stjórn Verkamannaflokksins myndi laga lífeyri aldraðra , en sú von brást því sú stjórn hefur fylgt sömu stefnu og í stjórnartíð íhaldsmanna .
Eftirlaun hafa ekki fylgt launaþróun né verðvísitölu .
Því miður hefur þessi þróun ekki náð athygli breskra fjölmiðla vegna pólitískrar þöggunar .
Jafnvel stjórnmálamenn eru í þessari þöggun , í byrjun hjá íhaldsmönnum en hún hélt áfram með stefnu Verkamannaflokksins .
Ríkisstjórnir síðustu ára hafa borið því við og fjölmiðlar endurtaka sífellt að vegna hækkunar meðalaldurs og fækkunar í hópi verkafólks sem greiðir í sjóðinn , þá sé ekki unnt að hækka lífeyrinn .
En þessi rök fá ekki staðist , þessi tryggingarsjóður hefur vaxið ört og er nú um 40 milljarðar punda og er áætlað að hann vaxi í um 74 milljarða 2012 .
En með þessum hræðsluáróðri er viljandi verið að reka fleyg á milli kynslóðanna , en því miður er auðvelt að reka okkur Breta í marga hagsmunahópa og því á þessi hópur fátækra lífeyrisþega ekki sterka málsvara .
Meginástæðan fyrir því að ríkisstjórnin heldur lífeyri lágum og beitir þeirri aðferð að hækka hann ekki í samræmi við verðlag , er sú að hún vill draga ríkið út úr ábyrgðum á eftirlaunum þegnanna í framtíðinni og ýta á einkasparnað til eftirlaunaára .
Það mun hinsvegar koma niður á því unga fólki í dag sem hefur lág laun á óöruggum atvinnumarkaði .
Ekki er líklegt að það spari mikið til eftirlaunaára .
Það mun falla í sama bjargarleysið og eldri kynslóðin í dag .
Vegna þess að lífeyrir ríkisins dugar ekki fyrir framfærslu þá neyðast þeir sem eiga eigið húsnæði til að taka lán á gamalsaldri og veðsetja íbúðir sínar til að komast af .
Þeir sem eiga ekki sparnað og búa í leiguhúsnæði og hafa eingöngu lífeyri frá ríkinu , komast illa af og grípa til þess að kynda ekki húsnæði sitt og kaupa sér ódýran og næringarlítinn mat sem býður heim næringarskorti og slæmri heilsu .
Ríkið býður upp á aðstoð ef endar ná ekki saman , en lífeyrisþegi verður að sanna að hann eigi ekki neinn sparnað og eigi ekki eign sem hann getur aflað láns út á .
Þessi framkoma gerir lítið úr eldra fólki og því finnst það niðurlægt af samfélaginu eftir starfsævina .
Íslendingar voru sannarlega hneykslaðir á fréttum Bylgjunnar um erfiða stöðu sumra aldraðra Breta en það er aðeins lítill hluti þjáningar þeirra og með þessu bréfi vildi ég gefa Íslendingum frekari upplýsingar um mjög svo alvarlegt útlit hjá breskum lífeyrisþegum og bága stöðu þeirra .
Ég vil einnig biðla til fjölmiðla á Íslandi um að vekja athygli á málinu og liðsinni þeirra almennt til að koma þessu á framfæri , því fáeinar breskar raddir ná ekki að styðja þann fátæka minnihlutahóp sem breskir lífeyrisþegar eru .
Yðar einlægur , MICHAEL THOMPSON , stofnandi Link-Age / Countrywide , Flat 2 , 81 South Furzeham Road Brixham , England .
Frá Michael Thompson 