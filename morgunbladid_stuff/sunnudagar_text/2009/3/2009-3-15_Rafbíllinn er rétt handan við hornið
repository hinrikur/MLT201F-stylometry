ÞEGAR ég var ungmenni átti ég mér dagdrauma um að búa til bíl , sem gengi fyrir vatni .
Hugmyndin var að setja í hann rafgreiningarstykki , sem klyfi vatn fyrir tilstilli rafmagns í frumparta sína , vetni og súrefni , sem leiddir yrðu í soggrein vélarinnar sem orkugjafi í staðinn fyrir benzín .
Mér varð þó fljótlega ljóst að þetta var tóm endemisdella – fræðilega séð þarf sömu orku til þess að kljúfa vatn í frumparta sína og þá sem leysist úr læðingi þegar þessi efni sameinast ( brenna ) og mynda vatn aftur .
Þetta er svipað því og að ætla að taka sjálfan sig upp á hárinu .
Auk þess verður í raun heilmikið orkutap bæði við sundrun vatnsins í vetni og súrefni svo og við bruna þeirra í hreyflum .
Hugmyndin er því fyrirfram dauðadæmd eins og hver önnur fásinna .
Margir áratugir eru liðnir frá þessum ungæðishugsunum mínum , en viti menn : Hugmyndir um vatnsbílinn eru enn við lýði .
Nú eru það ekki fávísir sveitastrákar sem ganga á undan heldur sprenglærðir háskólamenn , meir að segja prófessorar , sem berja bumburnar .
Að vísu er nú gert ráð fyrir því , að vetnið sé framleitt í sérstökum verksmiðjum með rafgreiningu á vatni og það síðan sett í bílana eins og hvert annað eldsneyti .
Áætlað er , að vetninu sé brennt í bílunum annaðhvort í sprengihreyflum eða í efnarafölum ( fuel cells ) .
Í síðara tilvikinu verður til rafmagn , sem knýr bílinn áfram .
Í báðum hvörfunum verður aðeins til vatn en ekkert koldíoxíð , sem er auðvitað mjög vistvænt .
Gallinn er bara sá , að engin viðunandi lausn hefur enn fundizt á því hvernig hægt er að geyma vetni svo í lagi sé og ekkert hillir undir slíkt á næstunni .
Á síðari árum hafa verið þróaðir svokallaðir tvinnbílar ( Toyota , Honda ) , sem bæði eru með bruna- og rafhreyflum .
Þessir bílar nota hemlunarorku til framleiðslu á rafmagni og komast af með minna jarðefnaeldsneyti en venjulegir bílar a.m.k. í borgarakstri , en eru tæknilega mjög flóknir og því dýrir í framleiðslu .
En af hverju er verið að dröslast með allt þetta vetnis-tvinnvéla-dót ? Af hverju er ekki rafmagn notað milliliðalaust sem orkumiðill í bílum ? Svarið er , að það hefur lengi vantað nógu góða rafgeyma , en nú er heldur betur að verða breyting á þessu til hins betra , m.a. vegna nanótækni .
Nýjustu fréttir herma , að öflugir rafbílar séu rétt handan við hornið , sjá t.d. Morgunblaðið 29. og 30. janúar sl. Því er spáð , að rafbíllinn verði allsráðandi innan nokkurra ára og að vetnis- og tvinnbílar verði þar með úreltar hugmyndir .
Á Íslandi er að sjálfsögðu til nóg af vistvænu rafmagni öfugt við það sem gerist víðast annars staðar .
Kannski er rafmagn framleitt með vind- eða sólarorku bráðabirgðalausn , en endanlegt úrræði er tvímælalaust vistvæn samrunakjarnorka ( nuclear fusion ) líkt og sífellt er í gangi í sólinni , dásamlegu heimastjörnunni okkar , sem er upphaf og endir alls lífs á jörðinni .
REYNIR EYJÓLFSSON , lyfjafræðingur .
Frá Reyni Eyjólfssyni 