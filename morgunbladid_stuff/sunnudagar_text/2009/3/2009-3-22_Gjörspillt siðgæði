ÁGIRND og valdagræðgi eru þeir lestir sem löngum hafa fylgt manninum og leitt til hvað mestra hörmunga í veröldinni svo sem arðráns , misskiptingar verðmæta , ofbeldis , ánauðar og styrjalda .
Á allra síðustu árum hefur misskipting aukist jafnt of þétt og siðgæðisvitund hrakað að sama skapi .
Þessi óheillaþróun hefur verið hvað ljósust í fjármálafyrirtækjum landsins .
Það sýnir mjög brenglað siðgæði þegar einstaka menn nýta sér aðstöðu sína til þess að taka sér ofurlaun jafnvel nokkur hundruð föld laun meðalþegnsins .
Það sýnir einnig siðgæðisbrest þegar nokkrir svokallaðir " lykilmenn " þiggja miljarða tugi að láni til hlutabréfakaupa gegn öðrum og ómerkilegri tryggingum en almennir viðskiptamenn sama banka verða að útvega .
Bendir það ekki til bágborinnar siðgæðisvitundar að " útrásarvíkingar " biðja um lán upp á tugi og hundruð milljarða af almannafé eftir að hafa safnað botnlausum skuldum og lagt í rúst lánstraust og lánshæfni þjóðarinnar út á við ? Og hvað á að kalla það þegar komið er með viðskiptafélaga sinn frá London , sem býðst til að kaupa skuld við Landsbankann á 5% af nafnverði gegn niðurfellingu 95% af láninu , sem þýddi um það bil 190 miljarða afskrift gegn 10 milljarða greiðslu ? Má ekki flokka þessa framkomu undir meira en litla ósvífni ? Þessi sami maður , sem bað um afskrift á 190 milljörðum kaupir nokkrum dögum síðar Fréttablaðið , Stöð 2 , Bylgjuna og vænan hlut í Morgunblaðinu og greiðir í reiðufé 1,5 milljarða fyrir góssið ásamt yfirtöku á skuldum upp á nokkra milljarða .
Ætti ekki fjölmiðlafólkið og hinar óháðu ritstjórnir að upplýsa þessi viðskipti .
Það heyrist ekki hósti né stuna frá réttlætisfullum blaðamönnum eins og Þorsteini Pálssyni , eða Birni Inga Hrafnssyni .
" Sá á hund , sem elur , " var einu sinni sagt .
Það er ekki að ástæðulausu að þessi athafnamaður leggur ofurkapp á að ná eignarhaldi á fjölmiðlunum og hafa þetta sem kallað er fjórða valdið " í sínu brauði .
" Það er heldur ekki reynt að upplýsa hverjir beri ábyrgð á því að einum manni og fyrirtækjum , sem hann ræður , eru lánaðir 900-1.000 miljarðar .
U.þ.b. 200-300 miljörðum hærri upphæð en lánið frá Alþjóðagjaldeyrissjóðnum og öllum svokölluðum vinaþjóðum , sem nú er verið að semja um þjóðinni til bjargar .
Ljóst var eftir fræga tveggja turna ræðu í Borgarnesi að Ingibjörg Sólrún Gísladóttir hafði tekið Baugsliðið í faðm sinn .
Síðan má kalla að Baugur hafi verið brjóstmylkingur Samfylkingarinnar og sá flokkur sé nánast hinn pólitíski armur Baugsveldisins .
Framganga Samfylkingarinnar í Evrópumálum lýsir þvílíkum óheilindum og siðblindu gagnvart fyrrverandi samstarfsflokki að það er með endemum .
Öll sú umræða þjónar fyrst og fremst útrásarliðinu , sem lagði á skömmum tíma ágætan efnahag þjóðarinnar í rúst og náði fram í græðgi sinni meiri ójöfnuði í kjörum fólks en hér hafði þekkst um aldir .
" Auðmennirnir " okkar virðast eiga þá ósk heitasta að koma Íslendingum undir hagstjórnina í Brussel þar sem fjármálabraskið skipar mjög veglegan sess í hagkerfinu og misskipting lífskjara blómgast ár frá ári og stöðugt atvinnuleysi heldur uppi stöðugleika .
Það er nöturlegt en eigi að síður staðreynd að " Jafnaðarmannaflokkur Íslands " skuli vera sá flokkur sem harðast berst fyrir ójafnaðarstefnunni frá Brussel og græðgisvæðingu íslensku " gulldrengjanna " á einkaþotunum .
Vantar ekki þjóðfélagið í dag sterkara almenningsálit sem fordæmir siðblinduna og eflir á ný heilbrigða siðgæðisvitund og lítur þá smáum augum sem þjóna ágirnd og valdagræðgi ? Gunnar Oddsson , fv. bóndi , Sigtryggur Jón Björnsson kennari .
