UNDARLEGT finnst mér réttlætið .
Bankar í eigu landsmanna voru seldir einstaklingum svo ríkisrekstur skekkti ekki samkeppnisstöðuna .
Að örfáum mánuðum liðnum voru eigendur bankanna svo auðugir að allir krupu fyrir og þeir jusu peningum , sem plokkaðir voru af almenningi , í allar áttir og stofnuðu bankadeildir vítt og breitt um Evrópu , söfnuðu þar sparifé í milljarða vís , sem gufaði upp eins og dögg fyrir sól .
Eftir allt sukkið er enginn ábyrgur , enginn sekur og enginn virðist vita hvað hafi gerst .
Sparifjáreigendur úti í Evrópu , sem sjálfir völdu sér viðskiptabanka , bera enga ábyrgð á sinni ákvörðun , ekki heldur þeirra þjóðfélög sem bankarnir störfuðu í .
En skuldirnar þarf að borga .
Hver á svo að borga ? Jú , íslenskur almenningur , hann skal borga .
Þótt hann hafi ekki verið spurður að því hvort selja mætti bankana , heldur ekki upplýstur um það að þjóðin bæri ábyrgð á skuldum bankanna , almenningur var heldur ekki spurður að því hvort einkabankarnir mættu stofna útibú erlendis – á ábyrgð íslensku þjóðarinnar .
Íslenska þjóðin skal borga .
Hún má tapa öllu og sitja eftir með þúsundir milljarða í skuld til að tryggja að erlendir sparifjáreigendur tapi engu ; því það er svo ósanngjarnt að fólk tapi sparifé sínu .
Þessi niðurstaða virðist byggð á lögfræðilegu réttlæti sem ætlað er að veita þjóðinni lögvernd gegn óheiðarlegum viðskiptaháttum og standa vörð um réttlætið .
Það hefur aftur á móti verið lítil áhersla lögð á það að bankarnir voru í eigu einstaklinga .
Því hefðu eignir þeirra átt að standa á bak við skuldirnar og það fé sem þessir eigendur hafa yfir að ráða svo kröfuhafar hefðu hag af því að halda verðgildi eignanna uppi .
Þannig er þetta ekki , þjóðin er gerð ábyrg fyrir allri upphæðinni og þar með er kröfuhöfum gefinn kostur á því að gera eignir bankanna verðlausar í von um að fá þær fyrir lítið og geta síðan selt eignirnar aftur á uppsprengdu verði , þegar íslenska þjóðin er búin að borga skuldirnar Menn hafa sífellt verið að karpa um það hver beri ábyrgð á bankahruninu .
Ég held að menn ættu að hætta því , það er öllu sæmilega skynsömu fólki ljóst að bankakerfi sem veltir margfalt hærri fjárhæðum en nemur þjóðartekjum , nýtur ekki bakstuðnings ríkisins og er þar af leiðandi með há áhættuviðskipti án ábyrgðar .
Þessi viðskipti voru algjörlega á ábyrgð eigenda bankanna , þetta var þeirra ákvörðun .
Það að þessi viðskipti voru ekki stöðvuð var á ábyrgð ríkisstjórnarinnar .
Hafi ekki verið til lög sem heimiluðu ríkisstjórninni að stöðva þenslu bankanna , átti að setja slík lög svo hægt væri að vernda þjóðfélagið fyrir svona kollsteypu .
Þetta er óumdeilanlega á ábyrgð ríkisvaldsins .
Fyrir slík afglöp áttu bæði forsætisráðherra og utanríkisráðherra að segja strax af sér .
Framundan eru alþingiskosningar og þá eiga kjósendur að velja þá fulltrúa sem þeir treysta til að gæta hagsmuna þjóðarinnar .
Ekki bara þeirra valdasjúku og gráðugu eins og komið hefur glögglega í ljós að gerst hefur .
Kjósi því nú hver eftir sinni sannfæringu en ekki eftir pólitískri leiðsögn .
GUÐVARÐUR JÓNSSON Valshólum 2 , Reykjavík .
Frá Guðvarði Jónssyni 