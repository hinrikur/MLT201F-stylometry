Eftir Baldur Arnarson baldura@mbl.is Samband fyrirtækja , stjórnmálamanna og almennings á Norðurlöndunum felur í sér einstakt tækifæri til nýsköpunar , einkum og sér í lagi ef ferlið er bætt , frá hönnun til markaðssetningar .
Til að ná hámarksárangri þarf að tryggja að ferlið sé innleitt í háskólum jafnt sem atvinnulífinu .
Þetta var öðrum þræði inntakið í fyrirlestri Stephens Ciesinskis , sérfræðings í nýsköpun við rannsóknarstofnunina SRI í Kaliforníu , sem áður hét rannsóknarstofnun Stanford-háskóla , á fjölsóttu hnattvæðingarþingi norrænu forsætisráðherranna í Eldborg við Bláa lónið fyrir helgi .
Forsætisráðherrar Norðurlandanna hlýddu á erindið sem tengist þeirri stefnumörkun Norrænu ráðherranefndarinnar að efla samvinnu ríkjanna í orku- og loftslagsmálum , þar sem þróun nýrra aðferða og tækni gegnir lykilhlutverki .
Ciesinski sagði í erindi sínu háar fjárhæðir renna til rannsókna og þróunar , fjármagn sem nota mætti með skilvirkari hætti ef þiggjendur þess hefðu gleggri skilning á þeim mörkuðum sem rannsóknunum væri ætlað að þróa .
Fara mætti betur með rannsóknarféð " Nýsköpun snýst ekki einungis um þekkingarsköpun eða tækniþróun .
Nýsköpun snýst einnig um nýtingu afurða hennar í atvinnulífinu þar sem hún hefur gildi fyrir neytendur , þá sem kaupa vöruna .
Ef hægt væri að betrumbæta þetta ferli , frá sköpun til notkunar þeirra vara sem af henni leiðir , væri hægt að bæta skilvirkni ferilsins stórlega .
Þetta hefði í för með sér að mun fleiri nýsköpunarafurðir ættu möguleika á markaðnum .
" Inntur eftir því hverja hann telji vera styrkleika Norðurlandanna í þessu samhengi segir Ciesinski þá í raun " ótrúlega marga " .
Þau standi einna fremst í upplýsinga- og samskiptatækni , hafi yfir miklum mannauð að ráða sem væri samstarf í blóð borið og stjórnendur sem vilji kynnast þörfum neytenda af eigin raun og þróa í samstarfi við þá þær vörur og þjónustu sem eftirspurn sé eftir .
Þarf að bæta stuðninginn á síðari stigum Norðurlöndin geti hins vegar bætt sig þegar kemur að frumkvöðlastarfi á síðari stigum , það er þegar nýsköpunarverkefni eru langt á veg komin og þá gjarnan mikið fé sem þar liggi að baki .
Vandinn liggi ekki í stefnumörkun stjórnvalda , heldur fremur í skorti á leiðbeinendum , ráðgjöfum og öðru stuðningskerfi sem geri smærri fyrirtækjum kleift að vaxa .
Slíkt þéttriðið kerfi sé að finna í Kísildalnum í Kaliforníu .
Þá komi nemar og kennarar í Kaliforníu frá fleiri heimshornum en á Norðurlöndum sem sé mikill styrkur .
Þetta komi fram í sterkri , alþjóðlegri nálgun .
Að hans mati liggja ýmis sóknarfæri fyrir Norðurlöndin í þróun orkutækni , enda njóti heimshlutinn góðs af því að hafa afar góða ímynd í umhverfismálum og orkumálum almennt .
Setja tugi milljarða króna í þróunina " Það sem við vinnum að er að stórauka rannsóknir Norðurlandanna á sviði orku- og umhverfismála .
Þetta gengur út á að finna nýjar lausnir í sambandi við orkumál .
Við hjá Norrænu ráðherranefndinni setjum í þetta á næstu fimm árum 50 til 60 milljónir danskra króna og síðan setja okkar stofnanir fjármagn í þetta líka .
Síðan koma löndin og norrænar stofnanir með heilmikið fjármagn .
Þannig að við erum að tala um 400 milljónir danskra króna til þessara mála , " sagði Halldór Ásgrímsson , fyrrverandi frkvstj .
Norrænu ráðherranefndarinnar , um nýja stefnumótun hennar .
" Síðan gerum við ráð fyrir því að fá inn í þessi verkefni aðila úr atvinnulífinu og einnig sjóði Evrópusambandsins .
Þetta er í fyrsta skipti sem lönd í Evrópu fara í sameiginlegt átak á þessu sviði og nú er Evrópusambandið að hvetja lönd til að fara út í það sama .
Þetta er stærsta verkefni sem farið hefur verið í í samstarfi Norðurlandanna á síðustu áratugum , að því er ég vil leyfa mér að segja .
Með því að leggja fram tiltölulega lítið fjármagn leysum við úr læðingi miklu meiri krafta .
" Halldór segir aðspurður ráðherranefndina hafa hugsað sér að halda áfram á þessu sviði , þar með talið í samgöngumálum .
" Í Danmörku er verið að tala um að lausnin sé rafmagnsbílar og að koma upp hleðslustöðvum út um allt land .
Þeir eru að tala um að ná verulegum árangri fyrir 2020 .
Spurningin er þessi : Ætla önnur lönd að fara í svipaðar lausnir .
Svíar voru að setja fram sambærileg markmið .
" Engin aðstoð Í ljósi þessara markmiða er athyglisvert að norski forsætisráðherrann Jens Stoltenberg sagði aðspurður hvort stjórn hann hygðist hlaupa undir bagga með rafbílaframleiðandanum Think í Noregi að ríkið hefði ekki í hyggju að koma að rekstrinum .
Inntur eftir tímasetningu þessarar stefnumörkunar sagði Stephen Ciesinski hana heppilega til að efna til samvinnu við Bandaríkin vegna þeirrar stefnumörkunar Obama-stjórnarinnar að setja verulegt fé í þróun og rannsóknum á umhverfisvænni orkutækni .
UMHVERFISMÁL Sóum mikilli raforku Eitt af brýnustu úrlausnarefnum Norðurlandanna í loftslags- og orkumálum er að hraða innleiðingu nýrra byggingarreglugerða um stórbætta orkunýtni í byggingum .
Þetta er mat Jens Stoltenbergs , forsætisráðherra Noregs , sem flutti erindi á hnattvæðingarþinginu .
" Við erum að fylgja eftir nýjum reglugerðum um orkunýtni í byggingum sem taka gildi innan skamms .
Markmiðið er að tryggja að allar byggingar verði orkunýtnari en nú er .
Það er skilvirkasta leiðin til að spara orku , " sagði Stoltenberg .
Aðspurður um framtíð verkefnisins um kolefnisbindingu við gasorkuverið í Mongstad í Noregi , sem stjórnin hefur lýst sem einu af flaggskipum sínum í umhverfismálum , sagði Stoltenberg stjórnina hafa sett á fót rannsóknarmiðstöð til að þróa tæknina .
Fyrst yrðu fönguð 100.000 tonn af koldíoxíði við orkuverið , síðar ein milljón tonna .
Græn mál í forgang Sú stund er runnin upp í loftslagsmálum að hugsa verður hlutina upp á nýtt og forgangsraða með öðrum hætti á vettvangi Norrænu ráðherranefndarinnar en fram að þessu .
Innleiða þarf umhverfisvernd í þróun upplýsingatækni og notkun hennar á Norðurlöndum og gera það aðlaðandi að spara orku með hagkvæmum og nýstárlegum aðferðum .
Svo komst Anders Fogh Rasmussen , forsætisráðherra Danmerkur , að orði í ræðu á hnattvæðingarþinginu , þar sem hann boðaði þá framtíðarsýn að Norðurlöndin gætu orðið að " grænum dal " í Evrópu , með vísun til umhverfisverndar .
