Vinsælasta dúkka heims síðustu áratugi verður fimmtíu ára mánudaginn 9. mars .
Á þessum fimmtíu árum hefur Barbie farið víða um heim og breyst í takt við tíðarandann .
Hún er að vísu enn ofurgrönn , mittismjó og fótnett , en í stað þess að vera sæta og puntaða kærastan hans Kens er hún núna forstjóri , poppstjarna , læknir , geimfari , kvikmyndaleikari , kanslari og hermaður , svo fátt eitt sér talið .
Hún sagði skilið við Ken árið 2004 eftir 43 ára trúlofun , en tók saman við hann aftur tveimur árum síðar .
Upphaf Barbie má rekja til bandarísku kaupsýslukonunnar Ruth Handler .
Hún var á ferðalagi í Þýskalandi með börnum sínum tveimur , Barböru og Kenneth ( Barbie og Ken ) , þegar hún rakst á dúkku sem kallaðist Bild Lilli .
Sú var gerð eftir teiknimyndasögu í þýska blaðinu Bild , um hina sjálfstæðu Lilli og hafði verið á markaði í rúmt ár .
Ruth keypti nokkrar og sýndi manni sínum , sem var einn stofnenda Mattel leikfangaframleiðandans .
Dúkkan var endursköpuð og kom í fyrsta sinn fram á sjónarsviðið á leikfangasýningu í New York 9. mars 1959 og telst það " fæðingardagur " hennar .
Mattel gulltryggði sér svo markaðinn með því að kaupa réttinn á hinni þýsku Lilli árið 1964 og leggja framleiðslu hennar niður .
Fín í tauinu Barbie var kölluð " táningatískumódel " þegar hún kom fyrst á markað .
Sérstakur tískuhönnuður Mattel , Charlotte Johnson , hannaði föt á dúkkuna og Barbie hefur alltaf þótt ákaflega fín í tauinu , a.m.k. þegar hún er ekki í hermanna- eða geimfarabúningi .
Á fyrsta framleiðsluárinu seldust 350 þúsund dúkkur og Barbie er ekkert að gefa eftir , hefur núna selst í meira en einum milljarði eintaka og Mattel heldur því fram að í heiminum öllum seljist ein Barbie-dúkka á tveggja sekúndna fresti .
Hún hefur breyst dálítið á þessum fimmtíu árum .
Mesta breytingin varð líklega árið 1971 , þegar hún leit loks beint framan í heiminn , en fram að þeim tíma hafði hún ekki verið sérlega upplitsdjörf , heldur horft tilgerðarlega til hliðar .
Eða af hlédrægni , ef fólk vill fremur taka þann pól í hæðina .
Mittisgrönn hefur hún alltaf verið , en frá 1997 er hún ekki jafn ofurgrönn og fyrr og er í þokkabót komin með nafla .
Er hún 3,17 á hæð ? Líkamshlutföll hennar hafa oft verið rædd .
Í grein sem birtist í Morgunblaðinu í tilefni 35 ára afmælis hennar árið 1994 kom fram að blaðamaðurinn hafði mælt dúkkuna af nákvæmni og yfirfært þær mælingar á raunveruleikann .
" Stöðluð hæð á Barbie-dúkkum er 29 sentimetrar , " skrifaði blaðamaðurinn , Brynja Tomer .
" Til að hafa viðmiðun var ákveðið að reikna öll hlutföll út frá fótastærð Barbie og miða við að hún notaði skó nr. 39 .
Samkvæmt upplýsingum frá skóverslun Steinars Waage er það algeng skóstærð kvenna sem eru meðalháar eða í hærri kantinum .
Miðað við að Barbie noti skó nr. 39 , er hún 3,17 metrar á hæð ! Hún er því afar fótnett svo ekki sé meira sagt .
" Brynja bætti því við að ef Barbie væri 180 sentimetra há kona , notaði hún skó nr. 20 sem er algengasta skóstærð ársgamalla barna .
Og áfram hélt hún : " Ef miðað er við að Barbie noti skó nr. 39 og sé þ.a.l. 3,17 m á hæð , er brjóstamál hennar rúmlega 152 sm , mittið 77 sm og mjaðmamál 140 sentímetrar .
" Góð við málleysingjana Vinsældir Barbie urðu til þess að gefnar voru út nokkrar bækur á sjöunda áratugnum um ævintýri hennar .
Þar kom fram að fullt nafn hennar er Barbara Millicent Roberts .
Kærastinn heitir Ken Carson og þau kynntust 1961 , þegar hann kom fyrst fram á sjónarsviðið .
Barbie hefur átt yfir fjörutíu gæludýr , hunda , ketti , hesta , ljón og sebradýr , svo fátt eitt sé talið .
Hana hefur aldrei skort farartæki , því hún hefur átt jeppa , Volkswagen-bjöllu , sportbíla og mótorhjól , fyrir utan stóra húsbílinn með innbyggðum heitum potti .
Barbie nýtur ekki alls staðar sömu vinsældanna .
Í Sádí-Arabíu er sala hennar bönnuð , enda fellur hún illa að hugmyndum landsmanna um siðprýði ungra stúlkna .
Í sumum ríkjum Mið-Austurlanda er hægt að kaupa dúkkuna Fulla , sem líkist Barbie , en er siðsöm í klæðnaði , starfi og tómstundum .
Mattel framleiðir ekki þá dúkku .
Elskar að versla Barbie hefur oft verið ásökuð um að vera hin versta fyrirmynd ungra stúlkna .
Og ekki batnaði það þegar Mattel setti talandi táninga-Barbie á markað árið 1992 .
Stúlkan sú virtist vart geta sett út úr sér orð af viti .
" Munum við einhvern tímann eignast nóg af fötum ? " spurði hún til dæmis , eða hrópaði upp yfir sig að hún " elskaði að versla ! " Eftir þreytandi búðarferð var hún líkleg til að stinga upp á pizzu-partíi og kvarta undan því hvað stærðfræði væri erfitt fag .
Sú setning fór svo fyrir brjóstið á samtökum háskólakvenna í Bandaríkjunum að Mattel ákvað að draga þær dúkkur , sem misstu þá setningu út úr sér , af markaðnum .
Fyrirtækið á ýmislegt klúður af þessu tagi á samviskunni og enn er hneykslast á Náttfatapartí-Barbie sem kom út árið 1965 .
Með henni fylgdi bæklingur um hvernig væri hægt að grennast .
Eitt ráðið var : " Ekki borða " .
Og þótti skiljanlega heldur vafasamt ráð til ungra stúlkna , þótt eflaust væri það afskaplega áhrifaríkt .
Mattel hefur lent í ýmsu klúðri við markaðssetningu .
Fyrirtækinu þótti vel til fundið að selja sérstaka útgáfu af Barbie í hjólastól , en var þá bent á að hjólastóllinn kæmist ekki inn í lyftuna í Barbie-húsinu .
Mattel lofaði að bæta aðgengi fötluðu Barbie í næstu útgáfu hússins .
En tók dúkkuna svo af markaði .
Barbie ber aldurinn vel , enda ekki aðeins með plast í sér hér og þar eins og sumar jafnöldrur hennar , heldur öll úr því eðalefni .
Hún mun áreiðanlega halda vinsældum sínum enn um hríð .
Og verða umdeild næstu áratugina .
Barbie fyrir dómstólum Framleiðandi Barbie , bandaríska fyrirtækið Mattel , ver heiður hennar með kjafti og klóm .
Sem nú til dags þýðir lögsókn .
Þegar hljómsveitin Aqua gaf út lagið Barbie Girl árið 1997 var Mattel ekki skemmt og taldi brotið gegn höfundarrétti sínum .
Fimm árum síðar var málið loks til lykta leitt þegar dómari komst að þeirri niðurstöðu að skopstæling nyti verndar tjáningarfrelsisákvæðis stjórnarskrár .
Aftur fór Mattel fyrir dómstóla þegar Nissan notaði Barbie-legar dúkkur í sjónvarpsauglýsingar .
Ein þeirra var á þá leið , að karldúkka , sem svipaði mjög til G.I. Joe , hermannadúkku Mattel , stökk upp í litla Nissan-sportbílinn sinn og ók á miklum hraða að dúkkuhúsi .
Þar blístraði hann og kvendúkka , æði Barbie-leg , kom út á svalir .
Hún var fljót að skella sér í djammfötin , stökkva upp í bíl og aka á brott með hetjunni .
Á svölunum hússins stóð hinn Ken-legi og prúði kærasti eftir , sár á svip .
Mattel tapaði málinu , þótt fyrirtækið héldi því fram að auglýsingarnar hefðu valdið óbætanlegum skaða .
Margir hafa gert grín að Barbie í gegnum tíðina .
Áhersla framleiðandanna á að Barbie gegni ætíð störfum sem endurspegla tíðarandann varð sjónvarpsþáttastjórnandanum Jay Leno tilefni til að kynna til sögunnar " Amfetamínframleiðslu-Barbie " .
Framleiðendum Simpsons-þáttanna er ekkert heilagt og þeir gera miskunnarlaust grín að Barbie , undir heitinu Malibu Stacy .
Lisa Simpson hefur óbeit á dúkkunni , sem hlutgerir konur og veit ekkert hvað jafnrétti er .
Hópur aðgerðasinna í Bandaríkjunum tók sig til árið 1993 , tók Barbie-dúkkur úr verslunum , setti búnað úr G.I. Joe-dúkkum í þær og laumaði þeim til baka í hillurnar .
Kaupendur urðu undrandi þegar netta og fallega Barbie-dúkkan þeirra öskraði setningar á borð við " Éttu blý , Cobra ! " og " Hefndin er mín ! " Enn fór Mattel í mál árið 1999 , þegar listamaður gerði röð ljósmynda sem hann kallaði " Fæðukeðju-Barbie " .
Barbie á pönnu , Barbie í ofni , Barbie á grillteini .
Og Barbie í blandara .
Listamanninum fannst það fyndið , en Mattel ekki .
Dómarinn hafði húmor , svo enn varð Mattel að lúta í lægra haldi .
Árið 2002 reyndi Mattel að fá lögbann á verk listakonu , sem hafði gert " Dýflissu-Barbie " og fært í fjötra .
Dúkkan hafði Barbie-höfuð , en var töluvert barmmeiri en Mattel-dúkkan .
Dómarinn vísaði lögbannskröfunni frá og tók fram , að sér vitanlega framleiddi Mattel ekki S & M-línu af Barbie .
Mattel náði þó vopnum sínum gegn Bratz-dúkkunum .
Þær unglingaskvísur höfðu náð að sölsa undir sig stóran hluta af markaðnum þegar Mattel greip til gamla ráðsins og leitaði til dómstóla .
Fyrirtækið sagði að hönnuður Bratz , Carter Bryant , hefði fengið hugmyndina að Bratz á meðan hann var í starfi hjá Mattel og ætti þess vegna ekki rétt til vörunnar .
Dómarar tóku undir sjónarmið Mattel og skipuðu framleiðanda Bratz , MGA , að hætta framleiðslunni .
Selja mátti Bratz framyfir jólavertíð 2008 , en svo varð að fjarlægja allar dúkkur úr verslunum .
MGA ákvað að áfrýja , en endanleg niðurstaða liggur ekki fyrir .
rsv@mbl.is 