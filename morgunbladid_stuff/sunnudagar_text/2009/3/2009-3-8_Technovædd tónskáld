Það þótti saga til næsta bæjar þegar spurðist að þeir Carl Craig og Moritz von Oswald hefðu tekið að sér að krukka í gamlar upptökur Herberts von Karajans og gera úr þeim nýtt verk .
Ekki minnkaði undrun manna og ánægja þegar skífan loks kom út með endurvinnslu þeirra á verkum eftir Ravel og Mussorgskíj .
Það er ekki nýtt að menn séu að vinna nýja músík úr gamalli ; raftónlistarhetjur ýmiskonar hafa fengist við slíkt árum saman með góðum árangri , aukinheldur sem hiphop er að stærstum hluta búið til úr bútum og hugmyndum úr ýmsum áttum .
Svo eru það þeir sem ganga enn lengra eins og Girl Talk sem smíðar hvert lag úr tíu til tuttugu bútum úr ýmsum áttum .
Það er einnig þekkt að menn hafi unnið nýta músík uppúr gamalli klassík , til að mynda með því að stela stefjum eða hugmyndum , en einnig með því að nýta gamlar upptökur sem uppistöðu í eitthvað nýtt líkt og þeir gera félagarnir Craig og Oswald á plötunni Maurice Ravel & Modest Mussorgsky – ReComposed .
Samstarf þessara tveggja listamanna Carl Craig og Moritz von Oswald hlaut alltaf að verða forvitnilegt ; sá fyrrnefndi einn helsti frumkvöðull house-tónlistar frá Detroit og hinn með þekktustu spámönnum þýskrar technotónlistar sem helmingur Basic Channel eða sólólistamaðurinn Maurizio .
Þriðja í röðinni Þessi plata þeirra félaga er sú þriðja í útgáfuröð Deutsche Grammophon sem heitir einmitt ReComposed & ReComposed .
Matthias Arfmann reið á vaðið og næsta leik átti svo Jimi Tenor .
Alla jafna er það svo að sá sem á um að véla velur sjálfur viðfang sitt og þeir Jimi Tenor og Matthias Arfmann fóru um víðan völl í vali á músík .
Þeir Carl Craig og Moritz von Oswald kusu aftur á móti að velja verk í sögulegu samhengi , völdu Bolero eftir Maurice Ravel og síðan Myndir á sýningu eftir Modest Mussorgskí sem samið var fyrir píanó en Ravel færði í hljómsveitarbúning .
Næsta skref í verkinu var síðan að þeir fengu afhent afrit af frumupptökum verkanna með Herbert von Karajan og Fílharmóníuhljómsveit Berlínar og héldu einn hlustunarfund á heimili Oswalds í Berlín þar sem ýmsar hugmyndir urðu til , en síðan héldu þeir vestur um haf og tóku til við endurgerðina í heimaborg Craigs .
Ekki stóð til að endurhljóðblanda verkin , heldur ætluðu þeir alltaf af nota þau sem hráefni í ný tónverk , skapa eitthvað nýtt úr upptökunum , enda voru þeir með fjölrásaupptökurnar í höndunum .
Tónverk sem ekki var tónverk Sagan segir að Ravel hafi haft á orði að það sé kaldhæðni örlaganna að hann skuli vera þekktastur fyrir Bolero – eina tónverk sem hann samdi sem ekki sé hægt að kalla tónverk .
Því verður þó varla mótmælt að verkið hentar einkar vel sem efni sem má tálga til og búta niður sem hráefni í eitthvað nýtt , afbyggja og nota svo sem byggingarefni .
Þeir fara líka býsna frjálslega með og það er til að mynda ekki fyrr en maður er kominn vel inn í verkið , nánar tiltekið á 4:14 , sem takturinn úr Bolero smeygir sér inn í verkið .
Framan af verkinu er það mjög naumhyggjulegt , sveimkennt , en eftir því sem líður á fyrri hluta verksins tekur takturinn smám saman yfirhöndina og er býsna gott technostuð undir það síðasta .
Þá er skipt um stemmningu í smá tíma með lágstemmdum millikafla sem brýtur verkið upp í fyrsta til fjórða þátt og síðan fimmta og sjötta þátt , en þeir eiga að mestu hvorn þáttinn fyrir sig , Carl Craig þann fimmta og Moritz von Oswald þann sjötta .
Þar gefst og gott færi á að heyra hve ólíkir listamenn þeir eru þó þeir nái vel saman , því í fimmta þætti mætir hjómsveitin í allri sinni dýrð , sykurstrengjaflóð í bland við mishljóma og djúpan technotakt sem knýr verkið áfram , en Moritz von Oswald er öllu rólegri í tíðinni , víst gengur sami takturinn undir öllu saman , en hann er frekar vals en techno .
Árni Matthíasson Fjölmörg aukasjálf Þeir Craig og Oswald hafa nýtt sér ýmis mismunandi nöfn og heiti við tónlistariðkun sína .
Carl Craig Bandaríkjamaðurinn Carl Craig er talinn með helstu frumherjum Detroit-technosins .
Hann á sér fjölmörg aukasjálf , til að mynda BFC , Designer Music , Psyche , Paperclip People og Innerzone Orchestra .
Craig sendi frá sér fyrstu lögin í lok níunda áratugar síðustu aldar en alls hefur komið frá honum vel á þriðja tug platna , ýmist með eigin músík eða tónlistarblöndum úr ýmsum áttum .
Moritz von Oswald Moritz von Oswald á sér ekki eins langan feril í technotónlist og Carl Craig þó hann sé eldri , en hann sendi frá sér fyrstu lögin í upphafi tíunda áratugarins með Basic Channel .
Fram að því starfaði hann sem slagverksleikari og vann að rafeindatónlist .
Hann á heldur ekki eins mörg aukasjálf og Carl Craig ; hefur starfað sem helmingur Basic Channel á móti Mark Ernestus og einnig undir nafninu Rhythm & Sound með Ernestus , aukinheldur sem hann hefur unnið í 2MB og 3MB með Thomas Fehlmann .
Oswald hefur einnig sent frá sér plötur undir nafninu Maurizio .
