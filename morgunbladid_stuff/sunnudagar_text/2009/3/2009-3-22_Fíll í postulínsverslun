Er Sigurður Einarsson , fyrrverandi stjórnarformaður Kaupþings , genginn af göflunum , var það fyrsta sem mér datt í hug á þriðjudagsmorgun , þegar ég sá forsíðu Fréttablaðsins þar sem fjórdálka fyrirsögn á tveimur hæðum var : " Segir stolin trúnaðargögn frá Kaupþingi notuð til hótana " .
Þessi makalausa frétt eftir stjórnarformanninum fyrrverandi sýnir svo ekki verður um villst að maðurinn kann ekki að skammast sín .
Hann reynir að gera fréttaumfjöllun Morgunblaðsins um hans eigin lánveitingar til vina og stórra eigenda í Kaupþingi ( gamla ) , upp á litla 478 milljarða króna , tortryggilega á svo ómerkilegan hátt að ég , sem kalla nú ekki allt ömmu mína þegar ósvífni er annars vegar , var bara orðlaus eftir lestur fréttarinnar .
Í frétt Fréttablaðsins segir m.a. : " Í bréfinu segir Sigurður að sér hafi borist til eyrna alvarlegar ásakanir um að trúnaðargögn úr Kaupþingi hafi verið tekin ófrjálsri hendi úr bankanum eða FME og gögnunum síðan " beitt af óprúttnum aðlum til að hóta fólki eða hræða það " .
" Hvað á Sigurður við ? Hvernig veit hann að gögnum var stolið , ef hann veit ekki hvort þau hurfu úr Kaupþingi eða Fjármálaeftirlitinu ? Hver stal gögnunum að mati Sigurðar ? Hann ýjar að því að það hafi verið Davíð Oddsson .
Bíðum við , braust Davíð Oddsson inn í Kaupþing eða Fjármálaeftirlitið ? ! Ætlast Sigurður til þess að einhver taki mark á honum þegar hann veður fram eins og fíll í postulínsverslun og sveiflar rananum á báða bóga , án þess að renna með gögnum stoðum undir veikan málflutning ? Í þessum efnum er Sigurður fíllinn og við , saklaus almúginn , erum postulínið , svo einfalt er það .
Sigurður Einarsson rís fyllilega undir nafnbótinni Gróa á Leiti og ætti bara að fá sér peysuföt og skotthúfu til að halda upp á daginn .
Það þarf siðblindu á háu stigi til þess að gera það að aðalatriði , jafnvel sakamáli , að Morgunblaðið greini frá því að Sigurður Einarsson og félagar í gamla Kaupþingi hafi lánað bræðrunum Ágústi og Lýði Guðmundssonum , Ólafi Ólafssyni í Samskipum og kaupsýslumanninum Robert Tchenguiz samtals 478 milljarða króna .
" Hér er augljóslega um gróft brot á bankaleynd að ræða gagnvart þeim einstaklingum og félögum sem um ræðir , " vitnar Fréttablaðið orðrétt í bréf Sigurðar .
Sigurður gerir á hinn bóginn enga grein fyrir því hvað vakti fyrir honum og öðrum stjórnendum gamla Kaupþings þegar þeir ákváðu að veita ofangreindum mönnum slík lán .
Voru það hagsmunir bankans sem réðu ákvarðanatökunni ? Voru hagsmunir annarra hluthafa í bankanum en þeirra Bakkabræðra og Ólafs Ólafssonar sem réðu lánveitingunum ? Vitanlega ekki .
Hagsmunir annarra hluthafa og viðskiptavina bankans voru með öllu fyrir borð bornir þegar stjórnendurnir veittu góðvinum sínum lán sem eru langt umfram fjárlög ríkisins , en þau eru innan við 400 milljarðar króna .
En Sigurður sér ekkert athugavert við lánveitingarnar – eyðir engu púðri í þær og skýrir á engan hátt , rétt eins og ekkert hafi verið athugavert við þær .
Sigurður Einarsson hefur ekki enn gert grein fyrir því hvert þær 500 milljónir evra fóru sem Seðlabankinn lánaði Kaupþingi svona korteri fyrir bankahrun með því að taka veð í dótturbanka Kaupþings í Danmörku , FIH .
Þeir fjármunir voru um 84 milljarðar króna á því gengi sem var í aðdraganda bankahruns en eru um 75 milljarða króna virði í dag .
Hvert fóru þeir fjármunir Sigurður ? Er eitthvað til í því að Kaupþing hafi rennt einhverjum tugum milljarða króna beint til Kaupþings í Lúxemborg eftir að lánið var í höfn og þeir fjármunir hafi í framhaldinu ratað inn á leynireikninga í Sviss ? Fróðir menn í Lúxemborg hafa haldið þessu fram .
Þessu þarf sérstakur saksóknari að komast að , ekki satt ? Því er það algjört lykilatriði að Fjármálaeftirlitið og sérstakur saksóknari gefi ekkert eftir hvað það varðar að komast í öll gögn – SEGI OG SKRIFA ÖLL GÖGN – í Kaupþingi í Lúxemborg .
Hér verður aldrei nein sátt nema allir leyniþræðir til og frá Kaupþingi í Lúxemborg verði afhjúpaðir og leyndin afnumin .
Þess vegna eru orð Gylfa Magnússonar viðskiptaráðherra frá því á þriðjudag sérstakt fagnaðarefni , en hann sagði að hann vildi draga mikið úr bankaleynd og að hún skýrði að hluta til hvers vegna bankarnir komust upp með margt af því sem komið hefur í ljós og hann greindi frá því við sama tækifæri að sérfræðingar væru að koma hingað til lands sem Eva Joly lagði til að myndu aðstoða við rannsóknina á bankahruninu .
" Hann segir fráleitt að bankaleynd eigi að koma í veg fyrir að hægt sé að upplýsa að eigendur bankanna hafi lánað sjálfum sér mörg hundruð milljarða fyrir hrunið , " sagði í frétt á mbl.is á þriðjudag .
Viðskiptaráðherra átti ekki í neinum erfiðleikum með að greina hismið frá kjarnanum en það á Sigurður greinilega .
agnes@mbl.is 