Guðbjörg Jónsdóttir fæddist á Herjólfsstöðum í Álftaveri 9. desember 1915 .
Hún andaðist á Dvalarheimilinu Hjallatúni 16. mars 2009 .
Útför Guðbjargar fór fram frá Víkurkirkju 28. mars sl. Þegar ég minnist ömmu minnar er það ávallt með bros á vör .
Hún amma var algjört hörkutól .
Hún tók ekki í mál ef einhver ætlaði að koma sér undan því að fá sér að borða hjá henni , hefði hún boðið það .
Ég man vel eftir því þegar mig langaði voðalega lítið í kökur með kaffinu eftir að hafa fengið læri í hádeginu .
Ég held að hún amma hafi komið þrisvar sinnum til mín til að athuga hvort ég ætlaði ekki örugglega að fá mér og ég afþakkaði alltaf pent .
En þegar hún kom í fjórða skiptið sá ég að ég varð að láta undan .
Ég minnist þess heldur ekki að hafa verið svöng þá daga sem ég eyddi hjá ömmu og afa .
Amma undi sér best við eldhúsborðið í Skuld .
Það var sífelldur gestagangur hjá henni , sem gefur það eitt til kynna að það var sérstaklega skemmtilegt að umgangast hana og hlusta á það sem hún hafði að segja , því hún átti það til að vera ansi hreinskilin og segja skemmtilega frá .
Það eru ekki allir svo heppnir að ná því að verða 93 ára eins og amma .
En ekki má gleyma því að í fjölmörg ár gekk hún niður að sjó á hverjum einasta morgni og ekki er langt síðan hún hætti því og er það án efa ein af ástæðunum fyrir því að hún náði svo háum aldri .
Einnig var hún mjög lipur miðað við aldur .
Hún þaut t.d. upp og niður bröttu tröppurnar ofan í kjallara eins og ekkert væri .
Ég minnist þess einnig að þegar ég var unglingur sveiflaði ég fótunum fram og til baka þar sem ég stóð inni í eldhúsi , þá sagði amma : " Heldurðu að ég geti þetta ekki ? " Síðan stóð hún upp , lagði stafinn frá sér , greip í borðbríkina og sveiflaði hægri fæti langt upp í loftið og settist svo niður hlæjandi , þannig átti hún það til að koma manni á óvart .
Hún amma er því ein af þeim manneskjum sem sögur eiga eftir að fara af um aldur og ævi .
Hún var engin venjuleg amma .
Hún gerði allt sem venjulegar ömmur gera , bakaði kökur og gaf okkur sælgæti fyrir að fara í kaupfélagið , svo ekki sé minnst á allan fjöldann af vettlingum og ullarsokkum sem streymdu til okkar frá henni .
En hún var alls ekki væmin , lá ekki á skoðunum sínum og var ekki að skafa af hlutunum eða tala undir rós .
En það sem ég minnist mest er hversu gjafmild , gestrisin og dugleg kona hún var .
Hún átti alltaf nóg af flatkökum og kleinum í frystinum til að bjóða gestum og gangandi og átti það til að vakna eldsnemma á morgnana til að baka .
Hún hugsaði ávallt fyrst og fremst um aðra en sjálfa sig og að öllum sem til hennar kæmu liði vel .
Og þannig var það .
Þegar ég var hjá ömmu í Vík var ég alltaf södd og sæl , fékk yndislega góðan mat og gat verið áhyggjulaus og haft það gott .
Þannig veit ég að hún amma hefur það núna , er södd , sæl og áhyggjulaus , enda á hún það fullkomlega skilið .
Hildur Sunna Pálmadóttir .
Ég minnist ömmu minnar fyrst og fremst sem skemmtilegrar konu .
Amma í Vík sat sjaldnast auðum höndum .
Oft gekk mikið á þegar hún hafði ákveðin verk að vinna en hún átti jafnframt sínar mýkri hliðar .
Amma hafði sínar skoðanir á hlutunum en flíkaði þeim ekki að óþörfu .
Ef hún var innt eftir áliti stóð þó sjaldnast á svari .
Tilsvör hennar voru hnyttin og einlæg og fengu mann oft til að brosa út í annað eða skellihlæja .
Það var fastur liður á hverju sumri að heimsækja ömmu og afa í Vík og alltaf mikið tilhlökkunarefni .
Ganga á Reynisfjall og fjöruferð voru ómissandi þáttur í hverri heimsókn .
Í Víkinni lærði ég að meta hina miklu náttúrufegurð sem blasir við hvert sem litið er og þau ólíku náttúruöfl sem þar takast á .
Ég velti því oft fyrir mér hvað skiltið sem geymt var í anddyrinu í Skuld þýddi í raun og veru .
Á því stóð : Húsið hefur verið yfirgefið .
Ég lærði um þá hættu sem stafaði af mögulegu Kötlugosi og fannst þetta allt í senn heillandi en jafnframt áhyggjuefni .
Ég furðaði mig á því hvað amma og afi virtust róleg yfir þessu öllu saman .
Amma var þriggja ára þegar Katla gaus síðast og kippti sér sjaldnast upp við spár um yfirvofandi eldgos .
Mér fannst skemmtileg sagan af því þegar Víkurbúar tóku þátt í æfingu vegna mögulegs eldgoss fyrir nokkrum árum .
Við fyrstu viðvörun skyldi yfirgefa húsið , hengja skiltið góða á útidyrnar og halda svo í öruggt skjól fyrir flóðum .
Sérhver íbúi átti að gera vart við sig og bíða svo þar til hættuástandi yrði aflýst .
Þegar björgunarsveitarmenn komu í Skuld var ekkert skilti á útidyrunum og amma var eitthvað að aðhafast í eldhúsinu .
Aðspurð hvers vegna hún hefði ekki tekið þátt í æfingunni svaraði hún því til sem rétt var að hún hefði gert allt eins og mælt var fyrir um en væri reyndar fyrir löngu komin til baka , því ekkert hefði þýtt að vera að hanga þarna upp frá yfir engu .
Þetta fannst mér lýsa ömmu minni mjög vel .
Hún gerði sjaldnast mikið veður út af hlutunum .
Amma naut sín best í eldhúsinu við bakstur og aðra matargerð .
Það var alltaf svo mikill kraftur í henni og gjarnan mikið bakað í einu .
Það leið vart sá dagur að ekki kæmu nokkrir vinir og kunningjar við í kaffi og með því í Skuld .
Heimsóknunum fylgdu gjarnan líflegar umræður í eldhúsinu .
Skemmtilegast fannst okkur systrunum að fylgjast með ömmu fara gegnum kústaskápinn niður þrönga stigaopið á leið í kjallarann .
Stiginn var brattur en amma bakkaði niður á ógnarhraða að manni fannst .
Hún birtist jafnskjótt aftur á leið upp stigann með fangið fullt af bakkelsi úr frystikistunni .
Þetta gerði hún alla tíð , jafnvel eftir að hún fór að ganga með staf .
Það þótti okkur alveg ótrúlegt .
Síðustu árin tók heilsunni að hraka eins og gerist og gengur .
Amma hafði alltaf á orði að þó skrokkurinn væri ónýtur væri kollurinn sem betur fer í nokkuð góðu lagi .
Þar hafði hún svo sannarlega á réttu að standa .
Hún var alltaf með á nótunum og fylgdist betur með en maður hélt .
Ég þakka ömmu góða samfylgd .
Blessuð sé minning hennar .
Jóhanna Guðrún Pálmadóttir .
Netfang joagp@hotmail.com Hver var það sem bakaði þessa dýrindis lagtertu sem prýðir þetta glæsilega veisluborð ? spurði maður sem var gestkomandi á skaftfellsku heimili hér á árum áður .
" Það var nú hún ég , ef mig skyldi kalla , " svaraði húsfreyjan í afsökunartón .
Þessi saga af skaftfellsku húsfreyjunni gæti vel átt við hana ömmu okkar í Vík sem nú er fallin frá .
Hún hvílir nú í friði og er vel að hvíldinni komin á tíræðisaldri .
Þær eru og verða ógleymanlegar heimsóknirnar til afa og ömmu í Vík þar sem tilefnin voru margvísleg og margt var brallað , en þó var alltaf einn miðpunktur sem allt snerist um en það var lífið í eldhúsinu frá morgni til kvölds .
Af engu hafði amma meiri áhyggjur , og hafði hún nú áhyggjur af ýmsu , en því hvort við systkinin fengjum örugglega nóg að borða .
Lagtertum í tvennum litbrigðum , kleinum , flatkökum og jólakökum gat maður alltaf gengið að sem vísum og þess á milli var á boðstólum grjónagrautur , lambalæri , hryggur og kjötsúpa eins og hver gat í sig látið .
Á meðan á þessu stóð hafði hún ekki undan að afsaka veitingarnar og sagði oftar en ekki að þetta væri ábyggilega bölvaður óþverri en það mætti þó kannski nota þetta eitthvað .
Á milli mála fylgdist hún með hverju fótmáli bæjarbúa og hverjum þeim sem birtist henni fyrir sjónum út um eldhúsgluggann á Víkurbrautinni .
Henni var ekkert óviðkomandi og átti það jafnt við um þorpslífið , heimsmálin og síðast en ekki síst hvað við barnabörnin vorum að fást við hverju sinni .
Þorpsbúar og nærsveitafólk vöndu einnig komur sínar á Víkurbrautina og nutu þar gestrisni , félagsskapar og góðra veitinga .
Amma var afar góðhjörtuð og bar mikla umhyggju fyrir sínum nánustu en var um leið mikið hörkutól bæði í orði og á borði .
Tungutakið var oftar en ekki óheflað og langt fram eftir öllu virtist þverrandi þrek og lúin bein ekki setja henni stólinn fyrir dyrnar .
Í því samhengi ber helst að nefna stigann , ef stiga skyldi kalla , sem gekk úr eldhúsinu niður í kjallara og hún hentist upp og niður oft á dag .
Samverustundirnar í Víkinni eru eftirminnilegar , en við systkinin fengum þó að njóta samvista með ömmu og afa undir öðrum kringumstæðum þegar þau heimsóttu okkur til Ameríku .
Þar flökkuðu þau með okkur milli heimsborganna New York og Washington og afrekuðu þá að fara upp í topp á Tvíburaturnunum sálugu og börðu Hvíta húsið augum .
Það var ánægjulegt að njóta þessara stunda í stórborgunum með þeim hjónum sem fóru helst ekki út fyrir sýslumörkin nema af illri nauðsyn .
Elsku amma , við munum sakna þín sárt og geymum í hugum og hjörtum okkar yndislegar minningar um góðar stundir og einstaka konu sem á engan sinn líka .
Um leið berum við höfuðið hátt og minnumst þín með gleði í hjarta , eins og þín væri von og vísa .
Hvíl í friði , elsku amma .
Kristín Björg , Helgi Ingólfur og Helga Rut .
Í Víkinni hjá Rúti og Guðbjörgu vorum við sem og aðrir umvafin hlýju .
Gilti það einu hvort tilefnið var að sníkja gistingu og komast á gott sveitaball eða seinna á ævinni lítið innlit áður en lagt var á svartan sandinn .
Þau áttu sitt hvort ríkið á sínu heimili .
Hann á smíðaverkstæðinu í kjallaranum , vann þar vinnu sína af rósemi og yfirvegun , völundur til allra verka .
Það var yfirleitt meira fjör í kringum Guðbjörgu .
Ríki hennar var eldhúsið , lyktin lifir í minningunni , keimur af bakstri og sígarettum .
Sagðar voru skemmtisögur , jafnframt því að húsmóðirin galdraði fram góðgerðir .
Umhverfið allt var hennar .
Guðbjörg og Rútur gátu verið stolt af sínu .
Börnin þeirra og afkomendur allt mikið myndarfólk , ekki lítið ríkidæmi það .
Rútur lést fyrir rúmum áratug .
Guðbjörg hélt sinni reisn þrátt fyrir missinn .
Bjó áfram í húsinu sínu , tók á móti gestum og gangandi og fór síðan í bæinn til dætranna meðan heilsan leyfði , oftar en ekki til veisluhalda .
Kát og brosmild var hún umvafin elsku frá sínu fólki .
Stansinn var yfirleitt stuttur , hún vildi aftur komast í Víkina sína ! Þau heiðurshjón skilja eftir ljúfar minningar í hugum okkar , fyrir það erum við þakklát að leiðarlokum .
Guðleif og Haraldur .
