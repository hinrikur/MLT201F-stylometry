JULIA Roberts hefur á síðustu árum staðið fast á því að vera í fríi frá kvikmyndaleik meðan börnin hennar væru lítil , en hún er svo hrifin af breska leikaranum Clive Owen að honum tókst að draga hana í eina kvikmynd með sér .
Nefnist myndin Duplicity og mun snúast um njósnara .
" Ég elska Clive og við náum svo vel saman .
Í tökum urðum við að vera alvarleg og sexí , en þegar leikstjórinn sagði " kött ! " vorum við strax farin að hlæja , " segir Roberts .
Þótt Roberts , sem er 41 árs , hafi notið þess að vinna aftur við kvikmynd , kýs hún að vera heima með eiginmanninum , Danny Moder , og börnum þeirra þremur ; fjögurra ára tvíburum og einu 18 mánaða .
" Auðvitað hefur líf mitt breyst mikið en ég var aldrei hrifin af því að vinna of mikið .
Í mörg ár gerði ég mynd eftir mynd eftir mynd , en þegar maður er með þrjú lítil börn í húsinu er maður líka að leika allan daginn , að setja upp brúðuleikhús og segja sögur , " segir Roberts í viðtali í Daily Mirror .
