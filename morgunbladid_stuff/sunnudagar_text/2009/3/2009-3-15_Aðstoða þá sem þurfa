Eftir Grétar Júníus Guðmundsson gretar@mbl.is Aðgerðir þær sem kynntar hafa verið í þágu heimilanna miða fyrst og fremst að því að verja þau heimili sem hafa orðið verst úti vegna stöðunnar í þjóðfélaginu , meðal annars vegna tekjuskerðingar .
Þá er þess einnig að vænta að aðgerðirnar nýtist þeim sem keyptu húsnæði eftir að íbúðaverð hækkaði mikið , og lentu í því að allar forsendur kollvörpuðust , meðal annars vegna mikillar verðbólgu og breyttrar stöðu á fasteignamarkaði .
Önnur heimili þurfa einna helst að treysta á að aðgerðir í þágu þeirra sem hafa orðið verst úti , sem og aðrar aðgerðir til að endurreisa efnahagslífið , skili tilætluðum árangri .
Mörg þessara heimila geta þó nýtt sér þær frestanir sem lánastofnanir bjóða upp á .
Eftir hrunið sem varð síðastliðið haust er ekki við því að búast að hægt sé að bæta stöðu allra .
Hrunið hefur kostað sitt og ekki er rökrétt að ætla að það lendi ekki á nokkrum .
Neikvæð eiginfjárstaða Samkvæmt skýrslu Seðlabankans um áhrif fjármálakreppunnar á efnahag heimilanna , sem kynnt var nýlega , eru tæplega 20% heimila í landinu þegar komin í neikvæða eiginfjárstöðu , þ.e. þau skulda meira en þau eiga .
Auk þess eru um 22% heimila með afar takmarkaða jákvæða eiginfjárstöðu .
Ástæðan fyrir því að þetta mörg heimili eru í þessari stöðu er að stórum hluta sú staðreynd hvað skuldir hafa aukist mikið vegna mikillar verðbólgu og vegna lækkunar á fasteignaverði að undanförnu .
Heimilum með neikvæða eiginfjárstöðu mun væntanlega fjölga enn frekar á næstunni , ef spár um áframhaldandi lækkun á fasteignaverði ganga eftir , en sérfræðingar bæði Seðlabankans og ASÍ hafa spáð því að fasteignaverð hækki ekki aftur fyrr en eftir um það bil tvö ár .
Hins vegar er talið líklegt að verðbólgan sé að ganga niður og þannig verði það fyrst og fremst eignastaða heimila sem rýrni en skuldastaða þeirra þurfi hins vegar ekki að aukast áfram jafn hratt og verið hefur .
Greiðslubyrði og greiðslugeta Eignastaða heimila er ekki meginmálið í tengslum við efnahag þeirra .
Þetta er til að mynda nokkuð sem fjölmörg heimili á landsbyggðinni hafa búið við í mörg ár .
Þess vegna er það nánast út í hött , sem heyrst hefur , að vegna þess hve mörg heimili eru með neikvæða eignastöðu þá liggi nánast fyrir að þúsundir þeirra muni þurfa að nýta sér hið væntanlega nýja úrræði , greiðsluaðlögun .
Svo þarf alls ekki að vera .
Greiðslubyrði lána og það hvort greiðslugeta viðkomandi dugar til að standa undir greiðslubyrðinni vegur mun þyngra en eignastaða heimilanna .
Þær aðgerðir sem ákveðnar hafa verið ganga einmitt fyrst og fremst út á það , að draga úr greiðslubyrði lána þeirra sem þurfa á slíku að halda og laga hana að greiðslugetunni .
Standa vonir til að þannig muni flest heimili geta haldið út þar til aðstæður í þjóðfélaginu batna á ný .
Sumar aðgerðir geta nýst flestum Frestun á greiðslum af lánum í tiltekinn tíma , lenging lána og ný lán fyrir vanskilum eru allt aðgerðir sem Íbúðalánasjóður býður upp á .
Stjórnvöld hafa beint þeim tilmælum til bankanna að þeir bjóði sömu greiðsluvandaúrræði .
Þetta ætti að nýtast flestum sem á þurfa að halda .
Það sama á við um heimild til að taka út hluta af séreignasparnaði , sem nú hefur verið lögfest .
Aðrar aðgerðir í þágu heimilanna eru sértækari og nýtast væntanlega takmarkaðari fjölda heimila en þær sem nefndar eru hér að framan .
Hækkun á vaxtabótum um fjórðung , sem tilkynnt var um síðastliðinn þriðjudag , fer langleiðina með að leiðrétta þá skerðingu sem verið hefur á þessum bótum á umliðnum árum miðað við þróun verðlags , en þó ekki alveg .
Þarna koma til auknar greiðslur frá hinu opinbera vegna mikilla vaxtagreiðslna til þeirra íbúðaeigenda sem eru með eignastöðu innan tiltekinna marka og að teknu tilliti til launa .
Þá er þess að vænta að hið nýja úrræði , greiðsluaðlögun , muni gagnast þeim sem eru allra verst settir .
Um verður að ræða þvingaða niðurfellingu hluta af skuldum , sem miðar að því að gera viðkomandi kleift að standa undir greiðslubyrði þess hluta lána sem eftir mun standa .
Greiðsluaðlögun er grundvallaratriði Skoðun Henný Hinz " Aðgerðir stjórnvalda í þágu heimilanna miða allar að því , með einum eða öðrum hætti , að gera fólki kleift að standa við skuldbindingar sínar , " segir Henný Hinz , hagfræðingur hjá ASÍ .
" Þetta er kjarninn í flestum þeim aðgerðum sem kynntar hafa verið .
Það er hins vegar ljóst að það er ekki verið að gefa neitt eftir af skuldum fólks .
" Henný segir að ASÍ hafi að undanförnu talsvert mikið skoðað þau mál er snúi að stöðu heimilanna .
Hagdeild sambandsins hafi til að mynda sent frá sér skýrslur í síðasta mánuði um skuldir heimilanna annars vegar og horfur í efnahagsmálum hins vegar .
" Niðurstaða okkar var meðal annars sú , að niðurfærsla á skuldum heimilanna , eins og lagt hefur verið til , sé engan veginn raunhæfur kostur þar sem kostnaðurinn yrði allt of mikill .
Því yrði að beina aðgerðum í þágu heimilanna að þeim hópi þar sem þörfin er mest .
Það þurfi að grípa til almennra aðgerða sem fólk í tímabundnum vanda , svo sem vegna tekjuskerðingar eða atvinnuleysis , geti nýtt sér , þar til fram líða stundir og viðkomandi getur farið að greiða af lánum sínum með eðlilegum hætti á ný .
" Eini raunhæfi kosturinn Að sögn Hennýjar duga almennar aðgerðir í þágu heimilanna ekki öllum .
Segir hún að ASÍ telji að greiðsluaðlögun sé nauðsynlegt úrræði þessum heimilum til handa .
" Þeir sem þurfa á greiðsluaðlögun að halda eru þau heimili sem eru allra verst stödd og sem sjá ekki fram á að nokkuð muni lagast með þeim almennu aðgerðum sem boðið verður upp á , þó svo að aðstæður í þjóðfélaginu breytist til hins betra .
Þetta eru heimilin sem eru komin í þá stöðu að það er fyrirséð að dæmið gengur ekki upp .
Við metum það svo , að greiðsluaðlögun sé eini raunhæfi kosturinn fyrir þessi heimili .
" Henný segir að ASÍ leggi ríka áherslu á að Alþingi samþykki lög um greiðsluaðlögun áður en þingi verður slitið .
" Það er mikið eftir áður en greiðsluaðlögun verður orðin að lögum .
Við höfum lengi lagt áherslu á þetta úrræði og það er aldrei mikilvægara en einmitt nú , " segir Henný .
Henný Hinz er hagfræðingur hjá ASÍ .
Formlegt upphaf 2007 Dagsetningin 9. ágúst árið 2007 er mikilvæg fyrir þá þróun sem orðið hefur í efnahagslífi heimsins .
Því hefur verið haldið fram að þann dag hafi lánsfjárkreppan í heiminum byrjað með formlegum hætti .
Franski bankinn BNP Paribas tilkynnti þá að hann hefði ákveðið að frysta innstæður í þremur sjóðum sem höfðu fjárfest í áhættusömum húsnæðislánum í Bandaríkjunum , svonefndum undirmálslánum .
Í kjölfarið jókst kostnaður á lánamarkaði .
Rætur lánsfjárkreppunnar ná hins vegar lengra aftur .
Á árunum 2004-2006 hækkuðu vextir í Bandaríkjunum og vanskil jukust mikið .
Og þau hafa aukist mikið síðan þá .
Fasteignaverð hér á landi náði hámarki um svipað leyti og lausafjárkreppan í heiminum hófst með formlegum hætti , þ.e. í ágúst 2007 .
Síðan þá hefur raunverð húsnæðis að mestu lækkað .
Á seinni hluta ársins 2007 voru íslensk heimili almennt talin vera í góðri stöðu .
Hið svokallaða " góðæri " hafði náð hámarki .
Það fór að halla undan fæti er komið var fram í mars í fyrra .
Þá veiktist gengi krónunnar mikið og verðbólgan tók á skrið .
Gengisfall krónunnar hafði dregið úr kaupmætti og átt sinn þátt í að veikja eiginfjárstöðu heimilanna vegna lækkunar fasteignaverðs .
Og í framhaldinu jókst atvinnuleysið .
Þó staða heimilanna hafi þótt vera með besta móti á árinu 2007 átti það ekki við um þá sem voru að festa kaup á sinni fyrstu íbúð .
Eignaverð var þá með allra hæsta móti .
Þannig hafði þróunin reyndar verið allt frá því aðstæður á lánamarkaði breyttust mikið á árinu 2004 .
Þeir sem voru að festa kaup á sínu fyrsta húsnæði þurftu að skuldsetja sig meira en áður þekktist .
Líklegt er að þeir sem fóru út á íbúðamarkaðinn á síðustu mánuðunum fyrir upphaf kreppunnar séu í einna verstri stöðu í dag .
Aðgerðir Baracks Obama , Bandaríkjaforseta og ríkisstjórnar hans , í þágu heimilanna þar í landi , miðast fyrst og fremst að því að aðstoða þá sem á þurfa að halda .
New York Times segir að þetta séu metnaðarfyllstu aðgerðir til handa heimilunum frá því í kreppunni miklu .
