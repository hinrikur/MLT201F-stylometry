ÉG er viss um að einn daginn læt ég glepjast og panta mér vöru af Vörutorginu sem er sýnt á Skjá einum .
Ekkert af dótinu sem er til sölu í þættinum getur talist þarft en sölumennirnir á skjánum eru svo sannfærandi að maður getur ekki annað en leyft sér að hugsa : " Jáhá , þetta er nú sniðugt , þarf ég ekki örugglega svona ? " Skemmtilegastar þykja mér kynningarnar á líkamsræktartækjunum sem eru alltaf fyrir byrjendur sem og lengra komna og árangurinn skilar sér fljótt .
Kynningin á lofttæmanlegu geymslupokunum er aftur á móti misheppnuð , að taka stúlku sem hefur ekkert að segja um vöruna í sófaspjall virkar ekki söluvænlegt .
Ég hef samt efast um heyrn mína þegar kemur að heilsukoddakynningunni því í henni er talað um náttúruöflin í koddanum , eftir því sem ég best heyri .
Koddinn er byggður á einhverjum gömlum japönskum fræðum og fylltur með náttúrulegu efni .
Náttúruöflin í koddanum gera það síðan að verkum að maður sefur miklu betur .
Gaman væri að vita hvernig náttúruöflunum er komið fyrir í koddanum og hvort von sé á eldgosi eða jarðskjálfta þegar sofið er .
Ingveldur Geirsdóttir 