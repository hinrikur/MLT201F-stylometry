CHARLES Voyde Harrelson eyddi drjúgum hluta ævinnar í fangelsi .
Honum var fyrst stungið inn árið 1968 fyrir morð í Texas , en látinn laus 1979 .
Skömmu síðar var hann handtekinn á ný og sakfelldur fyrir morð á dómara .
Hann játaði þá á sig aðild að morðinu á John F. Kennedy árið 1963 , en dró síðar þá játningu til baka og fæstir telja hann hafa átt nokkurn hlut að máli .
Hann lést í fangelsi , 69 ára að aldri .
Þrátt fyrir litríkan glæpamannsferil hefði Charles Harrelson vart komist í fréttirnar nema vegna þess að sonur hans er sjónvarps- og kvikmyndaleikarinn Woody Harrelson .
Pilturinn hlaut frægð fyrir túlkun sína á vitgranna barþjóninum í Staupasteini , en hefur einnig leikið í fjölmörgum kvikmyndum , s.s. Natural Born Killers , The People vs .
Larry Flynt og No Country For Old Men .
Woody var aðeins 7 ára þegar faðir hans fór í fyrra skiptið í fangelsi fyrir morð .
Charles hafði þá staðið í fíkniefnaviðskiptum , en lögreglan náði af honum sendingu af heróíni .
Eigandi efnisins var ósáttur við þau málalok , en sagði Charles að hann gæti unnið af sér skuldina með því að myrða ákveðinn mann .
Sem Charles og gerði .
Morðið árið 1979 vakti meiri athygli .
Þá var skotinn til bana dómari nokkur , John H. Wood , sem gekk undir nafninu " hámarks-John " , því hann þótti dæma menn þungt .
Harrelson var dæmdur fyrir að hafa skotið dómarann að skipan fíkniefnasalans Jamiels Chagra , sem vildi koma í veg fyrir að " hámarks-John " dæmdi í máli hans .
Harrelson neitaði alla tíð sök og síðar hélt Chagra því fram , að Harrelson hefði alls ekki skotið dómarann .
Chagra hefði vitað að lögreglan væri að hlera hann og hefði því nefnt Harrelson sem sökudólginn , til að hefna sín á honum , en Harrelson hafði þá reynt að kúga út úr honum fé .
Hann átti sem sagt að hafa vitað hver hinn raunverulegi morðingi var .
En Chagra neitaði hins vegar að upplýsa málið frekar .
Þau eru ekki alltaf einföld , átökin í undirheimunum .
Þessi flækja varð mönnum reyndar að yrkisefni í myndinni No Country For Old Men , en þar lék Woody einn leigumorðingjanna .
Woody hefur haldið sig réttu megin laganna , a.m.k. eru hliðarspor hans langt frá því að jafnast á við feril föðurins .
Honum er stundum laus höndin þegar ljósmyndarar angra hann .
Og lögreglan hefur reglulega afskipti af honum þegar hann dásamar kannabis-efni eða klifrar upp í Golden Gate-brúna með borða til að vekja athygli á málstað umhverfisverndarsinna eða gengur fremstur í fylkingu til að mótmæla innrásinni í Írak .
Hann er klárlega föðurbetrungur .
