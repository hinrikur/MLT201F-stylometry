Frá því Morgunblaðið gægðist yfir öxlina á sérstökum saksóknara vegna bankahrunsins daginn sem hann tók til starfa , 1. febrúar , og velti fyrir sér hvaða mál kæmu hugsanlega til hans kasta hafa fjölmörg fleiri mál komið fram sem sérstakur saksóknari eða aðrir þar til bærir aðilar eru að eða gætu þurft að rannsaka .
Enn sem komið er hafa þessi mál ekki ratað inn á borð sérstaks saksóknara en Morgunblaðið veltir fyrir sér hvar þau eru stödd í kerfinu .
Hér er ekki um tæmandi úttekt að ræða en upplýsingarnar eru byggðar á fréttaflutningi undanfarinn hálfan annan mánuð .
Eftir Orra Pál Ormarsson orri@mbl.is Allar götur frá því viðskiptabankarnir hrundu síðastliðið haust hefur verið fjallað um fjölda mála í fjölmiðlum sem áhöld eru um hvort ekki þurfi að rannsaka með tilliti til þess hvort refsivert athæfi hafi átt sér stað .
Málin eru jafn ólík og þau eru mörg og fyrir vikið í ýmsum tilvikum erfitt að átta sig á því hvar þau eiga best heima , hjá sérstökum saksóknara um bankahrunið , rannsóknarnefnd Alþingis , Fjármálaeftirlitinu ( FME ) , efnahagsbrotadeild ríkislögreglustjóra eða jafnvel skattayfirvöldum .
Spurður hvert fólk eigi að snúa sér telji það sig búa yfir gagnlegum upplýsingum segir Ólafur Þór Hauksson , sérstakur saksóknari , fólki óhætt að leita til allra þessara aðila .
Komi á daginn að erindið eigi betur heima á öðrum stað sjái viðkomandi embætti eða stofnun til þess að koma því áleiðis .
Um miðjan síðasta mánuð höfðu starfsmenn hjá embætti sérstaks saksóknara frumkvæði að því að koma saman tengiliðahópi sem samanstendur af fulltrúum frá embættinu , Samkeppniseftirlitinu , skattrannsóknarstjóra ríkisins og Fjármálaeftirlitinu .
Markmið hópsins er að samræma vinnu embættanna við rannsóknir og meðferðir mála .
Hópurinn hefur komið saman tvívegis og sett sér verklagsreglur sem lúta að betra upplýsingaflæði á milli stofnana .
" Við höfum heyrt frá rannsóknaraðilum að þeir sem eru að taka saman gögn fyrir þessar stofnanir hafi áttað sig á því að þær eru í mörgum tilvikum að biðja um sömu gögn og okkar embætti .
Við ætlum því líka að vinna bug á að verið sé að tví- eða þrívinna verk , " sagði Ólafur í Morgunblaðinu 17. febrúar .
Rýmka þarf heimildirnar Embætti Ólafs tók til starfa 1. febrúar og fljótlega kom á daginn að heimildir þess til að kalla eftir upplýsingum og gögnum voru ekki nægilega rúmar .
Frumkvæðisvinna hefur því verið engin .
Allar ábendingar sem borist hafa embættinu hefur það þurft að senda til FME til frekari skoðunar .
FME hefur hins vegar ekki þurft að afhenda sérstökum saksóknara gögn sem tengjast ekki beint rannsókn á sakamálum .
Með öðrum orðum hefur sérstakur saksóknari þurft að sýna fram á grun um refsiverða háttsemi áður en að hann fær gögn frá eftirlitinu , en hefur ekki getað byggt slíkar grunsemdir á þeim gögnum .
Við þessu brást ríkisstjórnin á fundi sínum 27. febrúar þegar hún samþykkti frumvarp þess efnis að téðar heimildir verði auknar .
Ólafur sagði af því tilefni að með þessum breytingum væru settar skýrar línur gagnvart þeim stofnunum sem embættið þarf að eiga samskipti við .
" Við höfum átt í góðu samstarfi við flesta aðila , en ef það koma upp vafaatriði eru þau til þess fallin að tefja starf embættisins og satt best að segja hef ég ekki of langan tíma á hendi , " sagði Ólafur .
Alls engin inngrip Hvorki eftirlitsstofnanir , skilanefndir gömlu bankanna né nýju bankarnir þrír geta borið fyrir sig bankaleynd óski sérstakur saksóknari eftir upplýsingum frá þeim , verði frumvarpið að lögum .
Það er nú til meðferðar í þinginu .
Eva Joly , nýráðinn ráðgjafi vegna rannsókna á efnahagsbrotum sem tengjast bankahruninu , sagði í Morgunblaðinu í vikunni að sérstakur saksóknari ætti að vera algerlega sjálfstæður .
" Það ættu alls ekki að vera nein inngrip í störf hans .
Það er mjög freistandi að reyna að hafa áhrif , beina rannsókninni í aðra átt þegar hún er farin að nálgast einhvern sem er náinn manni sjálfum .
" Mannafli embættisins hefur líka verið til umræðu og Joly segir það brandara að hann hafi fjóra menn sér til aðstoðar við rannsóknir mála .
Embættinu er ætlað að vaxa með umfangi mála .
" Ég held að ekki sé hægt að gera þessa rannsókn með færri en 20 manns , " segir hún .
Erfitt að komast yfir gögn erlendis Rannsóknarnefnd Alþingis hefur líka rekið sig á veggi við störf sín .
Þannig kom fram í Morgunblaðinu 5. mars að nefndin standi frammi fyrir erfiðleikum við að afla upplýsinga tímanlega frá öðrum löndum .
Nefndin á að skila Alþingi lokaskýrslu sinni í seinasta lagi 1. nóvember nk. , , Þar er ákveðinn vandi því erfitt er að komast í gögn erlendis , " segir Páll Hreinsson , formaður nefndarinnar .
" Það er Fjármálaeftirlitið sem hefur í reynd möguleika á að komast í þær upplýsingar sem þörf er á til þess að skilja þá fjármálatilflutninga sem áttu sér stað síðustu vikurnar fyrir fall bankanna .
Sú upplýsingaöflun tekur hins vegar langan tíma , þannig að óvíst er að hvaða marki hún mun gagnast í störfum nefndarinnar .
Ekki er víst að það komi að sök við að rækja það hlutverk nefndarinnar að draga upp heildarmynd af meginorsökum fyrir falli bankanna .
Á hinn bóginn verður að ætla að slík gagnaöflun sé nauðsynleg við lögreglurannsókn á ákveðnum málum .
" Við þetta má bæta að Gylfi Magnússon viðskiptaráðherra mælti 3. mars fyrir frumvarpi um breytingu á lögum um opinbert eftirlit með fjármálastarfsemi , sem Fjármálaeftirlitið ( FME ) starfar eftir .
Þar er breytingin sú að stofnunin megi birta opinberlega niðurstöður sínar úr málum .
Þingmenn fögnuðu því frumvarpi og sögðu óþarfa dulúð hafa einkennt starf stofnunarinnar .
Gylfi flutti líka frumvarp um breytingar á ýmsum lögum er varða fjármálamarkaðinn , þar sem stærsta breytingin er ákvæði um að falla megi frá sektarákvörðun , ef sektarþoli er fyrstur til að veita upplýsingar eða gögn í máli .
