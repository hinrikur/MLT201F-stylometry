FÓLK vantar lánsfé til að halda áfram að lifa , borga sínar skuldir , laga íbúðina , skipta um tímareim og kannski gera átak í fyrirtækinu eða byrja á einhverju nýju .
Við þurfum á þessu fólki að halda , þau halda Íslandi gangandi .
Fyrirtækin þurfa fé til að borga laun og kvaðir og kaupa inn .
Önnur fyrirtæki geta ekki lánað þeim lengur , ekki heldur úti í heimi , þar er líka fjárþurrð .
Fyrirtækin þurfa að fá rekstrarfé og þeir bjartsýnu þurfa fjárfestingafé .
Eftir nærri fimm mánaða fjárskort í bankakerfinu eru margir komnir í vanskil eða á fittið og sumir komnir eða að komast í þrot .
Þetta gengur ekki , þetta er alger óþarfi .
Það er nefnilega þannig að Íslendingar eiga ennþá eigin gjaldmiðil , meðan svo er ráðum við sjálf hvað er mikið af peningum í umferð .
Við , þ.e. ríkissjóður og Seðlabankinn , getum því dælt út þeim peningum sem þarf í bankana og sparisjóðina til þess að þeir geti hafið aftur eðlilega útlánastarfsemi .
Við þurfum engin erlend lán , þetta eru okkar peningar sem eru settir í umferð til þess að koma starfseminni í landinu í eðlilegt horf .
Sumir kalla þetta peningaprentun þótt þetta séu tölvuskjáapeningar sem færast á milli reikninga í bönkunum og haldast að mestu leyti innanlands , a.m.k. meðan braskararnir komast ekki í þá .
Obbinn kemur aftur í almannasjóði .
Það er engin hætta á að Seðlabankinn komist í þrot meðan hann skuldar ríkissjóði eða lánar íslenska peninga til bankanna , hann kemur bara til með að eiga þetta inni hjá bönkunum í einhvern tíma eins og vera ber .
Ríkissjóður getur lánað Seðlabankanum nokkurn veginn að vild , það er bara úr einum sjóði þjóðarinnar í annan .
Seðlabankinn getur með öðrum orðum framleitt eins mikið af íslenskum krónum og við þurfum .
Og bankarnir eru þeir einu sem geta veitt fénu áfram út í þjóðfélagið , það er þeirra fag , þeir þurfa fé núna .
Svona virka peningamál sjálfstæðrar þjóðar .
Alþjóðagjaldeyrissjóðurinn getur ekki haft mikið á móti peningaprentun þó að verðbólgan fari lítið eitt af stað , hún er hvort sem er að breytast í verðhjöðnun sem er hreint efnahagsvíti .
Dominique Strauss-Kahn forstjóri hvetur ríkisstjórnir til að prenta peninga , sérfræðingar sjóðsins sem hafa verið hér virðast skynsamir menn og skilja slíkar aðgerðir .
Þeir skilja líka að Seðlabankinn þarf að lækka stýrivextina hratt .
Mér blöskrar seinagangurinn í því að leggja bönkunum og sparisjóðunum til fé , það kostar okkur skattgreiðendur ekki neitt ef það er fagmannlega gert , þvert á móti léttir það á velferðarkerfinu og eykur skatttekjur .
Ég spyr , þorir ríkisvaldið ekki lengur að hafa eðlilegt magn peninga í umferð eins og öllu ríkisvaldi er skylt að gera ? Og hvar er hinn nýi stofnlánasjóður atvinnuveganna ? Hvað eiga margir að fara á hausinn meðan kreppuklámkjaftarnir tröllríða fjölmiðlunum og draga kjarkinn úr landsmönnum ? Hvað eru stjórnvöld okkar að gaufa ? Friðrik Daníelsson verkfræðingur .
