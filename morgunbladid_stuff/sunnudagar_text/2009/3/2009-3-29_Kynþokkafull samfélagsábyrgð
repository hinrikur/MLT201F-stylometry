Eftir Ingu Rún Sigurðardóttur ingarun@mbl.is Danski frumkvöðullinn Peter Ingwersen , aðalhönnuður og framkvæmdastjóri danska tískumerkisins Noir , hefur heillað tískuheiminn upp úr háu hælaskónum með fyrirætlunum sínum um að gera samfélagsábyrgð stórfyrirtækja kynþokkafulla .
Föt hans eru töff , rokkuð , tvímælalaust kynþokkafull en líka framleidd úr lífrænum efnum á siðrænan hátt .
Ingwersen hélt stórskemmtilegan fyrirlestur á Norræna tískutvíæringnum fyrir tilstilli Fatahönnunarfélags Íslands en fyrirlesturinn var ennfremur hluti af HönnunarMarsi , hönnunardögum í Reykjavík .
Hann ræddi þar hvernig ætti að byggja upp vörumerki en hann hefur töluverða reynslu af því .
Hann fékk vinnu hjá Levi ' s eftir að hafa verið lærlingur hjá gallabuxnafyrirtækinu og var þar í 13 ár , síðast í stöðu vörumerkjastjóra .
Hann sneri aftur til heimalandsins sem framkvæmdastjóri tískuhússins DAY Birger et Mikkelsen þar sem hann var í nokkur ár áður en hann stofnaði eigið fyrirtæki .
Nokkur undirbúningur var að stofnun Noir og segir Ingwersen að hann hafi mikið velt fyrir sér tilgangnum .
Hann gerði sér grein fyrir því frá upphafi vegna reynslu sinnar hjá Levi ' s að það er ekki það sama að byggja upp vörumerki og að byggja upp fyrirtæki .
Tíðarandi umfram tísku Hann vildi að nýja fyrirtækið endurspeglaði ákveðin gildi , sem hann stæði fyrir og líka tíðarandann .
Hann tók eftir því að loftslagsbreytingar voru ofarlega í huga fólks , hann sá að umhverfisvernd var ekki bara tískubóla heldur stærri bylgja komin til að vera .
Hann hafði jafnframt tekið eftir því að í eigin tískumeðvitaða vinahópi var ekki lengur nóg að ganga í réttu tískumerkjunum heldur þurfti líka að vera samfélagslega ábyrgur .
Hann ákvað að sameina þetta tvennt í einum pakka .
Áherslan er á tísku sem er ekki bara á yfirborðinu .
Föt snúast ekki aðeins um að vernda gegn vondum veðrum heldur hjálpa þau fólki að sýna sinn innri mann og persónuleika .
Noir höfðar bæði til tísku- og samfélagsvitundar neytandans , neyslan þarf að hafa einhverja merkingu .
Þegar Ingwersen fór að leita að lífrænum efnum með sjálfbærni að leiðarljósi til að nota í tískulínu sína rakst hann á vegg .
Hann heimsótti stóra efnamarkaði á Ítalíu og þar vissi enginn hvað hann var að tala um .
Eftirspurnin var þá ekki til staðar .
Þau lífrænu efni sem til voru uppfylltu ekki kröfur Noir og það þurfti mikið að meðhöndla þau svo Ingwersen og samstarfsfólk yrðu sátt .
Fötin frá Noir eru nefnilega langan veg frá jarðarlitum hampdrögtum og hippamussum .
Ingwersen orðaði það svo að efnin hefðu verið svo þykk og gróf að það hefði frekar verið hægt að reykja þau ! Framleiðir lífræna bómull Þetta leiddi til þess að Noir réðst í lífræna framleiðslu á eigin bómull í Afríku .
Ingwersen sendi bréf til tólf ríkja í Afríku sunnan Sahara en fékk svar frá einu og úr varð að framleiðsla var hafin í Úganda .
Til þessa stofnaði Ingwersen annað fyrirtæki , Illuminati II , sem í framtíðinni getur einnig selt textíl til fleiri fyrirtækja .
Nokkuð langan tíma hefur tekið að koma framleiðslunni af stað og eftir mikla byrjunarörðugleika verður lífræn bómull frá Illuminati II notuð í næstu vor- og sumarlínu Noir .
Noir var formlega stofnað 1. febrúar 2006 .
Aðeins hálfum mánuði síðar var Ingwersen búinn að fá viðbrögð víða úr tískuheiminum , margir áhrifamikir einstaklingar voru tilbúnir að hjálpa og styðja við þessa hugmynd .
Fötin voru ekki enn tilbúin en ljóst var að hann hefði hitt naglann á höfuðið og tekist að fanga tíðarandann .
Fyrsta árið veitti hann þúsund viðtöl , og ekki mikið minna árið á eftir .
Hann segist hafa verið ánægður með fötin en greinilegt sé að þarna hafi eitthvað stærra verið á ferðinni en " bara tíska " .
Tískuheimurinn tók Noir fagnandi .
Ingwersen hefur sannað að hægt er að blanda saman lúxus og ábyrgum aðferðum við framleiðslu tískufatnaðar .
Að fyrirlestrinum loknum gafst blaðinu tækifæri til að ræða við Ingwersen um framtíðarsýn hans .
Hvernig spáir hann að þróunin verði ? Siðareglur og siðræn neysla " Það sem ég hef séð svart á hvítu eru nýjar rannsóknir frá Danmörku og Bretlandi sem sýna að sala á lífrænum vörum hefur aukist , þrátt fyrir þrengingar .
Það er vegna þess að fólk vill frekar halda virðingunni og sálarheill þegar annað er á niðurleið .
Þetta virðist líka vera vegna þess að börnin á heimilinu ýta undir bæði siðræna og lífræna neyslu því þau hafa verið alin upp á þann hátt .
Þetta eru helstu niðurstöður þessara rannsókna , " útskýrir hann .
Fyrir tíu árum voru munaðarvörur og sjálfbærni engan veginn samhæfanleg hugtök en Ingwersen segir það breytt .
" Franska stórfyrirtækið LVMH hefur sett sér kröftugar siðareglur og ítalski risinn PPR er að byrja á sömu braut .
Ég tel að á næstu fimm til tíu árum verði þetta reglan og fyrirtæki sem setji sér ekki slík viðmið verði á leið út .
Að sama skapi munu ný fyrirtæki telja það sjálfsagðan hlut að hlíta slíkum siðareglum .
" Meðfylgjandi myndir eru frá haust- og vetrartískusýningu Noir fyrir veturinn 2009-10 .
Hérlendis má nálgast vörur frá Noir í verslun IQ við Skólavörðustíg og hægt er að kynna sér merkið nánar á vefnum noir.dk .
Líka á Íslandi Eitt af þeim viðmiðum sem Peter Ingwersen og Noir vinna eftir er UN Global Compact , Hið hnattræna samkomulag Sameinuðu þjóðanna um samfélagsábyrgð .
" UN Global Compact er eitt útbreiddasta frumkvæði að samfélagsábyrgð í heiminum .
Frá árinu 2000 hafa 6200 fyrirtæki og stofnanir um allan heim skrifað undir samninginn og vinna eftir þeim viðmiðum sem þar eru sett fram , " segir Ragna Sara Jónsdóttir , umsjónarmaður samningsins hjá utanríkisráðuneytinu .
" Reynslan hefur sýnt að það er erfitt að hafa eftirlit með því hvenær fyrirtæki fari yfir strikið .
Með samningum skuldbinda fyrirtækin sig til að fylgja þeim viðmiðum sem þar eru lögð fram , eins að brjóta ekki á mannréttindum og stuðla að því að virða umhverfið , " segir hún .
Viðmiðin eru alls tíu talsins en hægt er að fræðast nánar um samninginn á www.unglobalcompact.org .
Þar sem fyrirtækin sem skrifa undir samninginn eru af ýmsum toga geta þau í kjölfarið sett sér eigin siðareglur , sem þau vinna síðan eftir .
Ragna Sara hvetur áhugasöm fyrirtæki til að hafa samband við utanríkisráðuneytið vanti þau upplýsingar .
Hingað til hafa aðeins tvö íslensk fyrirtæki skrifað undir samninginn en skýringin liggur í því að hann hefur ekki verið kynntur sérstaklega hérlendis , öfugt við í nágrannalöndum okkar þar sem þátttakan er mun útbreiddari .
" Ráðuneytið var að skrifa undir samning í febrúar um að kynna Global Compact hérlendis og er að fara af stað með markvissa kynningu , " segir hún og því er von til að fleiri bætist í hópinn á næstunni .
" Þetta er gott fyrsta skref fyrir fyrirtæki sem hafa áhuga á að vinna á þessari braut , " segir Ragna Sara sem hvetur fyrirtæki til að vinna í sátt við samfélagið og umhverfið .
