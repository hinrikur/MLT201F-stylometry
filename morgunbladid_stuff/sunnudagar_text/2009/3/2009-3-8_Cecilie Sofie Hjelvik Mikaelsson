Cecilie Sofie Hjelvik Mikaelsson fæddist í Bergen í Noregi 24. apríl 1912 .
Hún lést á hjúkrunarheimilinu í Sóltúni 2 , 24. febrúar síðastliðinn og var jarðsungin frá Aðventkirkjunni í Reykjavík 6. mars .
Jæja , þá er Ciss amma sofnuð .
Hún hefur alltaf verið samofin lífi okkar hvort sem hún bjó " hér " eða " þar " .
Þegar við vorum á barnsaldri bjó amma á Hlíðó , annaðhvort í aðalbyggingunni eða í parhúsinu .
Það voru ófá skiptin sem við komum í heimsókn .
Það var alltaf notalegt að koma til ömmu , gaman að skoða alls konar bækur eða albúm .
Það var einhver kyrrð á heimilinu , sem var þó reglulega rofin af klukkunni í stofunni .
Funheit kyndingin í íbúðinni , rólegar flugur í stofuglugganum og gamli sveitasíminn gerðu sitt til að skapa stemninguna .
Iðulega var boðið upp á hrygg um helgar .
Amma var góður kokkur , og ekki að undra þar sem hún var árum saman matráðskona á Hlíðardalsskóla .
Það óx henni sennilega ekki í augum að snara fram einu baki af litlu dýri .
Ciss amma bauð okkur alltaf upp á eitthvað og oft bauð hún okkur upp á " appelsín " , sem litlir drengir voru auðvitað mjög ánægðir með og þáðu með þökkum .
Það var heldur ekki oft sem manni var boðið gos í þá daga .
Það voru því viss vonbrigði þegar við sátum uppi með sitt hvora appelsínuna , sem við í þokkabót áttum að skræla sjálfir .
Amma var nefnilega norsk .
Amma talaði ekki með hreim , hún talaði bara eins og Ciss amma , það var ekki fyrr en seinna að maður gerði sér grein fyrir að hún notaði orðin og bar þau fram eitthvað öðruvísi en allir hinir .
Hvaða máli skipti það svosem .
Við minnumst þess líka þegar við bjuggum hjá ömmu í stuttan tíma sumarið ' 76 .
Í minningunni var gott veður þennan tíma , farið í sund , nappað gúrkum úr gróðurhúsinu , farnar svaðilfarir , gengið í svefni o.fl. o.fl. Amma var bara róleg yfir þessu öllu .
Þegar amma kom í bæinn kom hún með rútunni að austan .
Hún fór úr henni við Vífilfell ( þ.e.a.s. verksmiðjuna ) og gekk stundum spölinn að blokkinni í Hraunbænum þar sem við bjuggum þá .
Við sáum hana út um gluggann og fórum þá út á móti henni .
Hún svaf í herberginu okkar þegar hún kom , fékk þá rúmið annars hvors okkar og við sváfum þá á beddanum .
Einhverju eftir að Ciss amma hætti að vinna flutti hún í kjallarann til okkar , lítil íbúð var innréttuð og amma var allt í einu orðin hluti af daglegu lífi .
Á daginn voru nýbakaðar lefsur þegar við komum heim úr skólanum .
Með smjöri og osti .
Það var enginn sem gat búið til lefsur eins og amma .
Þær reyndust öllum þyngdarstuðlum og heilbrigðisviðmiðum fjötur um fót , en það var ekki ömmu að kenna .
Frekar ístöðuleysi svangra drengja .
Ciss amma bjó á tímabilum hjá öllum börnum sínum bæði hérlendis og erlendis um lengri eða skemmri tíma , en síðustu árin bjó hún í Norðurbrún og svo í Sóltúni frá 2004 .
Þar fór vel um ömmu og hún fékk góða aðstoð og aðhlynningu frábærs starfsfólks sem við þökkum .
Nú er Ciss amma sofnuð , eftir langa og viðburðarríka ævi .
Aldrei hefur umhverfi nokkura breyst jafnmikið og þeirra sem lifðu frá upphafi 20. aldar til upphafs þeirrar 21 .
Þessa viðburðaríku ferð um 20. öldina fór amma með Guði .
Og nú bíður hún endurkomu frelsara síns , þess dags er hún og afi rísa upp úr gröfum sínum .
Takk fyrir allt .
Örn og Helgi .
Þessarar mætu konu , Ciss , eins og við kölluðum hana oftast , vil ég minnast með nokkrum orðum .
Ég gríp niður í áratugafjölda löng kynni okkar , þar sem samskiptin urðu nánust og ég kynntist henni bezt .
Það var í samstarfi okkar á Hlíðardalsskóla , þar sem hún starfaði lengi sem matráðskona , húsmóðir og vistarstjóri kvenna , og leysti af henndi með sóma .
Ekki var þó vandalaust að matreiða fyrir fjölda sundurleitra unglinga hvaðanæva af landinu svo öllum líkaði vel , því þá finnst ýmsum " maturinn hennar mömmu beztur " – ef ekki sá eini góði ! Þann vanda leysti hún með glöggskyggni sinni .
Hún var í senn mikil móðir og húsmóðir .
Daglega var Ciss hæglát , samtímis ákveðin og stefnuföst í starfi og samskiptum öllum – ávallt reiðubúin að gera það bezta í hverju máli .
Hún var bráðgreind , hjartahlý , tilfinnganæm og traust , gat verið hótfyndin og skemmtilega glettin , án þess þó að særa nokkurn – naut sín vel í glöðum hópi góðra vina .
Sanntrúuð var hún og vildi öllum vel .
Um ytra útlit var hún næm , alltaf mjög snyrtilega búin og greidd svo sem nýkomin af hárgreiðslustofunni .
Hún var sannkölluð fyrirmyndar- og heiðurskona .
Á langstætt vinfengi okkar sló aldrei minnsta skugga – reyndi þó oft á í ýmsum málum .
Þannig þekkti ég Ciss , og þannig var hún .
En nú er hún farin í trúarvissunni um sæla endurfundi handan grafar og dauða .
Með djúpri virðingu og þakklæti kveð ég hana .
Elskulegir vinir , Björgvin , Anna , Erling , Gagga og allir aðrir ástvinir .
Við Sólveig vottum ykkur innilegustu samúð – ásamt ykkur þakklát fyrir , að hvíld er fengin eftir langan , farsælan ævidag – oft erfiðan , en auðugan fegurð og fögnuði .
Guð blessi ykkur öll , og blessuð veri minning hennar .
Sólveig , Jón Hjörleifur Jónsson og fjölskylda .
mbl.is / minningar 