Guðbjörg Bjarnadóttir fæddist í Hafnarfirði 15. janúar 1971 .
Hún lést á líknardeild LSH í Kópavogi 10. mars 2009 og var jarðsungin frá Seljakirkju 21. mars .
Í dag kveðjum við kæra vinkonu sem er farin frá okkur allt of snemma .
Fjöldi dýrmætra minninga kemur upp í hugann frá liðinum áratug .
Við höfum fylgst með fjölskyldum hvor annarrar stækka og samglaðst yfir stórum áföngum .
Átt góðar stundir í matarklúbbnum okkar , mikið hlegið og borðað af góðum mat .
Hið árlega 17. júní grill þar sem hist var með börnin og svo margt fleira kemur upp í hugann .
Allt góðar stundir sem við munum ætíð hugsa til með gleði í hjarta .
Í gegnum þessa góðu tíma hefur nærvera Guðbjargar ætíð einkennst af áhuga á því sem við vinir hennar höfum verið að takast á við , hógværð og miklum styrk .
Hún var falleg , gáfuð og einstaklega skemmtileg á sinn jarðbundna hátt .
Á sama hátt tókst hún á við erfið veikindi , ætíð með aðra en sjálfa sig í forgrunni .
Við erum stoltar af því að hafa verið vinkonur Guðbjargar .
Elsku Valdi , Bjarni Daníel og Jana Björg , guð gefi ykkur styrk á þessum erfiðu tímum .
Elísa og Nanna .
Það er hverju orði sannara að gott samferðafólk er eitt af því dýrmætasta í lífinu .
Guðbjörg Bjarnadóttir fellur sannarlega í þann flokk .
Við Signý Marta höfum verið þeirrar gæfu aðnjótandi að vera samferða Guðbjörgu um nokkurt skeið , bæði í leik og starfi .
Yfirvegun , dugnaður og samviskusemi einkenndi Guðbjörgu , bæði sem samstarfsmann og vin .
Af æðruleysi gekk hún til verka sinna , var föst fyrir en hávaðalaus .
Fas hennar var þannig að fáir reiddust henni þótt hún hefði jafnan sitt fram þegar á þurfti að halda , oft í erfiðum verkefnum .
Þeim sem mislíkaði við hana var hins vegar hollast að líta í eigin barm .
Guðbjörg var um afar margt gæfumanneskja í lífi sínu .
Þar ber fyrst að nefna að hún átti hann Valda fyrir eiginmann og sálufélaga , en ekki síður að saman eiga þau afskaplega vel gerð börn , sem bera foreldrum sínum fagurt vitni .
Samheldni þessarar litlu fjölskyldu , í blíðu og stríðu , verður vart lýst með orðum .
Í þá samheldni mun fjölskyldan án efa sækja sér kraft og þrautseigju í áframhaldinu .
Við sem fylgst gátum með þeim höfum mikið lært um það hvernig hægt er að taka á erfiðum verkefnum af æðruleysi , bjartsýni og hlýju .
Nú skilur leiðir um stund .
Og þó ekki að öllu leyti .
Guðbjörg mun nefnilega lifa í minningu samferðafólksins um ókomna tíð .
Fólk sem gefur af sér gleymist ekki auðveldlega .
Með djúpu þakklæti kveðjum við Signý Marta góða vinkonu og vottum Valda , Bjarna Daníel , Jönu Björgu og öðrum nákomnum dýpstu samúð okkar .
Páll Gunnar Pálsson .
Elsku Valdi , Bjarni Daníel , Jana Björg og fjölskylda .
Megi góður Guð blessa ykkur og gefa styrk í sorg ykkar .
Minning um einstaka konu lifir um ókomna tíð .
Jesús er mér í minni , mig á hans vald ég gef , hvort ég er úti ' eða inni , eins þá ég vaki ' og sef .
Hann er mín hjálp og hreysti , hann er mitt rétta líf , honum af hjarta ' eg treysti , hann mýkir dauðans kíf .
Ég lifi ' í Jesú nafni , í Jesú nafni ' eg dey , þó heilsa ' og líf mér hafni , hræðist ég dauðann ei .
Dauði , ég óttast eigi afl þitt né valdið gilt , í Kristí krafti ' eg segi : Kom þú sæll , þá þú vilt .
( Hallgrímur Pétursson ) Blessuð sé minning Guðbjargar Bjarnadóttur .
Hrefna Pálsdóttir og Helga Kristín Sigurðardóttir .
