Eftir Magnús Halldórsson magnush@mbl.is Já sjómennskan , já sjómennskan , já sjómennskan er ekkert grín .
" Þannig hljómar viðlagskaflinn úr víðfrægu lagi um Þórð sjóara , sem gjarnan er sungið á mannamótum við taktfastar og samhentar hreyfingar gesta .
Í laginu um Þórð birtist vel dýrðarljómi virðingar íslensku þjóðarinnar fyrir sjómennskunni , lífæð atvinnulífs í landinu um áratugaskeið .
Hún er þjóðinni samofin í sögu og menningu .
Sjómennskan , og sjávarútvegurinn í heild , er svo sannarlega " ekkert grín " þessa dagana .
Sölutregða , erfiðar markaðsaðstæður erlendis , lágt afurðaverð og himinháar skuldir gera það að verkum að íslenskur sjávarútvegur hefur sjaldan staðið frammi fyrir stærri vandamálum en nú .
Eftirstöðvar " bólunnar " sem hér myndaðist eru íþyngjandi fyrir sjávarútvegsfyrirtæki .
Mörg þeirra súpa seyðið af of mikilli skuldsetningu , á meðan eignaverð hefur hrunið , en önnur bera sig vel og reyna eftir bestu getu að takast á við vandann .
" Það má segja að verðþróun á aflaheimildum sé hluti af þeirri bólu sem hér varð til .
Verð á aflaheimildum varð alltof hátt , sem að lokum leiðir til þess að grunnrekstur sjávarútvegsfyrirtækja verður þyngri , " segir Friðrik J. Arngrímsson , framkvæmdastjóri Landssambands íslenskra útgerðarmanna .
Hann segir skuldir sjávarútvegsfyrirtækja íþyngjandi , og muni vafalítið reynast mörgum fyrirtækjum þungar í skauti .
500 milljarða skuldir Heildarskuldir sjávarútvegsfyrirtækja voru um síðustu áramót 526 milljarðar króna , samkvæmt upplýsingum frá LÍÚ .
Til samanburðar nema heildartekjur sjávarútvegsins um 170 milljörðum á ári .
Skuldirnar eru því um þrefaldar árstekjur atvinnugreinarinnar í heild miðað við stöðuna um áramót .
Frá þeim tíma hefur gengi krónunnar styrkst lítið eitt og eru skuldirnar , sem eru að stórum hluta í erlendri mynt , taldar vera tæplega 500 milljarðar eins og mál standa nú .
Sé mið tekið af eignastöðu í bókum sjávarútvegsfyrirtækja er virði veiðiheimilda um 40 prósent af heildarskuldastöðu sjávaútvegsfyrirtækja , eða um 200 milljarðar .
Hæst fór kílóverðið á heimildum til veiða á þorski í um 4.200 krónur .
Sé mið tekið af söluverði á kílói af þorski virkar verðið á veiðiheimildunum himinhátt .
Algengt verð á því er nú um 300 krónur .
Í einstökum viðskiptum voru útgerðir því að kaupa veiðiheimildir á meira en tíföldu söluverði , þegar það var hæst .
Á þeim forsendum er augljóst að langan tíma getur tekið fyrir útgerðarfyrirtæki að láta kaupin á veiðiheimildunum borga sig .
Guðjón A. Kristjánsson , formaður Frjálslynda flokksins , sem lengi hefur barist gegn núverandi fiskveiðistjórnunarkerfi segir stöðu sjávarútvegsins grafalvarlega .
" Skuldastaðan er afleiðing þess kerfis sem hér hefur verið stuðst við í sjávarútvegi .
Fyrr á árum nam skuldastaða sjávarútvegsfyrirtækja yfirleitt ekki meiru en sem nemur heildarárstekjum .
Nú er þessi staða meira en þrefalt verri .
Þetta finnst mér sýna öðru fremur að stjórnun fiskveiða hefur ekki aðeins verið óhagkvæm , heldur líka óskynsamleg í nánast öllu tilliti .
Það hefur líka oft á tíðum verið undarlegt hvernig sjávarútvegsfyrirtæki hafa bókfært sínar eignir .
Veiðiheimildir eru til dæmis ekki mikils virði ef þær eru ekki nýttar .
Hvers virði er til dæmis loðnukvóti þegar lítið eða ekkert veiðist ? Samkvæmt bókum sjávarútvegsfyrirtækja getur hann verið milljarða virði á ári .
" Markaðsaðstæður erfiðar En skuldsetning tengd kaupum á veiðiheimildum er ekki eina alvarlega vandamálið sem íslensk sjávarútvegsfyrirtæki standa frammi fyrir .
Markaðsaðstæður , einkum í Portúgal og Bretlandi , hafa breyst til hins verra síðan alþjóðleg efnahagskreppa hóf að þrengja að um allan heim .
Verð hefur lækkað umtalsvert á þessum mörkuðum , allt að 40 til 50 prósent .
Þá þurfa fyrirtæki að hafa mun meira fyrir því en áður að selja fiskinn , þá einkum þorsk .
Hann er mikilvægasta söluafurðin .
Um 40 prósent heildartekna sjávarútvegsins koma inn af sölu á þorski .
Eiríkur Tómasson , varaformaður LÍÚ og einn af eigendum útgerðarfyrirtækisins Þorbjörns í Grindavík , segir markaðsaðstæður erfiðar .
Vel gangi þó að selja ódýrari tegundir .
" Það finna öll fyrirtæki fyrir þeim aðstæðum sem hafa skapast á mörkuðum .
Því er ekki að leyna að það er erfiðara að selja fisk nú en oft áður , og þá hefur verð lækkað umtalsvert undanfarnar vikur og mánuði .
Það gefur augaleið að staðan þarf að breytast , svo að sjávarútvegurinn komist án mikilla skakkafalla í gegnum niðursveifluna , " segir Eiríkur .
Rætt við ráðamenn Samkvæmt heimildum Morgunblaðsins hafa erfiðar markaðsaðstæður verið ræddar á fundum með Steingrími J. Sigfússyni , fjármála- , landbúnaðar- og sjávarútvegsráðherra , undanfarin misseri .
Áhyggjurnar snúa meðal annars að því hvernig kaupendur fisks , einkum í Portúgal , nýta sér slæma stöðu fyrirtækja og lítið svigrúm sem þau fá í bankakerfinu .
Mörg fyrirtækjanna glíma við mikla skuldsetningu og íþyngjandi fjámagnskostnað vegna skuldanna .
Þessi staða setur kaupendur , sem eru margir hverjir fullkomlega meðvitaðir um vanda íslenskra fyrirtækja , í góða stöðu .
Erlendir kaupendur eru þegar farnir að borga íslenskum fyrirtækjum í krónum .
Samkvæmt heimildum Morgunblaðsins hafa þeir verið að kaupa krónur af jöklabréfaeigendum og kaupa evruna á mörkuðum erlendis á 200 til 260 krónur , á meðan markaðsgengi evrunnar samkvæmt Seðlabanka Íslands er um 154 krónur .
Portúgalskir kaupendur hafa komið til landsins og staðgreitt fiskinn í krónum , fast kílóverð , til að mynda rúmlega 600 krónur á kílóið fyrir saltfisk .
Vegna aðstæðna hafa fyrirtæki sem staðið hafa illa , og hafa ekki efni á birgðasöfnun , þurft að lækka verð .
Aðrir kaupendur á markaði , sem bíða með birgðir sem þeim voru seldar á hærra verði , eru afar ósáttir við þetta samkvæmt heimildum Morgunblaðsins .
Þeir vilja sama verð í evrum og keppinautar þeirra eru farnir að greiða .
Útgerðarmenn hafa jafnvel farið sérstakar ferðir til Portúgals til þess að ræða þennan vanda við fiskkaupendur .
Sigurgeir B. Kristgeirsson , framkvæmdastjóri Vinnslustöðvarinnar í Vestmannaeyjum , segir þessa þróun " stórhættulega " .
Hún geti leitt til þess að tengsl inn á mikilvæga markaði slitni og markaðsverð lækki meira en íslensk fyrirtæki hafa efni á .
" Það hefur myndast mjög alvarleg staða á mörkuðum , meðal annars í Portúgal .
Fyrirtæki sem ekki hafa efni á því að halda birgðir , til að forðast sölu í neyð á óhagstæðu verði , eru í verulegum vanda .
Það þarf að höggva á þann hnút .
Bankarnir hafa ekki veitt fyrirtækjum svigrúm til að safna birgðum , og því þarf að breyta .
Ef það verður ekki gert er ekkert annað hægt að gera en að stoppa rekstur þeirra sem verst standa alveg svo hin fyrirtækin sogist ekki með þeim niður .
Það mun óhjákvæmilega gerast ef markaðsverðið lækkar niður úr öllu valdi , " segir Sigurgeir .
Hann sat fund með Steingrími J. 25. mars síðastliðinn þar sem hann kynnti sín viðhorf varðandi þessi mál .
" Því miður hefur ákvörðunarfælni verið sjálfstætt vandamál í íslensku atvinnulífi að undanförnu .
Á meðan menn þora ekki að taka á vandamálum , stórum og smáum , þá mun staðan versna .
Stundum geta ákvarðanirnar verið erfiðar en það má ekki víkja sér undan þeim .
Bankarnir , og stjórnvöld , verða a.m.k. að hafa hugrekki til að meta stöðuna og taka ákvarðanir um hvað sé best að gera , " segir Sigurgeir .
Vonandi meira af " Fish and chips " Verð á fiski sem seldur hefur verið til Bretlands hefur lækkað mikið .
Þar ræður ekki síst erfið staða efnahagsmála þar í landi , sem er ein sú versta sem Bretar hafa staðið frammi fyrir .
Á síðustu fjórum mánuðum hefur pundið fallið um 30 prósent , og mörg af stærri fjármálafyrirtækjum landsins hafa verið þjóðnýtt að stórum hluta .
Útlán til fyrirtækja eru í lágmarki sem síðan skilar sér almennt í minni neyslu .
Hún hefur dregist skarpt saman undanfarin misseri .
Þetta hefur mikil áhrif á fiskmarkaði þar sem birgðasöfnun og verðlækkanir eru viðvarandi vandamál , og ekki sér fyrir endann á þeirri þróun samkvæmt viðmælendum Morgunblaðsins .
Til framtíðar gæti neysla á ódýrari mat , og ódýrari tegundum af fiski , aukist nokkuð .
Kreppan getur ekki slegið á þörf mannfólksins fyrir mat þótt neyslan kunni að breytast , með sársaukafullum afleiðingum fyrir íslensk fyrirtæki .
Í stað þess að íslenskur þorskur sé borinn fram á fínustu veitingahúsum , þar sem hann hefur verið algengur á matseðlum , kann að verða algengara að hann verði seldur í ódýrari framleiðslu , svo sem á þjóðarrétti almúgans í Bretlandi ; fiski og frönskum eða Fish and chips .
Íslenskur fiskur , einkum þorskur , hefur í áratugi verið notaður í þann rétt en hefur í seinni tíð verið að hasla sér völl sem hágæðalúxusvara .
Ekki að ástæðulausu .
Stendur af sér storminn Sjávarútvegurinn , eins og annar atvinnuvegur í landinu , glímir nú við erfiðleika sem rekja má að miklu leyti til hruns íslensku krónunnar og bankakerfisins .
Líkt og í öðrum atvinnuvegum hafa rekstrarhorfur versnað til muna .
Á síðasta ári fór gengisvísitala íslensku krónunnar úr 110 í byrjun árs í 216 í lok árs .
Þetta hefur haft slæm áhrif , svo vægt sé til orða tekið , á eiginfjárstöðu allra íslenskra fyrirtækja með skuldir í erlendri mynt .
Stór hluti sjávarútvegsfyrirtækja hefur búið þannig um hnútana , enda tekjur að nær öllu leyti í erlendri mynt .
Stöðugleikinn er mestur – í eðlilegu árferði – ef skuldirnar eru í sömu mynt og tekjurnar .
Í ljósi verðfalls á erlendum mörkuðum hefur veiking krónunnar ekki skilað sér með sama hætti á tekjuhliðinni .
Hún helst niðri á meðan skuldirnar hafa svo gott sem tvöfaldast .
En " öll nótt er ekki úti enn " , eins og einn viðmælenda komst að orði .
Þrátt fyrir miklar skuldir , og erfiðar markaðsaðstæður , telja flestir þeirra sem útgerðarmanna sem Morgunblaðið ræddi við að atvinnuvegurinn muni ná sér að nýju .
" Það hefur byggst upp mikil þekking í greininni , á ýmsum sviðum , sem mikilvægt er að viðhalda .
Flest sjávarútvegsfyrirtæki í landinu byggja starfsemi sína á stöðugum rekstri , og faglegri starfsemi á allan hátt .
Það gefur augaleið að öll kúvending á rekstraraðstæðum í greininni , ofan í þau vandamál sem hrun krónunnar hefur skapað , getur hreinlega verið banabiti hennar , " segir Sigurgeir og vitnar til þess að breytingar á fiskveiðistjórnunarkerfinu , sem oft er nefnt kvótakerfi , væru varhugaverðar við þær aðstæður sem uppi eru .
Sársaukafullur sveigjanleiki ? Miklar lækkanir á hrávörumörkuðum í heiminum , fiskur þar á meðal , eru líklegar til þess að valda miklum breytingum á neysluvenjum í heiminum , ef marka má umfjöllun The Economist í fréttaskýringu í febrúar .
Fyrirsögn skýringarinnar var : Veldu ódýara ( Choose cheaper ) , og var vitnað til þess að fólk myndi nú velja ódýrari kosti en áður .
Fólk hefði úr minna fé að spila og því væri tími fyrirtækjanna sem kæmu á markað með vörur á þeim forsendum " runninn upp " .
Í því felast tækifæri , að mati Sigurgeirs .
Íslenskan fisk mætti selja inn á nýja markaði , og " markaðsaðstæður eru alltaf að breytast .
Íslenskur sjávaútvegur hefur staðið frammi fyrir því áður .
Það eru tækifæri við allar breytingar og þau þarf útvegurinn að nýta sér .
Ég tel að það sé hægt , en þá þarf að vera fyrir hendi gott skipulag og samheldni .
Það er hægt að gera betur á þeim vettvangi " , segir Sigurgeir .
Næstu mánuðir gætu skipt miklu máli upp á framhaldið í íslenskum sjávarútvegi .
Markaðsaðstæður þurfa að breytast til hins betra því úthald margra fyrirtækja í greininni er á þrotum , samkvæmt viðmælendum .
Menn þurfa að vera snarir í snúningum .
526 milljarðar voru heildarskuldir sjávarútvegsfyrirtækja um síðustu áramót .
170 milljarðar eru áætlaðar heildartekjur sjávarútvegsins á ári .
200 milljarðar er upphæð heildarverðmæta veiðiheimilda samkvæmt bókum sjávarútvegsfyrirtækja .
4.200 krónur á hvert kíló af þorski er hæsta verð sem greitt hefur verið fyrir þorskveiðiheimild .
300 krónur er algengt kílóverð í sömu tegund .
Telur skuldirnar ofmældar Niðurstöður skoðunar á ársreikningum sjávarútvegsfyrirtækja gefa aðra mynd en gögn frá bönkum og LÍÚ " Vissulega er staða sjávarútvegsfyrirtækja erfið , og víða slæm , en samt er ég viss um að skuldastaðan er ekki eins slæm og haldið hefur verið fram , " segir Sigurgeir B. Kristgeirsson , framkvæmdastjóri Vinnslustöðvarinnar .
Hann hefur gert sjálfstæða rannsókn á skuldastöðu sjávarútvegsfyrirtækja , það er þeirra sem eru með 62 prósent af veiðiheimildum innan sinna vébanda .
Samkvæmt hans mati eru heildarskuldirnar rúmlega 400 milljarðar , uppreiknað , með skuldum vegna gjaldmiðlaskiptasamninga .
Þær eru taldar vera um 30 milljarðar króna .
Þetta er um 20 prósent lægri upphæð en tekin hefur verið saman í bankakerfinu , meðal annars hjá Seðlabanka Íslands , við fyrirspurnum um þessi mál .
Aðspurður hvora töluna Sigurgeir telji rétta segist hann telja að skuldirnar hjá bönkunum séu ofmældar .
" Ég held að skuldirnar séu minni .
Menn hafa verið að telja til skuldir sem ekki tilheyra íslenskum sjávarútvegi .
Meðal annars geta þar verið inni skuldir eignarhaldsfélaga sem eru eigendur sjávarútvegsfyrirtækja .
Allar fjárfestingar þeirra þurfa hins vegar ekki að tengjast sjávarútvegi .
Þær geta til dæmis tengst hlutabréfakaupum , " segir Sigurgeir .
Margir eigendur sjávarútvegsfyrirtækja hafa á undanförnum árum verið nokkuð stórtækir á hlutabréfamarkaði .
Ekki liggja fyrir nákvæmar tölur um fyrir hversu mikið félög sem ráða yfir veiðiheimildum hafa keypt af hlutabréfum , en samkvæmt heimildum Morgunblaðsins nema þær tugmilljörðum króna .
Bæði í Landsbankanum og Glitni voru umsvifamikil félög í sjávarútvegi á meðal 20 stærstu hluthafa í bönkunum , þegar þeir féllu í október , svo dæmi séu tekin .
Fall bankanna hefur því haft umtalsverð bein áhrif á fjárhag eigenda stórra sjávarútvegsfyrirtækja hér á landi .
Í hnotskurn » Sigurgeir skoðaði ársreikninga sjávarútvegsfyrirtækja í landinu þegar hann var að reyna að kanna skuldastöðu sjávarútvegsfyrirtækja .
» Margir stórir eigendur sjávarútvegsfyrirtækja voru meðal stórra hluthafa í bönkunum þegar þeir féllu í október .
