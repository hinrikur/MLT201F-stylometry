Eftir Magnús Halldórsson magnush@mbl.is " ÞETTA snýst um að fylgja peningunum ( follow the money ) , " sagði franski rannsóknardómarinn fyrrverandi , Eva Joly , á blaðamannafundi í Þjóðmenningarhúsinu í gær þar sem hún var formlega kynnt sem ráðgjafi embættis sérstaks saksóknara við rannsókn á mögulegum lögbrotum vegna bankahrunsins .
Joly lét orðin falla eftir að hún var spurð hvort hún óttaðist að það væri búið að eyða gögnum sem myndu torvelda rannsókn , í ljósi þess að tæplega hálft væri síðan bankarnir hrundu .
Joly sagðist ekki óttast það .
Joly sagði aðkomu erlendra sérfræðinga að rannsóknum á mögulegum lögbrotum vera nauðsynlega fyrir litla þjóð eins og Ísland .
Auðvelt væri að gera hluti tortryggilega vegna tengsla í svo umfangsmiklum rannsóknum .
Joly sagðist taka um 2.000 evrur á mánuði , um 320 þúsund krónur , fyrir störf sín .
Hún sagðist reikna með því að dvelja fjóra daga í mánuði hér á landi við vinnu .
Að öðru leyti yrði hún að störfum erlendis og til taks fyrir starfsmenn sérstaks saksóknara , Ólafs Þórs Haukssonar .
" Við munum reyna að opna dyr , " sagði Joly og vísaði til þess að erfitt gæti verið að nálgast gögn erlendis sem skipti sköpum við rannsókn á mögulegum lögbrotum .
Sem dæmi nefndi hún að það gæti verið vandkvæðum bundið að fá gögn frá bönkum í Lúxemborg .
" Það getur tekið langan tíma en það mun ganga að lokum , " sagði Joly .
Fagnaðarefni Aðspurð hversu langan tíma hún héldi að tæki að ljúka rannsókn á málum , þannig að niðurstöður lægju fyrir , sagði hún það geta tekið upp í fimm ár miðað við reynslu hennar af stórum efnahagsbrotum erlendis .
Ragna Árnadóttir dómsmálaráðherra og Ólafur Þór Hauksson , sérstakur saksóknari , fögnuðu því bæði á fundinum að Joly yrði til taks við rannsókn mála .
Aðkoma hennar yrði góður liðsauki og myndi vafalítið hjálpa til við að færa trúverðugleika yfir rannsókn mála .
Ólafur Þór sagði þó ljóst að " þungamiðjan " í rannsókninni yrði hér á landi og starfsmenn embættisins myndu vinna ötullega að málum , eins og þeir væru þegar byrjaðir að gera .
Aðspurður sagðist Ólafur Þór ekki geta sagt nákvæmlega til um hversu mörg mál væru komin inn á hans borð .
Það hefði lítið upp á sig að nefna tölur í því samhengi , þar sem rannsóknir á tilteknum atriðum gætu leitt til rannsókna á margvíslegum lögbrotum .
" Ég get sagt að þetta eru stór og umfangsmikil mál , " sagði Ólafur Þór .
Leiðrétting 30. mars - 8 þús. evrur á mánuði Í FRÉTT blaðsins í gær var ekki farið rétt með upphæð greiðslna til Evu Joly fyrir ráðgjafarstörf hennar vegna rannsóknar á bankahruninu .
Hið rétta er að Joly fær 2.000 evrur á viku en ekki á mánuði eins og sagði í fréttinni .
Þetta leiðréttist hér með .
> > Eva Joly er fyrrverandi yfirrannsóknardómari > > Hún rannsakaði m.a. spillingu í Frakklandi > > Joly er ráðgjafi við rannsókn á bankahruninu > > Ólafur Þór Hauksson er sérstakur saksóknari > > Sérstakur saksóknari fær um 20 starfsmenn > > Joly hefur verið formlega ráðin til saksóknara > > Ráðnir verða nokkrir erlendir sérfræðingar > > Lagt verður aukið fé til rannsóknarinnar > > Frumvarp um auknar heimildir er í þinginu Leiðrétting 30. mars - 8 þús. evrur á mánuði Í FRÉTT blaðsins í gær var ekki farið rétt með upphæð greiðslna til Evu Joly fyrir ráðgjafarstörf hennar vegna rannsóknar á bankahruninu .
Hið rétta er að Joly fær 2.000 evrur á viku en ekki á mánuði eins og sagði í fréttinni .
Þetta leiðréttist hér með .
