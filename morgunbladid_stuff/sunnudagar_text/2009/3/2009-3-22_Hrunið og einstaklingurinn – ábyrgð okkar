Eftir hrunið í haust hafa ágengar spurningar skotið upp kollinum og gömul spakmæli öðlast nýja merkingu .
" Maður líttu þér nær " og " maður þekktu sjálfan þig " eru þar á meðal .
Í anda þeirra viljum við sem þetta ritum þrengja sjónarhornið frá því sem verið hefur í fyrri greinum okkar og spyrja : Berum við hvert og eitt einhverja ábyrgð á þeirri stöðu sem upp er komin ? Þegar við lítum yfir árin frá aldamótum höfum við flest talið að hagur samfélagsins færi batnandi .
Tekjur okkar og þjóðarbúsins jukust , kaupmáttur óx , velta heimila og fyrirtækja varð stöðugt meiri .
Dag hvern fræddu fjölmiðlar okkur um vísitölur sem fæst okkar vissu hvað mældu en allar fóru stighækkandi .
Heimsmynd vaxtarins var haldið að okkur sem náttúrulögmáli .
Furðu margir voru þeirrar skoðunar að aldrei aftur mundi kaupmáttur minnka og kjör versna , að samdráttur heyrði sögunni til og að aldrei aftur kæmi kreppa .
Gengið í glansheim Við þessar aðstæður gengu mörg okkar inn í glansheiminn , héldu á vit drauma um velsæld og ríkidæmi .
Glanstímaritin gáfu tóninn .
Unga , fallega , ríka og fræga fólkið varð hetjurnar sem við bárum okkur saman við í laumi .
Í samanburði við hina ríku virtust kjör hins almenna borgara annars flokks .
Manngildi þess sem stóð höllum fæti var jafnvel dregið í efa .
Klassísk gildi sem felast í að sníða sér stakk eftir vexti , una glaður við sitt eða sjá fegurð hins smáa féllu í gleymsku .
Heilluð af hugarfari útrásartímans freistuðu sum okkar þess að gera drauminn að veruleika : taka þátt í kapphlaupinu um lífsgæðin og uppskera okkar hluta af góðærinu .
Ekki skorti hvatningu eða fyrirmyndir .
Lífstílsþættir í ljósvakamiðlum og helgarkálfar með dagblöðum buðu upp á innlit , útlit , mat , drykk , ferðir , dekur , spa , heilsu , lúxus , munað , neyslu .
Of mörg okkar létu sér ekki nægja að dreyma heldur hrundu draumnum í framkvæmd .
Láni var bætt við lán – bankaláni var aukið við lífslán .
Heimsmynd hagvaxtarins renndi stoðum undir það mat að öllu væri óhætt .
Húsnæði var stækkað , skipt var um eldhúsinnréttingu , einum bíl bætt við , keyptur jeppi , frístundahús byggt , farið á skíði , flogið í sól , boginn spenntur .
Án þess að bera saman það sem aflað var og hitt sem var eytt – tekjur og útgjöld – voru lifnaðarhættir hins ríka smátt og smátt teknir upp án þess að hugað væri að hinu fornkveðna að betra sé að afla áður en eytt er .
Greiðslukortin , yfirdrátturinn , neyslulánin og kaupleigan gerðu okkur mögulegt að berast á , sýnast , standast samanburð , sanna okkur í kapphlaupinu um lífsgæðin .
Það var auðvelt að láta hrífast af draumsýn útrásartímans , ekki síst þegar stofnanir og ráðamenn sem við treystum drógu ekki upp rétta mynd af ástandinu .
Góðærið sniðgekk þó sum okkar og önnur létu það ekki villa sér sýn .
Fyrir þau verður skellurinn vonandi minni nú .
Dansað kringum gullkálfinn Kreppan vekur til vitundar .
Spurningar vakna um hvað sé þess virði að eftir því sé keppt , í hverju felst hamingja , verðgildi , lífsfylling , manngildi ? Hefur líf okkar í góðærinu falist í einlægri leit að þessu gildum ? Eða stöndum við ef til vill uppi með þá óþægilegu tilfinningu að hafa verið höfð að ginningarfíflum þeirra sem mótuðu lífsstíl neysluhyggjunnar , sjálfskipuðu tískulögganna sem enn er víða hampað þrátt fyrir hrun þeirrar heimsmyndar sem gat þær af sér , heimsmyndar vaxtar og neyslu .
Þegar augum er rennt yfir íslenskt samfélag síðustu ára leitar ævaforn mynd á hugann : heillað fólk , konur og karlar , ungir og gamlir , í hröðum taktföstum dansi í kringum gylltan kálf , tákn hins veraldlega glæsileika og munaðar .
Myndin lifir í tungumálinu eins og fjölmargar aðrar vísanir til hinna helgu ritninga .
Sá sem dansar í kringum kálfinn hefur tapað áttum , misst sjónar á markmiðum , gildum , verðmætum , í versta falli hætt að greina milli góðs og ills .
Hvar vorum við í góðærinu ? Stigum við dansinn ? Létum við glepjast ? Sitjum við eftir slæpt , áttavillt , ráðvillt , skuldug , snauð ? Þetta eru spurningar sem við eigum að láta okkur varða .
Máttur sefjunarinnar er mikill og það þarf sterk bein og glöggt auga til að láta ekki heillast af þeim gylliboðum sem haldið var að okkur af verslunum sem buðu vöruna , fjölmiðlum sem sköpuðu væntingar og fjármálafyrirtækjum sem buðust til að kosta neyslu okkar á góðum kjörum .
Gleymum því heldur ekki að í neyslusamfélagi er eyðsla talin af hinu góða , neysla metin sem dyggð .
Að standa álengdar og una glaður við sitt þótt lítið sé þýðir í því samhengi að missa af vagninum , verða undir í kapphlaupinu .
Stund sjálfsþekkingar Í kreppunni rennur upp stund sannleikans , tíminn þegar hvert og eitt okkar verður að horfast í augu við sjálft sig og fortíð sína .
Fæst okkar geta borið höfuðið hátt og staðhæft að við höfum verið ósnortin , stikkfrí , séð í gegnum hillingarnar og haldið fast við klassísku gildin , nægjusemi , sparnað , fyrirhyggju og allt hitt sem kastað var á safnhauginn í góðærinu .
Í kreppunni rennur upp stund sjálfsþekkingar og játningar – syndajátningar : Við vorum flest með í dansinum , bara mislangt frá miðjunni sem allt snerist um , mislangt frá gullkálfinum .
Kreppa er tími iðrunar , yfirbótar .
Kreppa er andráin þegar við snúum baki við því sem var og byrjum uppá nýtt .
Nýr sáttmáli Hrunið , kreppan , ástandið , byltingarveturinn sem við lifum , kallar okkur öll til nýrrar ábyrgðar .
Okkur ber að gera nýjan sáttmála við okkur sjálf , börn okkar , barnabörn , landið og allt sem okkur er heilagt – sáttmála um að byrja uppá nýtt .
Við ættum að strengja þess heit að frá og með þessum vetri afhjúpunarinnar munum við vera á verði , ekki trúa gagnrýnislaust þeirri heimsmynd sem að okkur verður haldið í framtíðinni .
Við skulum vera sjálfum okkur trú .
Við skulum sækjast eftir því einu sem við teljum rétt og bæði okkur og samferðafólkinu fyrir bestu .
Aldrei aftur skulum við þegja yfir því sem við teljum satt eða láta undir höfuð leggjast að mótmæla því sem við teljum rangt eða falskt .
Aldrei aftur skulum við láta segja okkur fyrir verkum , beygja okkur eða láta þagga niður í okkur .
Anna Sigríður Pálsdóttir Arnfríður Guðmundsdóttir Baldur Kristjánsson Hjalti Hugason Sigrún Óskarsdóttir Sigurður Árni Þórðarson Sólveig Anna Bóasdóttir .
Höfundar eru guðfræðingar 