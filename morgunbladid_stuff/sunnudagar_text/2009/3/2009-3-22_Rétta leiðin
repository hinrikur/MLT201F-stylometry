Sú leið , sem stjórnendur sjávarútvegsfyrirtækisins HB Granda hafa nú farið ; að láta launahækkanir , sem áður hafði verið samið um að fresta , koma til framkvæmda , var sú eina rétta í stöðunni sem þeir voru komnir í .
Það hefði raunar sparað stjórnendum og eigendum félagsins umtalsvert slæmt umtal og álitshnekki að fara þessa leið strax og ákveðið var að greiða út arð til hluthafa .
Í umræðum um fyrri ákvörðun félagsins , um að greiða út arð , hafa ýmsir talsmenn atvinnulífsins spurt með talsverðum þjósti hvort það eigi að banna fyrirtækjum að borga arð ; hvort fjárfestar eigi ekki að fá eðlilega ávöxtun af peningum , sem þeir gætu ávaxtað í banka .
Það er enginn að tala um slíkt bann .
Það segir sig hins vegar sjálft , að það hleypir illu blóði í launafólk , sem hefur fært miklar fórnir , að eiga að sætta sig við að fá ekki umsamdar launahækkanir vegna þess hvað fyrirtækin í landinu standi illa , á sama tíma og fyrirtækið sem það starfar hjá stendur nógu vel til að greiða út arð .
Það þýðir ekki fyrir fyrirtækin að skjóta sér á bak við það að gerðir hafi verið heildarsamningar um að fresta hækkunum .
Enginn bannar fyrirtækjum að greiða hærri laun en kjarasamningar kveða á um og það gera þau raunar flest þegar vel gengur .
Þetta segir heilbrigð dómgreind mönnum .
Það er gott að hana eiga stjórnendur fyrirtækis á borð við HB Granda til í nógum mæli til að taka rétta ákvörðun .
