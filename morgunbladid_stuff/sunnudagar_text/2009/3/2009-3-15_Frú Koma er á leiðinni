Eftir Jóhönnu Maríu Vilhelmsdóttur jmv@mbl.is Slökkvið á myndavélunum og látið börnin okkar í friði , " segja reiðir og syrgjandi íbúar Winnenden við fjölmiðlafólk sem hefur hópast til smábæjarins í leit að orsökum skotárásarinnar .
Hvað varð til þess að Tim Kretschmer , 17 ára drengur , réðst inn í menntaskóla og banaði níu ungmennum og þremur kennurum á augabragði ? Flúði svo af vettvangi , skaut aðra þrjá til bana á leiðinni og loks sjálfan sig .
Hefði verið hægt að koma í veg fyrir harmleikinn ? Íbúar Winnenden eru í sárum , hundruð leituðu stuðnings í kirkju bæjarins að kvöldi hins örlagaríka dags og víst er að lífið í þessum litla bæ verður aldrei samt á ný .
Í Þýskalandi var fyrsta slíka skotárásin gerð í menntaskóla í Erfurt árið 2002 .
Mörgu í atburðarásinni í Winnenden þykir svipa til þess sem gerðist í Erfurt en þar myrti hinn 19 ára Robert Steinhäuser 16 manns og framdi í kjölfarið sjálsmorð .
Brugðust við samkvæmt reglum Eftir árásina í Erfurt voru teymi mynduð við fjölmarga skóla í Þýskalandi , viðbragðsáætlun æfð jafnt sem flóttaleiðir .
Nemendurnir í Winnenden vissu því upp á hár hvernig skyldi bregðast við slíkri innrás og það gerðu kennarar og lögregla einnig .
Skömmu eftir að Kretschmer gekk vopnaður inn í skólann , tilkynnti skólastjórinn samkvæmt viðbragðsáætlun í hátalarakerfinu : " Frú Koma er á leiðinni .
" En það er dulmál og þýðir að skotárás sé í uppsiglingu .
Koma er amok , eða skotárás , stafað afturábak .
Kennarar og nemendur áttuðu sig strax á því hvað var á seyði .
Nemendurnir hentu sér í gólfið og bjuggu sér skjól úr skrifborðunum á meðan kennararnir læstu dyrum skólastofanna og biðu eftir hjálp .
Fyrstu lögreglumennirnir voru mættir á vettvang aðeins þremur mínútum eftir að fyrsta neyðarkallið barst frá skólanum .
Almennir lögregluþjónar ruddust strax inn í bygginguna , öðruvísi en raunin var í Erfurt þegar lögreglan beið eftir sérsveitinni í um fimmtán mínútur .
Neyðaráætlanir lögreglunnar og skólanna virðast því hafa virkað eins og best varð á kosið .
Allir höguðu sér samkvæmt reglunum , en samt tókst árásarmanninum að flýja út úr skólanum og alls létu 16 manns lífið .
Því er kannski eðlilegt að í kjölfar slíks voðaverks fari umræða í gang um hvernig og hvort yfirleitt sé hægt að stöðva slíkar árásir .
Eftir árásina í Erfurt fyrir sjö árum fór í gang umsvifamikil umræða meðal þýskra stjórnmálamanna um herta vopnalöggjöf og bann við ofbeldisfullum tölvuleikjum .
Nú virðast stjórnmálamenn halda slíkum umræðum í lágmarki og hefur ríkisstjórnin m.a. hafnað kröfum um herta vopnalöggjöf , þýsk vopnalöggjöf sé ströng á alþjóðlegan mælikvarða .
Hert lög leysa ekki allan vanda " Þeir ráðast ekki óundirbúnir til árásar heldur skipuleggja sig vel , " segir Herbert Scheithauer sem starfar við Freie-háskólann í Berlín og hefur rannakað slíkar skotárásir , í viðtali við Die Zeit .
" Það að reyna að halda vopnum frá mögulegum árásarmanni eða jafnvel taka þau af honum , getur jafnvel orðið hvatinn að því að hann hrindi áætlun sinni í framkvæmd , " heldur Scheithauer áfram .
Þær raddir eru einnig háværar sem vilja auka forvarnir í skólum en sýnt hefur verið fram á að margir þeirra drengja sem hafa gert slíkar árásir í skólum hafa sjálfir átt erfitt uppdráttar og verið félagslega einangraðir .
Bent hefur verið á að þýska skólakerfið sé ópersónulegt og leggi aðaláherslu á flokkun nemenda og samkeppni , slíkt kerfi sé einnig við lýði í Finnlandi þar sem tvær mannskæðar skotárásir hafa átt sér stað á undanförnum árum .
Aðgerðir eins og vopnaleit við skólana og aðgangskort að skólalóðum , eins og viðgengst víða í Bandaríkjunum , hefur einnig mætt efasemdum .
" Við viljum ekki gera skólana að virkjum , " segir Helmut Rau , menningarmálaráðherra Baden-Württemberg .
" Málmleitartæki og aðgangskort veita aðeins falska öryggiskennd , " segir Rau .
Hann mælir frekar með því að fylgjast betur með ungmennum til að greina áhættuþætti .
Staðreyndir Tim Kretschmer var 17 ára og bjó í foreldrahúsum ásamt yngri systur sinni , ekki langt frá Winnenden .
Tim átti við þunglyndi að stríða og hafði hætt í meðferð sem hann sótti í Winnenden .
Foreldrar hans voru vel stæðir fjárhagslega og nágrannar segjast ekki hafa orðið varir við neitt óeðlilegt .
Faðir Tims var í skotfélagi og átti því mikið vopnasafn .
Fjölmiðlar hafa dreift ólíkum upplýsingum um persónuleika Kretschmers , sumir segja hann hafa verið hrokafullan , aðrir að hann hafi verið feiminn .
Enginn þeirra , sem hafa tjáð sig um piltinn , hefur þó sagt að hann væri líklegur til slíks voðaverks .
Árásarmenn eins og Tim Kretschmer falla ekki að einhliða persónuleikalýsingu en yfir 90% þeirra eru ungir karlmenn .
Þeir eiga það flestir sameiginlegt að vera uppteknir af vopnum , ofbeldisfullu afþreyingarefni og mönnum sem hafa framið slíkar árásir .
Árás Kretschmers í Winnenden þótti á margan hátt minna á skotárásina í Erfurt fyrir sjö árum .
Skotárásinni , sem Matti Saari gerði í skóla í Kauhajoki í Finnlandi á síðasta ári , þótti einnig svipa mjög til árásar sem átti sér stað í bænum Tuusula á Finnlandi árinu áður .
Eftir árásina í Erfurt árið 2002 voru þýsk vopnalög hert töluvert .
Þeir sem stunda skotfimi verða nú að vera orðnir 21 árs til að mega eiga stærri vopn og skammbyssur .
Þar að auki verða ungmenni undir 25 ára aldri að leggja fram vottorð um góða andlega heilsu til þess að fá byssuleyfi .
Byssur sem geymdar eru í heimahúsum skulu vera í ákveðinni tegund vopnaskápa og verða þeir að vega í það minnsta 200 kíló og vera skrúfaðir við gólfið .
Félagslegur stuðningur skiptir öllu Dæmigerð viðbrögð barna eftir svo stór áföll eru fyrst doði og óraunveruleikakennd og síðar ótti , martraðir , svefntruflanir og óöryggi .
Slík viðbrögð jafna sig yfirleitt á fjórum til átta vikum en í sumum tilfellum tekur það þolendur þó marga mánuði eða jafnvel ár að jafna sig .
Hversu djúp áhrifin reynast hjá þeim sem lifðu af árásina í Winnenden kemur ekki í ljós fyrr en eftir nokkurn tíma .
" Það er svo margt sem getur haft áhrif á hvernig þessum börnum gengur að vinna úr áfallinu , " segir Margrét Blöndal , hjúkrunarfræðingur hjá Áfallamiðstöð LSH , um áhrif svo skelfilegrar upplifunar á geðheilsu unglinga .
" Umhverfi þeirra og gott stuðningskerfi hefur mikil áhrif á hvernig þau komist í gegnum þessa reynslu .
Þ.e. með hjálp fjölskyldu og vina .
Félagslegur stuðningur er því lykilatriðið , " segir Margrét .
" Ef um börn eða unglinga er að ræða er oft lögð áhersla á að fræða kennara , foreldra og þá sem eru í kringum börnin , " segir Margrét .
Hún segir eðlilegt að fólki líði illa eftir slíka atburði .
" Það er nauðsynlegt að fá upplýsingar um eðlileg viðbrögð sem búast má við eftir svo alvarlegan atburð og að viðbrögðin séu einstaklingsbundin .
Oft gerir sá sem veitir áfallahjálpina lítið annað fyrst en að fræða um þessi viðbrögð og hvetja fólk til að leyfa þeim að fá útrás .
Til lengri tíma litið getur þurft á sérhæfðari aðstoð að halda , " segir Margrét .
