Eftir Sigtrygg Sigtryggsson sisi@mbl.is HB GRANDI hefur fengið leyfi borgaryfirvalda til að taka niður tíu mjölgeyma og tengd mannvirki fiskimjölsverksmiðju fyrirtækisins í Örfirisey .
Búnaðurinn verður fluttur austur á Vopnafjörð og settur upp í fiskimjölsverksmiðju sem fyrirtækið er að reisa þar .
Með flutningi búnaðarins frá Reykjavík lýkur áratuga sögu mjöl- og lýsisvinnslu í höfuðborginni .
Tankarnir hafa verið áberandi við gömlu höfnina og eflaust finnst mörgum nyrsti hluti Örfiriseyjar svipminni þegar þeir verða horfnir á braut .
Að sögn Vilhjálms Vilhjálmssonar , deildarstjóra hjá HB Granda , samdi fyrirtækið við Vélsmiðjuna Héðin um að sameina verksmiðjurnar á Vopnafirði og Reykjavík í einu húsi á Vopnafirði .
Í því felst m.a. að flytja mjölgeymana og annan búnað austur á Vopnafjörð .
Auk geymanna verður vinnslukerfið , þ.e. sjóðarar , þurrkarar og mjölflutningstæki , flutt austur .
Ekki hefur verið tekin afstaða til þess hvað gert verður við aðrar eignir á svæðinu , þ.e. verksmiðjuhúsið sjálft og aðra geyma sem eru á svæðinu .
Verksmiðjuhúsið var reist skömmu eftir seinni heimsstyrjöldina .
Það þykir ólíkt flestum öðrum verksmiðjum , enda með stórum gluggum og líkist meira skrifstofubyggingu .
Rafkynding á Vopnafirði Verksmiðjan í Örfirisey gat brætt 350 tonn af loðnu og síld á sólarhring .
Þau afköst dugðu vel þegar verksmiðjan var reist .
Á síðustu árum hafa loðnuskipin farið sífellt stækkandi .
Nefnir Vilhjálmur sem dæmi , að stærsta skip HB Granda , Ingunn , geti borið rúmlega 2.000 tonn af loðnu .
Tæki það verksmiðjuna í Örfirisey tæpa viku að bræða slíkan farm .
Nýja verksmiðjan á Vopnafirði á að geta brætt 850-900 tonn af hráefni á sólarhring .
Hún verður kynt með rafmagni , sem er nýjung hér á landi .
Stefnt er að því að byggingu hennar ljúki fyrir næstu áramót og að hún verði því tilbúin fyrir næstu loðnuvertíð .
Gunnar Pálsson , verkfræðingur hjá Héðni , segir að það verði mikið verk að taka niður mjöltanka og tæki verksmiðjunnar .
Tankarnir eru 18 metra háir en bætt verður fjórum metrum ofan á þá áður en þeir verða teknir niður .
Hefst það verk fljótlega .
Héðinn hefur leigt dráttarskip og pramma frá Noregi til að flytja búnaðinn austur á Vopnafjörð , en farmurinn vegur mörg hundruð tonn .
Er stefnt að því að hífa búnaðinn um borð í prammann um mitt næsta sumar og að því búnu verður pramminn dreginn til Vopnafjarðar .
" Peningalyktin " úr sögunni BRÆÐSLA á uppsjávarfiskum , aðallega síld og loðnu , hefur verið stunduð í höfuðborginni frá því á fyrri hluta síðustu aldar .
Nú er þessum kafla í atvinnusögu Reykjavíkur að ljúka .
Úr hráefninu var unnið fiskimjöl og lýsi til útflutnings .
Tvær verksmiðjur voru í Reykjavík , í Örfirisey og Kletti við Laugarnes .
Við hana var reistur hár strompur , sem margir muna eftir .
Sú verksmiðja var lögð niður fyrir allmörgum árum .
Vinnslunni fylgdi sterk lykt , gjarnan nefnd " peningalykt " , með skírskotun til verðmætanna sem vinnslan skapaði .
Þessi lykt var fáum að skapi og um 1990 var settur upp hreinsibúnaður til að eyða lyktinni .
Engu að síður gat lyktin blossað upp á kyrrum dögum , mörgum til ama .
Nú heyrir peningalyktin sögunni til .
