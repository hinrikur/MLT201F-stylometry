Eftir Kristján Jónsson kjon@mbl.is Fullyrt er að á bak við opinbert hagkerfið í hnattvæddum heimi sé nú vaxandi og gegnumrotið neðanjarðarhagkerfi .
Vegna skorts á samvinnu ríkja í baráttu gegn glæpum sé komin upp undarleg staða : Landamæri hleypi í reynd í gegn glæpamönnum og illa fengnu fjármagni en lögreglumenn sem eltast við þjófana séu stöðvaðir .
Nú virðist þó einhver hreyfing vera að komast á þessi mál .
Þrýstingur er víða á pólitíska ráðamenn um að koma í veg fyrir að yfirstéttin í heiminum geti falið fé sitt , komist hjá því að borga skatta og hunsað lögin .
Andstaðan er mikil , oft tregða í kerfinu og víða þybbast ríkisstjórnir við eftir getu .
Sérstök samþykkt OECD gegn mútum tók ekki gildi fyrr en 1999 og samþykkt Sameinuðu þjóðanna gegn spillingu 2003 .
Eitt af því sem rætt verður á fundi 20 helstu iðnríkja heims í Bretlandi um helgina er aðgerðir gegn skattaskjólum .
Sviss , Liechtenstein og Cayman-eyjar hafa þegar ákveðið að aflétta bankaleynd þótt enn sé óljóst hve víðtækar þær ráðstafanir verða .
Mauritius , lítil eyja við austurströnd Afríku , fjárfestir meira á Indlandi en Frakkland og Bretland .
Eyjan er skattaskjól , svindlgróði stórfyrirtækis er þvættaður þar og festur á Indlandi af hálfu leppfyrirtækis undir öðru nafni .
Slóðin er falin .
Þeir borga ekki Talið er að einstaklingar eigi alls um 11,5 trilljónir Bandaríkjadollara á reikningum í um 90 skattaskjólum , þ.e. 11,5 þúsund milljarða dollara .
Hér verður ekki reynt að umreikna í íslenskar krónur .
En þjóðarframleiðsla Íslendinga var um 14 milljarðar dollara í fyrra .
Ef eigendurnir hefðu greitt af þessu fé skatta í sama hlutfalli og algengast er á Vesturlöndum gæti verið um að ræða 250 milljarða dollara sem skattmann verður af , hér er átt við ógreidda skatta af bæði löglegum og ólöglegum innstæðum .
En skattaskjólin gegna öðru og óþrifalegra hlutverki .
Efnahags- og framfarastofnunin , OECD , telur að meira en helmingur allra alþjóðlegra viðskipta fari fram með aðstoð skattaskjóla og Alþjóðabankinn áætlar að hagnaður sem fluttur er milli landa og stafar af glæpastarfsemi , mútum og skattsvikum nemi árlega frá trilljón dollara upp í 1,6 trilljónir dollara .
Meira en helmingurinn kemur frá þróunarríkjum .
Geysilegir fjármunir streyma stöðugt frá þróunarríkjunum yfir til iðnríkjanna .
Þess má geta að öll aðstoð iðnríkjanna við þróunarríkin nemur nú árlega um 100 milljörðum dollara .
Fyrir hvern dollara sem veitt er í aðstoð koma því a.m.k. 10 aftur til iðnríkjanna .
Gefið með annarri hendinni , tekið með hinni " Það er mótsögn fólgin í því að auka þróunaraðstoð en horfa samt fram hjá framferði fjölþjóðlegra risafyrirtækja og annarra sem grafa undan skattagrundvelli þróunarlandanna , " segir Trevor Manuel , fjármálaráðherra Suður-Afríku .
Alþjóðleg stórfyrirtæki nota mikið þá aðferð að múta embættismönnum í t.d. Afríkulandinu sem þau eiga viðskipti við .
Er séð til þess að gefið sé upp hátt , falsað verð á hráefninu sem verið er að kaupa , það getur verið kopar , olía eða eitthvað annað .
Verðið þarf að henta skattabrellum fyrirtækisins .
Hluti af verðinu eru auðvitað leynilegu múturnar sem eru lagðar inn á reikning í skattaskjóli , spilltur ráðherra veit að ellin verður þægileg .
Innflutta varan frá Afríku er seld á lágu verði til dótturfyrirtækis , oft með leppuðu eignarhaldi , til að hagnaður virðist minni en ella .
Það lækkar skattana .
En vestrænu snillingarnir lýsa í kokkteilum heima hjá sér hneykslun sinni á því hve mikið sé um spillingu í þriðja heiminum .
Mútuþegarnir græða , erlenda fyrirtækið enn meira en eftir sitja með sárt ennið blásnauðir íbúar í Afríkulandinu .
Opinberlega voru tekjurnar af geysimiklum námugreftri í Austur-Kongó aðeins tæp milljón dollara 2006 ; smygl , verðfalsanir og stríð gera hagnað landsmanna að engu .
Vestræn lýðræðisríki samsek þjófunum Eva Joly er fyrrverandi rannsóknardómari í Frakklandi og varð heimsþekkt fyrir að koma upp um mikla spillingu stórfyrirtækja og stjórnmálamanna .
Hún hefur síðustu árin helgað sig baráttu gegn fátækt í heiminum .
Raymond Baker er bandarískur fræðimaður og vinnur hjá hugveitu í Washington þar sem hann stýrir áætluninni Global Financial Integrity .
Baker hefur ritað bækur um spillingu og nauðsyn þess að hindra ólöglegt peningaflæði .
Koma verði í veg fyrir að ágallar frjálsra heimsviðskipta verði svo yfirþyrmandi að bundinn verði endi á markaðshagkerfið .
Spillingin er " Akkilesarhæll kapítalismans " , segir Baker .
Hann skrifaði í fyrra greinina The Issue of Illicit Financial Flows með Evu Joly og birtist hún í ritinu Commentaire .
Er m.a. stuðst við hana hér .
Aðspurð segir Eva Joly að þau hafi öruggar sannanir og vísbendingar fyrir fullyrðingum sínum í greininni en þar er dregin upp ófögur mynd af framferði margra stórfyrirtækja í viðskiptum við þriðjaheimsríki og þöggun sem vestrænar ríkisstjórnir komist upp með .
Pólitískir ráðamenn séu ekki endilega sjálfir spilltir en þykist ekki sjá neitt misjafnt .
Baker og Joly segja brýnt að hætt verði að þagga niður hvernig vestræn ríki hafi lengi beinlínis ýtt af eiginhagsmunaástæðum undir spillingu í þriðja heiminum .
Alþekkt er hvernig bankaleyndin í Sviss hefur verið kærkomin mörgum stórþjófnum sem hefur komið illa fengnum auðæfum þar fyrir í banka .
En ein helsta miðstöð fjármála í heiminum , London , er líka notuð í sukkinu og fullyrðir Joly að þarlendir bankar hafi ávallt verið einstaklega tregir að eiga samstarf við erlenda aðila sem rannsaka fjármálahneyksli .
City [ fjármálahverfið ] sé " eins og ríki í ríkinu , " segir hún .
Ekki eru nema fáein ár síðan sú regla var almennt í gildi í Vestur-Evrópulöndum að væru ólöglegar innstæður gerðar upptækar af yfirvöldum tilheyrðu þær landinu þar sem þær fundust , ekki ríkinu sem þeim var stolið frá ! Sterk hagsmunaöfl hafa lengi þybbast við þegar bent hefur verið á það tjón sem skattaskjól , ólöglegir fjármagnsflutningar , mútur og hvers kyns svindl valdi .
" Spilling smyr hjól atvinnulífsins " er oft viðkvæðið hjá þeim sem óttast of mikið eftirlit .
Ritið The Economist birti í febrúar 2007 grein þar sem fjallað var á jákvæðan hátt um skattaskjól og þá lagalegu leynd sem hvíldi yfir starfsemi þeirra .
Í síðasta tölublaði ritsins er sagt að deilt sé nú á alþjóðafundum um " smáatriði " eins og skattaskjól og laun bankamanna en ekki tekið á " mikilvægum málum " .
Joly og Baker benda á það í grein sinni í Commentaire um ólöglega fjármagnsflutninga að svindlið grafi undan öryggi í heiminum .
Al-Qaeda nýti sér skattaskjól , gervifyrirtæki og stofnanir til að fjármagna aðgerðir sínar .
En fleiri samtök séu sek. " Hizbollah hefur tekið þátt í sígarettusmygli í Bandaríkjunum og demantasmygli í Vestur-Afríku .
Hamas á aðild að glæpastarfsemi og peningaþvætti í Rómönsku Ameríku , á svæðinu þar sem Brasilía , Argentína og Paragvæ liggja saman .
Samtökin Byltingarvörðurinn í Íran eru grunuð um aðild að stórfelldu smygli .
" 