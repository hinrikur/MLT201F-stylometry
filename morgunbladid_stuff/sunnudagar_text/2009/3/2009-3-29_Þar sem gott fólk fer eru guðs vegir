NÝVERIÐ skrifaði Ingólfur Margeirsson rithöfundur grein í Morgunblaðið þar sem hann andmælti fyrirhuguðum niðurskurði á endurhæfingarúrræðum sjúklinga ( á Grensádeild ) .
Hann skírskotaði til eigin reynslu og í hversu mikilli þakkarskuld hann stæði við alla þá sem stuðluðu að bættri heilsu hans sjálfs .
Í framhaldi af þessum skrifum langar mig að koma á framfæri þakklæti til velferðarsviðs Reykjavíkurborgar .
Ekki er allt alsvart á þessum tímum krepputals og neikvæðrar umræðu í þjóðfélaginu .
Sjálfur er ég einn þeirra fjölmörgu sem á við alvarleg veikindi að stríða .
Það kom mér afar mikið á óvart af hversu miklum náungakærleika og fórnfýsi allir þeir mörgu einstaklingar starfa sem hlúa að sjúkum hér á höfuðborgarsvæðinu .
Undantekningarlaust á allt þetta fólk það sammerkt að létta sjúklingum lífið eftir fremsta megni og vinna af slíkri fórnfýsi að það er langt um fram það sem vænta mætti .
Í þessu sambandi langar mið að vitna í eitt skjala Annars Vatíkansþingsins ( Hirðisreglugerð um kirkjuna í heimi nútímans , " Gaudium et spes , " 23-24 ) : " Guð sem ber föðurlega umhyggju fyrir öllum vill að allir menn myndi eina fjölskyldu og umgangist hvern annan í anda bræðralags .
Eftir að hafa verið skapaðir í líkingu Guðs sem " skóp og af einum allar þjóðir manna og lét þær byggja allt yfirborð jarðar " ( P 17 .
26 ) , eru allir menn kallaðir til eina og sama takmarksins , það er að segja til sjálfs Guðs .
Af þessum ástæðum er elskan á Guði og náunganum fyrsta og mesta boðorðið .
Heilög ritning kennir okkur engu að síður að elskan á Guði verði ekki aðskilin frá náungakærleikanum : " Elskið hver annan eins og yður sjálfa ...
Þess vegna er kærleikurinn fylling lögmálsins " ( spr .
Rm 13 .
9-10 ; 1Jh 4 .
20 ) .
Þessi sannleikur gegnir ósegjanlegu mikilvægi fyrir menn sem verða stöðugt háðari hver öðrum og þeim heimi sem sameinast í ríkari mæli daglega .
Í reynd lauk Drottinn Jesús upp sviði sem var lokað mennskri skynsemi þegar hann ákallaði Föðurinn og sagði : " Að allir verði þeir eitt ...
eins og við erum eitt " ( Jh 17 .
21-22 ) vegna þess að hann gaf til kynna ákveðna líkingu milli sameiningar hinna guðdómlegu persóna og sameiningar barna Guðs í sannleika og kærleika .
Þessi líking opinberar að maðurinn , eina sköpunin á jörðu sem Guð þráði sjálfum sér til handa , getur ekki fundið sjálfan sig fyllilega nema með því að gefast sjálfur af einlægni .
" Ég færi öllu þessu góða og óeigingjarna fólki hugheilustu þakkir mínar fyrir auðsýndan náungakærleika um leið og ég set fram þá ósk að ráðamenn þessarar þjóðar grípi ekki til fljótfærnislegra úrræða í niðurskurði sem er þó óhjákvæmilegur eftir efnahagshrun þjóðarinnar sem rekja má til græðgi hömlulausrar mammonsdýrkunar .
JÓN RAFN JÓHANNSSON , Hátúni 10B , Reykjavík .
Frá Jóni Rafni Jóhannssyni : 