Með skárri fréttum sem landsmenn hafa fengið í nokkurn tíma eru þær að Frjálslyndi flokkurinn sé að liðast í sundur og eigi sér ekki viðreisnar von .
Þetta var alltaf sérkennilegur flokkur manna sem virtust ekki hafa neina aðra stefnu en þá að vera á móti kvótakerfinu og jafn mikið á móti útlendingum .
Það var mikið mein þegar fulltrúar þessa flokks komust á þing og töldu sig vera gilda fulltrúa þjóðarinnar , jafn illa talandi og illa þenkjandi og þeir sýndu sig vera .
Enda vildu aðrir flokkar ekkert af þeim vita .
Og þjóðin hætti einnig að botna í þeim og skildi ekkert í sjálfri sér að hafa kosið þá á þing .
En eins og oftast er í félagsskap voru í Frjálslynda flokknum til að byrja með góðar sálir sem voru lengi að skilja að þær höfðu lent hjá vondu fólki .
Þær reyndu af góðmennsku og sterkri réttlætiskennd að vísa flokksfélögum sínum réttan veg .
Það tókst ekki betur en svo að þessar góðu og hreinlyndu sálir voru úthrópaðar af flokksfélögum sínum og hrökkluðust úr flokknum .
Eftir urðu áflogamennirnir og hafa nú gengið svo langt í niðurrifsstarfsemi sinni að þeir eru búnir að eyðileggja eigin flokk .
Þar kom að því að þeir unnu þarft verk ! Það má svosem halda því fram með nokkrum rökum að ágætt sé að menn sem hafi engan áhuga á þjóðfélagsmálum en því meiri áhuga á sjálfum sér safnist saman í einn flokk en dreifi sér ekki á milli bæja .
Í einangrun sinni geta þessir menn rottað sig saman á fundum og talað um hversu skelfilegt það sé að landið sé að fyllast af útlendingum sem sumir séu meira að segja ekki almennilega hvítir og fjölgi sér svo hratt að þjóðarinnar bíði fullkomin úrkynjun .
Svo leggja þessir menn undir sig litla útvarpsstöð , eins og Útvarp Sögu , og fylla símatíma af þvaðri sínu .
Áhrifagjarnar sálir úti í bæ hringja svo inn til að taka undir málflutninginn .
Stjórnmálaflokkar sem hafa það að leiðarljósi að útlendingar séu lið sem ekkert eigi með að setjast að í öðrum löndum eru ekki bara óþarfir , þeir eru hættulegir .
Það má vissulega þakka fyrir að Frjálslyndi flokkurinn er ekki stór en enn meiri ástæða er til að þakka fyrir að hann er orðinn lítill og um það bil að hverfa .
Þessi flokkur hefur opinberað sig á þann hátt að ljóst er að heillavænlegast er að hann lognist út af .
Það er svo margt furðulegt við Frjálslynda flokkinn , þar á meðal sú staðreynd að formaður flokksins virðist vera ágætis maður sem virtist aldrei átta sig á því að flokkur hans var kominn út á hættulegar villigötur .
Það var alveg sama á hverju gekk , formaðurinn vissi aldrei hvað var að gerast og óvíst er að hann viti það nú .
Þjóðin er að segja bless við Frjálslynda flokkinn .
Vonandi hendir hún sér ekki aftur í faðminn á flokki sem leiðist út á hættubraut .
Útlendingahatur á ekkert erindi við þjóðina .
kolbrun@mbl.is Kolbrún Bergþórsdóttir 