Eftir Agnesi Bragadóttur agnes@mbl.is Samfylkingin þarf að halda vel á spilunum næstu fimm vikurnar ef hún á að halda því fylgi sem skoðanakönnun Capacent Gallup sýndi hana með á fimmtudaginn var , en þar kom flokkurinn út sem stærsti stjórnmálaflokkurinn með 31,2% fylgi .
Samkvæmt þeirri könnun fengju Samfylking og Vinstri græn sterkan þingmeirihluta , 38 þingmenn , og þyrftu því ekkert á Framsókn að halda .
Flokkurinn heldur landsfund sinn um næstu helgi og má búast við að í kjölfar hans kynni Samfylkingin helstu baráttumál sín í þeirri fjögurra vikna kosningabaráttu sem þá verður framundan .
Vandræðagangurinn í kringum Ingibjörgu Sólrúnu Gísladóttur , formann Samfylkingarinnar , og Jóhönnu Sigurðardóttur , forsætisráðherra og forsætisráðherraefni Samfylkingar í komandi kosningum , var slíkur , eftir að þær stöllur ákváðu á hátt sem á hvað minnst skylt við lýðræði að taka frá tvö efstu sætin á lista flokksins í Reykjavík fyrir sig , að Ingibjörg Sólrún þurfti að bakka út úr stjórnmálum aðeins átta dögum eftir að þær höfðu tilkynnt hvernig þær hefðu ákveðið að niðurstaða prófkjörs samfylkingarfólks í Reykjavík ætti að verða .
Ingibjörg Sólrún kom fram og greindi fréttamönnum frá því sunnudaginn 8. mars að hún hefði þurft að lúta í lægra haldi gagnvart veikindum sínum og pólitískri þátttöku hennar væri lokið , að minnsta kosti í bili .
Vitanlega voru veikindi Ingibjargar Sólrúnar aðeins hluti af skýringunni á því að hún tók þessa ákvörðun , þýðingarmikill hluti , en samt sem áður bara hluti .
Það er ekki við hæfi að gagnrýna veika konu , sem játar sig sigraða og greinir frá því að hún búi ekki lengur yfir þeirri snerpu og skerpu hugans sem stjórnmálamaður á leið í kosningabaráttu verði að búa yfir .
Þessu gerir samfylkingarfólk sér fulla grein fyrir og því tóku flokkssystkin Ingibjargar Sólrúnar tíðindunum af nokkurri karlmennsku , þótt þeim þættu tíðindin vissulega slæm .
Ingibjörg Sólrún hafði þá átta daga sem liðnir voru frá því að hún og Jóhanna skiptu með sér verkum , hún yrði formannsefnið og Jóhanna forsætisráðherraembættið , sennilega átt eina af sínum verstu vikum í pólitík og er þá mikið sagt , því margar hafa þær verið slæmar undanfarið .
Glórulaus hugmynd Hún varð þess sterklega áskynja að fjölmargir sem ávallt hafa stutt hana í gegnum þykkt og þunnt voru nú efins um , jafnvel mjög gagnrýnir á , að þessi háttur þeirra stallna hefði verið hinn eini rétti .
Aðrir gengu svo langt að segja að þetta hefði verið kolvitlaus og glórulaus hugmynd , sem hefði átt að bera undir nána samstarfsmenn og valdastofnanir í Samfylkingunni en ekki kynna sem óumbreytanlega ákvörðun , án þess að aðrir hefðu nokkuð um hana að segja .
Sá mikli stuðningur sem Jóhanna fékk frá samfylkingarfólki og fleirum um allt land hefur greinilega komið henni sjálfri í opna skjöldu .
Það var eins og Samfylkingin væri að ganga af göflunum ; efna átti til blysfarar að heimili Jóhönnu miðvikudagskvöldið 11. mars , sem var að vísu blásin af þar sem blysfararboðandinn einn mætti , þaulskipulögð undirskriftasöfnun , þar sem skorað var á Jóhönnu að gefa kost á sér og þrýstiaðgerðir af ýmsum toga .
Segja má að Samfylkingunni sé hálfgerð vorkunn , því það var enginn augljós kandídat til þess að taka við flokknum af Ingibjörgu Sólrúnu .
Fyrir nokkrum mánuðum hefði Jóhanna ekki notið nokkurs stuðnings til formennsku , en nú er öldin önnur .
Jóhanna fékk mjög glæsilega kosningu í prófkjöri Samfylkingarinnar í Reykjavík .
Hún hlaut 78% atkvæða í fyrsta sætið og alls hlaut hún 3.217 atkvæði af 3.543 .
Enginn annar frambjóðandi fékk yfir þrjú þúsund atkvæði og aðeins einn annar frambjóðandi fékk yfir tvö þúsund atkvæði alls , Helgi Hjörvar , sem fékk 2.267 atkvæði og í fyrsta til þriðja sæti fékk Helgi 822 atkvæði .
Þá vakti það athygli hversu lélega kosningu Össur Skarphéðinsson fékk í annað sætið , því hann fékk ekki nema 1.182 atkvæði í fyrsta til annað sæti , eða 33% atkvæða .
Það er raunar stórmerkilegt að tveir af hverjum þremur þátttakendum í prófkjöri Samfylkingarinnar skuli hafna Össuri sem forystumanni flokksins og varla geta úrslitintalist gott veganesti fyrir Össur inn í kosningabaráttuna .
Jóhanna gaf loks yfirlýsingu um að hún myndi gefa kost á sér sem formaður Samfylkingarinnar síðdegis á fimmtudag og fannst mörgum sem tími væri til kominn að forsætisráðherra aflétti því óvissuástandi sem flokksmenn hafa búið við allt frá því að Ingibjörg Sólrún ákvað að draga sig í hlé .
Óþreyja samfylkingarfólks eftir ákvörðun Jóhönnu hefur farið dagvaxandi og augljóslega létti mörgum þegar hún loksins ákvað sig .
Aðstæður tóku völdin af Jóhönnu Aðstæður hafa í raun tekið völdin af Jóhönnu , því á flestra vitorði er að Jóhanna hafði hugsað sér að hætta í stjórnmálum að afloknu því kjörtímabili sem hófst vorið 2007 og hefði átt að ljúka vorið 2011 .
Þótt kosið verði nú í apríl þarf það ekki endilega að þýða að Jóhanna hafi skipt um skoðun , en ef hún hyggst hætta afskiptum af stjórnmálum eftir tvö ár mun hún væntanlega halda þeirri vitneskju fyrir sig eina , því sá sem er á útleið úr pólitík hefur ekki mikinn pólitískan styrk .
Flestir viðmælenda eru nokkuð sannfærðir um að Jóhanna hafi ekki í hyggju að dveljast lengur en tvö ár á formannsstól og því sé viðbúið að sá sem verður kjörinn varaformaður , verði mjög upptekinn af því að undirbúa sig fyrir formennsku .
En vika getur verið löng í pólitík , hvað þá tvö ár og því eru aðrir sem segja það ótímabært með öllu að spá því að varaformaður , hver sem hann eða hún verði , taki við flokknum eftir tvö ár .
Samfylkingarfólk virðist yfirleitt hafa gefið lítið fyrir þá röksemd Jóhönnu að það sé ærinn starfi að vera forsætisráðherra og miðað við þau verkefni sem blasi við henni dag hvern geti hún vart á sig blómum bætt .
Samfylkingarfólk segir að Jóhanna sem formaður muni fá alla þá aðstoð og þann stuðning innan úr flokknum sem hún kæri sig um , frá varaformanni , þingmönnum og öðru flokksfólki , til þess að sinna flokksstarfinu og innra utanumhaldi .
Hún þurfi í raun og veru bara að vera svona sameiningartákn á toppnum , eins konar forseti Samfylkingarinnar .
Allir vita hversu marga húskarla Ólafur Ragnar hefur til að sinna húsverkunum fyrir sig .
Honum nægir að vinka kóngavinkinu , mæta í og halda hanastélsboð og taka á móti erlendum sendimönnum .
Mikill samhljómur er meðal viðmælenda úr Samfylkingu hvað það varðar að það hafi enginn annar komið til greina til að taka við flokknum af Ingibjörgu Sólrúnu en Jóhanna Sigurðardóttir .
Þótt Jóhanna hafi ávallt verið mikill einfari í pólitík og jafnan unnið ein og barist ein , þá sé staðan þannig að hún verði , a.m.k. til næstu tveggja ára , að taka við flokknum .
Árni Páll Árnason hefur hug á því að verða varaformaður Samfylkingarinnar og líklega á hann nokkuð góða möguleika á að hljóta það embætti eftir að hann sigraði í prófkjöri Samfylkingarinnar í Suðvesturkjördæmi og hreppti 1. sætið .
Hann sigraði að vísu mjög naumlega með 57 fleiri atkvæði í fyrsta sætið en Lúðvík Geirsson , bæjarstjóri í Hafnarfirði , sem endaði í þriðja sæti listans .
Töluverðrar reiði hefur gætt í Hafnarfirði með það hvernig kjörstjórn meðhöndlaði 147 atkvæði sem dæmd voru ógild þar sem viðkomandi hefðu ekki verið á félagaskrá , en fyrst hafði verið tilkynnt að þessi atkvæði yrðu meðhöndluð sem kæruatkvæði .
Lúðvík sóttist aðeins eftir fyrsta sætinu og frameftir liðinni viku var allsendis óvíst að hann tæki sæti á framboðslista Samfylkingarinnar .
Lúðvík ákvað svo eftir fund með Kristjáni Guðmundssyni , formanni kjörstjórnar Samfylkingarinnar í Kraganum , að bjóðast til þess að taka fimmta sæti á listanum , baráttusætið , og það þýðir væntanlega að Magnús Orri Schram færist upp um tvö sæti , úr því fimmta í þriðja , vegna þess að Samfylkingin í Suðvesturkjördæmi stillir upp fléttulista .
Þórunn Sveinbjarnardóttir verður því um kyrrt í 4. sætinu .
Lá við stórslysi í Kraganum Ef Lúðvík hefði hafnað því að taka sæti á listanum hefði það þýtt að enginn fulltrúi Samfylkingarinnar í Hafnarfirði hefði verið í fimm efstu sætunum í Suðvesturkjördæmi .
Það hefði ugglaust haft mikil og slæm áhrif á fylgi Samfylkingarinnar í Hafnarfirði , sem jafnan hefur verið höfuðvígi flokksins í kjördæminu .
Menn eru ekki sammála um það hversu gott samstarf yrði á milli Jóhönnu og Árna Páls ef hann verður fyrir valinu sem varaformaður .
Árni Páll þykir duglegur og vinnusamur , en gróflega ánægður með sjálfan sig ; svo sjálfsánægður að hann pirrar mörg flokkssystkin , ekki bara pólitíska andstæðinga .
Svo er Árni Páll ekki beinlínis orðlagður velferðarpólitíkus , heldur fyrst og síðast talsmaður þess að Ísland sæki um aðild að Evrópusambandinu .
Sumir ganga svo langt að segja að hjá Árna Páli sé aðeins eitt mál á dagskrá , Evrópusambandsaðild .
Dagur B. Eggertsson , sem er ekki í framboði til Alþingis , hefur einnig hug á varaformannsstólnum og hefur af því tilefni ferðast um landið að undanförnu til þess að reyna að afla sér fylgis í varaformannsstólinn .
Það sem menn hafa helst gegn honum er að hann segir óskaplega mikið án þess að segja yfirleitt nokkurn skapaðan hlut .
Hann er sömuleiðis talinn sérstakur fulltrúi Ingibjargar Sólrúnar , sem styður hann örugglega með ráðum og dáð á bak við tjöldin .
En það að hafa verið krónprins hennar þarf ekki endilega að vinna með Degi í dag .
Dagur nýtur ekki mikillar hylli innan Samfylkingarinnar og ekki getur hann státað af langri afrekaskrá úr borgarstjórnarpólitíkinni , þrátt fyrir að hafa verið borgarstjóri í hundrað daga .
Viðmælendur virðast á einu máli um að enn sem komið er hafi Dagur B. Eggertsson ekki sýnt fram á að hann sé leiðtogaefni .
Ásta R. Jóhannesdóttir félagsmálaráðherra fékk ekki góða kosningu í prófkjöri flokksins í Reykjavík .
Hún lenti í 8. sæti með samtals 1.605 eða 45% atkvæða .
Sama máli gegnir um Mörð Árnason , sem varð í 9. sæti með 1.474 atkvæði .
Þau Ásta R. og Mörður komu í Samfylkinguna með Jóhönnu , úr Þjóðvaka .
Það er líklega fremur óþægilegt fyrir Jóhönnu að þessir samstarfsmenn hennar urðu svo neðarlega á lista .
Einhverjir útiloka ekki þann möguleika að Jóhanna setji skilyrði um að þau Ásta R. og Mörður verði ofar á framboðslistum en niðurstaða prófkjörsins gaf tilefni til .
Samfylkingarfólk virðist yfirleitt ánægt með það að Sigríður Ingibjörg Ingadóttir náði fjórða sæti í prófkjörinu , en hún er þekkt fyrir það eitt að hafa sagt sig úr bankastjórn Seðlabankans .
Ekki gætir samskonar ánægju með kjör Skúla Helgasonar í fimmta sæti .
Margir telja að Skúli hafi þekkt flokksmaskínu Samfylkingarinnar betur en nokkur annar , eftir að hafa verið framkvæmdastjóri Samfylkingarinnar í þrjú ár , og hafi þannig getað nýtt sambönd og upplýsingar sér til hagsbóta , raunar án þess að nokkur maður viti fyrir hvað hann stendur í pólitík .
Viðmælendur eru sammála um að það hafi verið Jóhönnu þvert um geð að taka að sér formennskuna , en hún sitji bara uppi með flokkinn og verði að gera sér að góðu að draga Samfylkingarvagninn ein síns liðs enn um hríð .
Þurfa á Framsókn að halda ? Samfylkingarfólk telur að það muni ekki liggja fyrir fyrr en eftir kosningar hvort Samfylking og Vinstri græn þurfi að semja um samstarf við Framsóknarflokkinn og að mynduð verði þriggja flokka stjórn .
" Staðan er þessi í þingflokkum Samfylkingar og Vinstri grænna að talsverður hópur nýliða verður í þingliði flokkanna .
Auk þess kom á daginn í prófkjörunum að það var ákveðin tilhneiging til þess að velja í örugg sæti á lista einstaklinga sem eru afar sjálfstæðir og munu kannski ekki allir lúta flokksaga í einu og öllu , " segir innanbúðarmaður úr Samfylkingunni .
Hann telur því að ef Samfylking og Vinstri græn nái naumum þingmeirihluta í kosningunum , eins eða tveggja þingmanna , jafngildi það ekki endilega því að tveggja flokka stjórn verði mynduð .
Það þurfi öruggan meirihluta til þess að stjórnin verði viðbúin því að einstaka þingmaður hlaupi út undan sér í tilteknum málum .
Því geti það orðið niðurstaðan að stjórnarflokkarnir tveir telji það traustara að semja við Framsóknarflokkinn um að hann komi inn í ríkisstjórn sem þriðji stjórnarflokkurinn .
Nýrrar ríkisstjórnar bíði gífurleg verkefni og eitt það stærsta verði að ná samstöðu um það hvernig fjárlög næsta árs verða skorin niður um 45 milljarða króna .
Til þess að taka svo stórar og afdrifaríkar ákvarðanir þurfi ríkisstjórnin að hafa traustan þingmeirihluta að baki sér .
