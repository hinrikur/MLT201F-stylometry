Athyglisverðar umræður fara nú fram um réttmæti núgildandi laga , um að börn séu sjálfkrafa skráð í trúfélag móður sinnar við fæðingu .
Jafnréttisstofa hefur bent á að þetta fyrirkomulag brjóti í bága við jafnrétti kynjanna .
Það á sérstaklega við í tilvikum , þar sem foreldrar fara ekki saman með forsjá barns .
Þá hlýtur að vera hið eðlilega fyrirkomulag að foreldrar komi sér saman um trúfélagsskráningu barns síns , fremur en að trúfélag móður ráði .
Ragna Árnadóttir dóms- og kirkjumálaráðherra hefur heitið að beita sér fyrir endurskoðun á lögunum .
Siðmennt , félag siðrænna húmanista , sem aðhyllist trúleysi , sér annan flöt á málinu .
Bjarni Jónsson , varaformaður félagsins , sagði í samtali við Morgunblaðið í fyrradag , að félagið væri þeirrar skoðunar að það ætti ekki að vera á valdi foreldra að skrá börn sín í trúarleg eða veraldleg lífsskoðunarfélög .
" Okkar mat er að það eigi ekki að skrá börn í trúfélög fyrr en þau hafa aldur og vit til því þar með eru þau að gangast undir ákveðnar lífsskoðanir og verða að hafa þroska til að vita hvað þau eru að gera .
" Þetta er dálítið sérkennileg röksemdafærsla .
Foreldrar leggja börnum sínum að sjálfsögðu til ákveðnar lífsskoðanir í uppeldinu .
Það væri að minnsta kosti skrýtið uppeldi , þar sem fólki væri ekki kennd nein lífsskoðun þangað til það væri t.d. sextán eða átján ára ! Siðferðilegur grundvöllur einstaklings og samfélags verður einmitt til í fjölskyldunni .
Og hjá meginþorra landsmanna eiga trúarbrögðin stóran þátt í að leggja þann siðferðisgrundvöll .
Svo er það önnur saga að þeir , sem ekki aðhyllast nein trúarbrögð , eru frjálsir að því og að innprenta börnum sínum slíka lífsskoðun .
Þannig er það í dag og hefur ekkert með lagabreytinguna , sem er til umræðu , að gera .
Það gengi gegn grundvallarhugsun og langri hefð kristinnar kirkju , sem langflestir landsmenn tilheyra , að banna fólki að skrá börn sín í sína kirkjudeild .
Börn kristinna manna eru skírð til kristinnar trúar og þannig tekin inn í samfélag kirkjunnar .
Það er alveg rétt , sem talsmenn kristinna trúfélaga benda á í Morgunblaðinu í gær , að eðlilegast væri að skírnin og skráningin í trúfélagið færu saman .
Sambærilegar vígsluathafnir í öðrum trúfélögum myndu þá jafnframt vera ígildi skráningar .
Í kristnum sið gildir að þegar börn hafa vit og aldur til , staðfesta þau skírnarheitið ef þau vilja með því að fermast .
Það gera þau langflest .
Og ekki má gleyma því að þegar fólk er sjálfráða og laust undan forsjá foreldra sinna , getur það bæði skráð sig úr trúfélagi og í , að eigin vilja .
Það er ástæða til að breyta núverandi lögum til að gæta jafnréttissjónarmiða og undirstrika þýðingu skírnarinnar og sambærilegra athafna , en ekki að banna fólki að skrá börn sín í trúfélög .
