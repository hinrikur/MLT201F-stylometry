Eftir Bergþóru Njálu Guðmundsdóttur ben@mbl.is Við heyrum allt í kring um okkur að neysla landans hafi breyst .
En í hverju birtist þessi breytta neysla og kemur eitthvað í staðinn ? Þýðir samdráttur á einu sviði aukningu á öðru ? Er sannleikskorn sé í hinu fornkveðna – að eins dauði sé annars brauð ? Jú , aukning hefur orðið í sölu ýmissa vörutegunda , eins og Morgunblaðið komst að með því að hringja í nokkur fyrirtæki .
Til dæmis selst fatalitur sem aldrei fyrr að því er Helena Bergmann hjá búsáhaldaverslun Þorsteins Bergmanns upplýsir .
" Fólk er mikið í því að fríska upp á gömlu fötin , " segir hún .
Sömu sögu hefur Auður Þórisdóttir , hjá saumastofunni Saumsprettunni að segja .
" Breytingin er sú að meira kemur inn í viðgerðir og breytingar en minna er um að fólk láta sauma nýtt .
Ef rennilásinn bilar hendir fólk ekki flíkinni heldur lætur skipta um hann , " segir hún , en bætir því við að stundum sé flíkurnar orðnar það lélegar að viðgerð borgi sig ekki .
Í Rauða kross búðunum , sem selja notaðan fatnað , hefur salan aukist töluvert .
" Við opnuðum nýja búð á Hlemmi í október og það er stanslaus aðsókn , " segir Sigrún Jóhannsdóttir hjá fatasöfnun Rauða krossins .
Á sama tíma hefur hins vegar dregist saman í fatasöfnuninni sjálfri – minna er um að fólk láti frá sér notaðan fatnað en áður að hennar sögn .
En er fatnaðurinn sem kemur slitnari nú en áður ? " Við höfum ekki merkt það ennþá en okkur grunar að það muni gerast .
Það er t.d. greinilegt að fólk er að nýta fatnað betur innan fjölskyldunnar en áður .
" Og svo eru þeir sem prjóna sér eigin flíkur og ef marka má sölutölur hjá Ístex í Mosfellsbæ tina nú prjónarnir sem aldrei fyrr .
Miðað við sama tíma í fyrra er aukningin í lopasölu 150% , segir Guðjón Kristinsson framkvæmdastjóri .
" Salan á prjónabókunum okkar er líka með ólíkindum , við erum stanslaust að láta prenta fleiri eintök .
Prentsmiðjan er mjög ánægð með okkur .
" Færri bankamannaskyrtur í hreinsun Fatnað þarf einnig að hreinsa og einn af þeim sem hefur merkt greinilegan samdrátt í sinni þjónustu er Kristinn Guðjónsson hjá efnalauginni Björg .
" Það gerðist strax eftir hrun enda var stór hópur af okkar viðskiptavinum úr bönkunum .
Þar hefur mikið dregist saman .
" Þannig hefur þeim jakkafötum og skyrtum fækkað snarlega sem Kristinn og hans starfsfólk fá til að þvo og strauja .
" Hins vegar finnst mér þetta aðeins hafa jafnað sig á síðustu tveimur vikum , " heldur hann áfram .
" Það hefur líka komið fyrir að menn sem ég hef ekki séð í nokkrar vikur komi aftur og segi að núna nenni þeir þessu ekki lengur , eftir að hafa verið að reyna að strauja sjálfir heima .
" Ástandið er þó ekki alslæmt hjá efnalauginni .
" Það er jákvætt að árshátíðirnar eru að færast til Íslands í stað þess að þær séu haldnar erlendis , " segir Kristinn .
" Það þýðir að fólk hreinsar fötin sín hérna heima bæði fyrir og eftir árshátíðina .
Svo leigjum við líka út dúka og servíettur til veislusala og veitingahúsa .
Það kemur að einhverju leyti á móti hinu .
" Það þarf þó ekki árshátíð til að fólk vilji líta vel út .
Eitt af því sem fjölmargir stunda reglulega er að láta lita á sér hárið , sem kostar skildinginn .
Margir hafa hins vegar leitað leiða til að draga úr þeim kostnaði , ef marka má Stefán Birgisson , deildarstjóra hjá Halldóri Jónssyni ehf. sem flytur inn Wella hárlitunarvörur en þær eru m.a. eru seldar í Bónus og Krónunni .
" Frá og með október varð sprenging í sölu á hárlit hjá okkur , " segir hann og bætir því við að hið sama gildi um Refectocil augnháralit .
" Í þessum vörum er gríðarleg magnaukning , öfugt við margar aðrar vörur hjá okkur þar sem salan hefur dregist saman .
" Alls jókst sala á hárlitnum um 66% í nóvember miðað við sama tíma 2007 og þó aðeins hafi dregið úr aukningunni er hún þó enn mikil .
Einhverjir gætu ætlað að hið sama gilti um annarskonar útlitshirðu , sem hægt er að ástunda heimavið í stað þess að fara á stofu .
Skyldi t.d. ekki vera aukning í sölu á háreyðingarkremum ýmiskonar ? Ekki ef marka má upplýsingar frá Eggerti Kristjánssyni heildsölu , sem m.a. flytur inn Veet háreyðingarvörur .
Þar á bæ segja menn aukningu í sölunni en ekki umfram aukningu undanfarinna ára , sem hafi verið jöfn og stöðug .
Víngerðarnámskeið vinsæl Líkt og fólk gerir vel við sig í útliti vill það af og til gera vel við sig í mat og drykk .
Og það getur komið við budduna .
" Ég baka nú frekar formköku með kaffinu heldur en kaupa hana rándýra út úr búð , " sagði kona ein við blaðamann og svo virðist vera um fleiri .
" Við sjáum í sölutölum hjá okkur að vörur eins og lyftiduft hreyfast miklu meira í dag en fyrir nokkrum mánuðum , " segir Sigmar Rafnsson , sölustjóri Kötlu .
" Lyftiduftið er meðal þeirra vara sem við vorum að spá í að hætta með af því að það var orðin svo lítil hreyfing á því .
" Hann segir einnig aukningu í öðrum bökunarvörum , s.s. kökudropum .
" Ég myndi skjóta á um 30% aukningu á þessum helstu vörum á fyrstu tveimur mánuðunum í ár miðað við sama tíma í fyrra .
" Og svo eru það drykkirnir .
Hvort rekja megi samdrátt í sölu á áfengi í febrúar í ár miðað við sama tíma í fyrra til þeirrar staðreyndar að fleiri séu nú farnir að brugga eigin mjöð skal ósagt látið .
Í öllu falli er talsverð aukning í sölu hjá Ámunni , að sögn Magnúsar Axelssonar rekstarstjóra , en verslunin selur efni og áhöld til víngerðar heimavið .
Þá er mikill áhugi á víngerðarnámskeiðum , sem verslunin stendur fyrir um þessar mundir .
Gömlu hlutirnir fá lengri lífdaga Eitt af því sem greinilega hefur breyst er að fólk nýtir lengur hlutina en áður og lætur frekar gera við þá í stað þess að kaupa nýja .
Morgunblaðið greindi t.a.m. frá því á dögunum að hjá radíóverkstæðinu Són hafi menn vart undan við að taka á móti sjónvörpum sem þarf að laga og æ fleiri leita nú á náðir Töskuviðgerðarinnar með gamlar ferðatöskur og dömuveski .
Svipaða sögu hefur Halldór Svansson , hjá Skóvinnustofu Halldórs í Grímsbæ að segja .
" Jú það eykst alltaf hjá okkur í kreppu og ég held að við skósmiðirnir finnum allir fyrir því .
Í góðærinu henti fólk gjarnan skónum og keypti nýja en nú lætur það frekar gera við þá til að spara .
" Bílakostnaður sparaður Þetta gildir líka um stærri hluti , ekki síst bílana sem virðast alltaf hafa lag á að velja sér óheppilegasta tímann til að bila .
Í góðærinu heyrðust af og til tíðindi af nokkurra ára gömlum bílum sem höfðu verið fluttir á haugana en ef marka má Bjarka Rúnar Guttormsson hjá Vöku er nú minna um en áður að bílar komi inn til förgunar .
Þeir sem koma eru ekki eins heillegir og dæmi voru um áður .
Og þegar lappa þarf upp á gamla skrjóðinn nýta séðir þúsundþjalasmiðir sér ódýrari staði til að verða sér úti um varahluti .
" Það er mjög mikið að gera hjá okkur í bílapartasölunni og mikið spurt , " segir Bjarki , " sérstaklega í dekkjunum , enda hækkuðu þau strax í verði .
" Og þeim virðist fjölga sem ekki treysta sér til að halda úti bíl með tilheyrandi viðhalds- og tryggingakostnaði .
Samkvæmt upplýsingum frá Umferðarstofu voru 12.424 bílnúmer lögð inn til geymslu á tímabilinu frá 1. október 2008 til 4. mars í ár .
Á sama tímabili fyrir ári voru númerainnlagnirnar 6.471 talsins .
Aukningin er fast að 100 prósentum .
Strimill , dósir , hundar Það kemur kannski ekki á óvart að verðvitund landans hefur breyst til muna á síðustu mánuðum sem endurspeglast m.a. í því að fleiri passa upp á strimilinn þegar verslað er .
" Við sjáum á neyslumynstrinu hjá fólki að það er orðið mun meðvitaðra um verðlag en áður , " segir Þórður Bachmann , framkvæmdastjóri hjá Kaupás sem rekur m.a. Nóatún , Krónuna og 11 – 11 búðirnar .
" Fólk hefur meiri skoðun á því hvaða vöru það grípur úr hillunum og fylgist betur með strimlunum .
Við fáum líka fleiri ábendingar frá fólki en áður .
" Stefán Örn Einarsson , umsjónarmaður endurvinnslustöðva Sorpu , segir enga sprengingu hafa orðið í skilum á skilagjaldsskyldum umbúðum , enda hafi þau alltaf verið með því besta sem þekkist .
" Hins vegar kemur fólk oftar en áður en með minna í einu , " segir hann .
" Við vorum að hækka skilagjaldið úr 10 krónum í 12 sem þýðir að það er orðið enn eftirsóknarverðara að koma með þetta .
" Valgerður Júlíusdóttir , framkvæmdastjóri Hundaræktafélags Íslands , segir erfiðara að selja hvolpa nú en áður .
" Það tekur lengri tíma enda hefur fólk ekki eins mikla peninga á milli handanna og áður þrátt fyrir að verð á hvolpum hafi sennilega lækkað .
Ræktendur halda því aðeins að sér höndum enda eru þeir lengur með hvolpana hjá sér en áður .
" Hún segir áhugann á hundum hins vegar hafa aukist ef eitthvað er .
" Það var t.d. metþátttaka á sýningunni hjá okkur um síðustu helgi og meiri virkni í starfseminni fyrir sýninguna .
Það er eins og áherslurnar hafi breyst , fólk vill gjarnan vera meira með fjölskyldunni sinni og hundinum þar með .
" 