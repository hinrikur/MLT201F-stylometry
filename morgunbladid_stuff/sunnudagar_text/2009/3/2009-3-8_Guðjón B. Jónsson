Guðjón Benedikt Jónsson fæddist á Hesteyri í Sléttuhreppi í Norður-Ísafjarðarsýslu 29. ágúst 1927 .
Hann lést á Landspítalanum í Fossvogi 17. febrúar síðastliðinn .
Foreldrar hans voru Jón S. Guðjónsson , loftskeytamaður og símritari , d. 1984 og Helga Sigurðardóttir , húsmóðir , d. 1984 .
Guðjón kvæntist 17. júní 1951 Körlu Jónsdóttur sjúkraliða .
Hún er dóttir Jóns Arngrímssonar fiskmatsmanns á Dalvík , d. 1967 og Sigurbjargar Ágústsdóttur húsmóður , d. 1970 .
Börn þeirra Guðjóns og Körlu eru : 1 ) Sigurbjörg , f. 1952 , gift Kolbeini Magnússyni , þau eiga tvö börn og þrjú barnabörn .
2 ) Helga , f. 1956 , sambýlismaður Steinar Jónsson .
Helga á tvö börn .
3 ) Jón Hrafn , f. 1959 , sambýliskona Margrét Torfadóttir .
Jón Hrafn á þrjú börn og tvö barnabörn .
4 ) Guðrún , f. 1964 , gift Kurt A. Rasmussen , þau eiga tvö börn .
Guðjón útskrifaðist sem gagnfræðingur frá Gagnfræðaskóla Ísafjarðar 1944 .
Hann lauk atvinnumanns- og blindflugsprófi frá Spartan School of Aeronautics 1947 og flugumsjónarmannsprófi frá Eastern Air Navigation Service 1951 .
Guðjón var flugkennari við Flugskólann Pegasus í Reykjavík 1948-1949 , var flugmaður hjá Björgunarsveitinni á Keflavíkurflugvelli 1949-1951 og flugumsjónarmaður hjá Flugmálastjórn á Keflavíkurflugvelli 1951-1955 .
Hann var flugstjóri hjá Landhelgisgæslunni frá 1955 og þar til hann lét af störfum árið 1987 .
Útför Guðjóns fór fram í kyrrþey .
Elsku afi , núna , þegar þú ert farinn frá okkur , langar mig að rifja upp nokkur atriði sem ég man eftir .
Þegar ég var yngri komuð þið amma oft að ná í mig í leikskólann .
Á leiðinni heim spurði ég næstum alltaf : " Afi , getum við farið yfir litlu brúna ? " Þú sagðir alltaf já .
Þú varst ævinlega góður og þolinmóður , og nenntir alltaf að spila við mig ef ég spurði hvort þú nenntir því .
Það var gaman að vera hjá þér og þú vildir allt fyrir mig gera .
Annað atriði sem mig langar til þess að nefna er nokkuð sem ég man sérstaklega vel eftir .
Meðan ég bjó úti í Danmörku sendir þú alltaf spólur með þáttum úr Stundinni okkar .
Þú gleymdir aldrei að taka neinn þátt upp .
Svo komu alltaf Cheerios-pakkar frá ykkur ömmu reglulega .
Það þótti mér svakalega vænt um .
Ég gleymi aldrei þeim góðu stundum sem við áttum saman .
Þín , Silja .
Elsku afi .
Ég man eftir því þegar ég kom til þín og spurði : " Afi , má ég greiða þér eða afi viltu spila ? " Þú sagðir alltaf annaðhvort já eða , á eftir .
Þess vegna varstu besti afi sem ég get hugsað mér .
Við áttum margar góðar minningar og ég vona að þú munir eftir þeim .
Þín , Tanja .
