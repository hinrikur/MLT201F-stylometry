Mikið hefur verið talað um að endurnýja þurfi í stjórn VR og trúnaðarráði og einnig að lýðræði sé í heiðri haft .
Það er alveg ágætt út af fyrir sig og það á sér stað endurnýjun á hverju ári í trúnaðarráðinu og í fyrra var skipt um í stjórninni líka .
Svo ekki er hægt að tala um skort á lýðræði .
Formaðurinn gaf eftir ár af sinni stjórnarsetu til að koma á friði í félaginu og leggja í hendur félagsmanna að kjósa um nýjan formann .
Hvað mig varðar þá vil ég sjá Gunnar áfram sem formann , hann hefur sýnt að hann er hæfur maður og hrífur fólk með sér og er vel liðinn hvar sem hann kemur .
Á skrifstofunni starfar einvalalið og er ávallt reiðubúið til þjónustu .
Núna fara fram kosningar í stjórnina á hverju ári og geta allir sem eru fullgildir félagsmenn boðið sig fram .
Nú ber svo við að fram hafa komið einstaklingar sem ætla að gleypa allan heiminn og félagið okkar líka .
Þetta er allt saman ágætis fólk eins og ég hef kynnst því , en það sem það skortir er að hafa unnið fyrir félagið í gegnum trúnaðarráðið og kynnst innra starfi félagsins og hlotið þannig þá eldskírn sem öllum er hollt að ganga í gegnum sem ætla að starfa að félagsmálum – kynna sér grunninn .
Þau boða til kosninga með látum og smala saman fólki til að skrifa undir og samþykkja framboð sitt og á þetta bæði við um L-listann og þá einstaklinga sem í framboði eru til stjórnar og styðja L-listann .
Það var mjög merkilegt að sjá fylgi þeirra á kosningafundi sem var haldinn á Nordica Hilton hinn 25. febrúar , það var búið að auglýsa fundinn í blöðum og á vef VR og hvar var þá fólkið sem hafði skrifað undir listann þeirra og ætlar að starfa í anda L-listans ? Ég varð ekki var við þetta fólk svo að ég spyr , ef það mætir ekki á kosningafundi er þá hægt að búast við að það taki að sér trúnaðarstörf fyrir félagið og mæti þar til að láta gott af sér leiða ? Nei , ég get ekki verið viss um það og er það til efs .
Maður spyr sig hvaða upphlaup þetta sé um kosningar og lýðræði og svo mætir enginn nema þeir sem gaspra hvað hæst .
Ég held að þeir sem kynna sér málið sjái að hér er bara um smölun að ræða af fólki sem ætlar sér ekki að vera með í að móta stefnu og strauma félagsins og hvað þá að taka til hendinni á ögurstundu eins og blasir við núna í þjóðfélaginu .
Okkur veitir ekki af að standa saman á þessum síðustu og verstu tímum og standa vörð um réttindi okkar og skyldur .
Kjósum A-listann .
ÓSKAR KRISTJÁNSSON er í einstaklingsframboði til stjórnar í VR .
Höfundur er í einstaklingsframboði til stjórnar í VR .
