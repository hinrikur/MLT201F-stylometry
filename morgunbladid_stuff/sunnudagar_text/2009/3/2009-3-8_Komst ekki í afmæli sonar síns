ÞAÐ er víst ekki hægt að kvarta undan því að vera barn Beckham-hjónanna ef marka má afmælisveislu sem Victoria Beckham hélt syni sínum , Brooklyn , á miðvikudaginn .
Afmælishófið fór fram í skautahöll í Los Angeles og að sögn sjónarvotta flaut allt í pitsum og gosi sem gestirnir gæddu sér á , milli þess sem þeir léku sér á ísnum .
Bræður Brooklyns , þeir Romeo og Cruz , voru að sjálfsögðu viðstaddir tíu ára afmælisveislu bróður síns sem og tveggja ára sonur söngkonunnar Gwens Stefani , Kingston .
Pabbi Brooklyns , knattspyrnuhetjan David Beckham , var hins vegar fjarri góðu gamni því hann er nú staddur í Qatar þar sem hann býr sig , ásamt AC Milan , undir að spila sýningarleik gegn félagsliðinu Al Sadd þar í borg .
Afmælisveislan var í raun lokahnykkurinn á nokkurra daga skemmtiviku sem Victoria hélt börnum sínum því fyrr í vikunni fór hún með drengina til að skoða Universal kvikmyndaverið þar sem þeir léku sér í leiktækjunum í dágóða stund .
Victoria beið hins vegar álengdar á meðan þeir léku sér , klædd í svartan kjól og í tólf sentímetra háum hælaskóm .
Sjónarvottur greindi frá því að fætur kryddpíunnar fyrrverandi hefðu verið snúnir og skældir í skónum , tærnar kramdar og ökklarnir framstæðir .
Hvað sem það nú þýðir .
