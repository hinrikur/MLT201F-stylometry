Strandrof NÚ HÖFUM við lesendur Morgunblaðsins fengið fréttir af miklu landrofi á Kjalarnesi .
Örlygur Hálfdánarson benti fyrir nokkrum árum á mikið rof sem hefir orðið í Viðey .
Sá er þetta ritar taldi um tíma að þetta rof í eyjunni væri vegna hafnargerðar og dýpkunar í Sundahöfn .
Svo fór að fréttast af svipuðum fyrirbærum uppi á Kjalarnesi og í Kjós .
Fórum við Örlygur þangað að skoða og sáum ýmislegt skrýtið .
Vegur að eyðijörðinni Prestshúsum var horfinn , það eina sem benti til þess að þarna hefði verið vegur var hliðstólpi sem stóð á sjávarbakka og hliðgrindin hékk yfir fjörunni sem er nokkrum metrum neðar .
Eiginlega ætti að friða þetta fyrirbæri því það er með því merkilegra sem sést hefir síðan Salvador sálugi Dali kvaddi þennan heim .
Gallinn er bara sá að enginn veit hver höfundurinn er .
Skipstjórar sanddæluskipa liggja undir grun en þeir hafa aðeins leyfi til þess að sjúga upp sand langt frá landi .
Bændur þar upp frá hafa orðið varir skipaferða á myrkum nóttum og hafa jafnvel hlustað á spjall skipverja .
Þess ber þó að geta að hljóð geta borist langa leið eftir yfirborði sjávar ef loftið er kaldara en sjórinn .
Eitt af því sem rannsakað var þegar Surtsey varð til var þróun strandarinnar .
Eftir einn vetur hafði aldan brotið niður hraunið næst sjónum og þeir steinar sem voru það stórir að sjórinn skolaði þeim ekki burt höfðu myndað brimstall í fjörunni og út í sjó .
Þegar alda gengur á land styttist hún og hækkar með minnkandi dýpi , þegar dýpið er komið niður í u.þ.b. tvöfalda ölduhæðina er aldan ekki lengur stöðug , veltur fram , brotnar og ölduorkan umbreytist í straum sem vellur um fjöruna .
Eftir að brimstallur hefir myndast er ströndin nokkuð stöðug eftir það .
Ef grjót er í fjörunni er stallurinn stuttur og brattur .
Sandfjörur eru með litlum halla og þar nær stallurinn langt út .
Sjór og strönd eru oftast í jafnvægi sem getur þó raskast í aftakaveðrum eins og varð árið 1799 þegar Básendakaupstaður lagðist af og tenging Örfiriseyjar við land rofnaði .
Fjörurnar í Hvalfirði eru það langt frá hafinu að efnið er frekar fíngert og brimstallurinn hallalítill , ef efni er tekið úr stallinum getur það runnið til , aldan fer að brotna á ströndinni sem brotnar niður og fer að mynda nýjan stall .
Vinnsla byggingarefna af sjávarbotni er örugglega hagkvæm aðferð , ekki þarf að leggja vegi fyrir þunga umferð , dekkjaslit er ekkert , eldsneytiskostnaður er lægri en með vörubílum og skip endast lengur en bílar .
Verðmyndun byggingarefnanna ræðst af flutningskostnaði á landi og er þá ekki ósanngjörn krafa að námufyrirtækin fergi botninn undan ströndunum svo botninn renni ekki út .
Gestur Gunnarsson tæknifræðingur .
