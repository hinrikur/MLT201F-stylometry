NÚ STANDA yfir kosningar í VR þar sem kosið er milli þriggja frambjóðenda til formanns , sjö frambjóðenda um þrjú sæti í stjórn og milli tveggja lista .
Í listaframboði eru tveir listar , annars vegar A-listi trúnaðarráðs og trúnaðarmanna , sem fylgir Gunnari Páli núverandi formanni , og hins vegar L-listi lýðræðis , sem fylgir Lúðvík Lúðvíkssyni , sem jafnframt er í framboði til formanns .
Hver listi samanstendur af 82 fulltrúum sem mynda trúnaðarráð og fjórum fulltrúum til stjórnar í VR .
A-listinn er skipaður VR-félögum sem flestir eiga sæti í starfandi trúnaðarráði VR en L-listinn er allt nýtt fólk sem ekki hefur áður komið að innra starfi VR .
Í íþróttum þykir það ekkert tiltökumál að skipta inn á völlinn ferskum mönnum fyrir þreytta .
Hitt er fátíðara að öllu liðinu sé skipt út af í hálfleik og nýju liði , sem skipað er óvönum leikmönnum , sé teflt fram í staðinn og það á ögurstundu .
Það væri kannski hægt að hugsa sér algjöra umpólun í félaginu meðan allt leikur í lyndi .
En að ætla sér það , nú á þessum tímapunkti mikils atvinnuleysis og óöryggis á vinnumarkaði , verður að teljast mjög óábyrgt svo ekki sé fastar að orði kveðið .
Grasrót félagsins samanstendur af virkum félagsmönnum , trúnaðarmönnum og trúnaðarráði VR , sem nú er í kjöri undir merkjum A-lista .
Félagsmönnum sem margir hverjir hafa starfað ötullega fyrir félagið sem trúnaðarmenn úti á sínum vinnustöðum .
Þeir eiga allir það sameiginlegt að hafa öðlast mikla reynslu og þekkingu á félaginu og vilja vinna því heilt með þátttöku sinni , mæta á fundi og taka þátt í ýmsum nefndarstörfum á vegum félagsins .
Allt í sjálfboðavinnu enda er starf trúnaðarmanna og seta þeirra í trúnaðarráði ekki launað .
Í hópi fulltrúa A-lista er hugað að aldursdreifingu og kynjahlutfalli , sé tekið mið af hlutfalli kynja í félaginu , þar sem konur eru fleiri og því fleiri konur í trúnaðarráði A-listans .
VR er ekki lengur Verzlunarmannafélag Reykjavíkur og nær nú til Austurlands , Vestmannaeyja , Akraness , Hafnarfjarðar og Húnavatnssýslu og því á landsbyggðin sína fulltrúa í trúnaðarráði A-lista .
Þess hefur ávallt verið gætt við skipan fulltrúa í trúnaðarráð VR að sem flestar greinar atvinnulífsins eigi sinn fulltrúa , þannig er leitast við að tryggja jafnrétti starfsstétta innan VR .
L-listi er einnig skipaður 82 fulltrúum , en skiptingin þar er vægast sagt einkennileg .
Þar er óréttlæti í kynjaskiptingu , en einungis 16 konur eiga sæti af 82 fulltrúum .
Þar er ekki reynslunni og þekkingunni á VR fyrir að fara , en fulltrúar L-listans eiga það sameiginlegt að hafa litla eða enga reynslu af innra starfi VR .
Landsbyggðin á þar engan fulltrúa og skipting fulltrúa niður á starfsstéttir er vægast sagt mjög ójöfn .
Þess má geta að Eimskipafélagið á heila sjö fulltrúa og Húsasmiðjan fimm fulltrúa .
Reiðhjólaverslunin Örninn á þrjá fulltrúa meðan t.d. tryggingabransinn allur eins og hann leggur sig á einungis einn fulltrúa .
Ég hvet ykkur , VR-félagar , til að kynna ykkur framboðin vel áður en þið takið afstöðu og kjósið .
Eins og við vitum er eitt að kenna sig við lýðræði og annað að sýna lýðræði í verki ! Kjósum A-listann , lista trúnaðarmanna og trúnaðarráðs VR .
BIRGIR MÁR GUÐMUNDSSON , starfandi trúnaðarmaður VR .
Frá Birgi Má Guðmundssyni 