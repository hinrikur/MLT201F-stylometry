Faðir minn , Stefán Jónsson , fæddist í Kalastaðakoti á Hvalfjarðarströnd 15. mars 1909 .
Tíu ára gamall fluttist hann með fjölskyldu sinni til Reykjavíkur , þar sem hann ólst upp .
Ungur sinnti hann félagsstörfum í fríkirkjunni og stúkunni og tók þar stórstúkustig .
Stjórnmálaáhugi hans kom snemma fram og 1930 var hann í hópi þeirra , sem stofnuðu Samband ungra sjálfstæðismanna á Þingvöllum .
Móður minni , Ragnheiði Huldu Þórðardóttur , kvæntist hann 29. mars 1931 .
Hófu þau búskap í Hafnarfirði , þar sem þau bjuggu ævilangt .
Faðir minn lauk prófi frá Verslunarskóla Íslands og eftir að hafa unnið í verslun var hann árið 1931 ráðinn til að veita forstöðu útibúi Vélsmiðjunnar Héðins í Hafnarfirði .
Hann , ásamt fjórum samstarfsmönnum sínum , stofnuðu Vélsmiðju Hafnarfjarðar árið 1936 og keypti það félag útibú Héðins í Hafnarfirði .
Auk vélsmiðjunnar , sem hann veitti forstöðu , studdi hann stofnun og rekstur annarra fyrirtækja svo sem Bílaverkstæðis Hafnarfjarðar , Bátafélags Hafnarfjarðar , Lýsis og mjöls og Hraunsteypunnar .
Ungur leitaði hann fanga með því að reka hænsnabú og vefnaðarvöruverslun í frístundum sínum .
Eftir komuna til Hafnarfjarðar hóf hann að syngja með Karlakórnum Þröstum og hélt því áfram fram á efri ár .
Í rúman áratug gegndi hann formennsku í norræna karlakórasambandinu .
Hann var meðal stofnenda Rótaryklúbbs Hafnarfjarðar og var félagi þar langt fram eftir aldri .
Hann tengdist Sjálfstæðisflokknum í Hafnarfirði fljótlega eftir komuna í bæinn og starfaði þar ötullega .
Hann varð fljótlega formaður Stefnis og árið 1938 var hann fyrst kjörinn í Bæjarstjórn Hafnarfjarðar og þar sat hann óslitið í rúm 44 ár .
Í 12 ár var hann forseti bæjarstjórnarinnar .
Hann átti lengi sæti í stjórn Sparisjóðs Hafnarfjarðar og skipaði þar oft sæti formanns .
Í nokkur ár átti hann sæti í stjórn ÍSAL .
Starfið í smiðjunni var honum alla tíð mjög kært .
Þar skiptist á basl og góðæri eins og íslensk fyrirtæki hafa jafnan mátt reyna .
Hann naut samskipta við starfsmenn smiðjunnar , sem voru 30-60 talsins eftir árferði .
Í kaffistofunni var karpað um þjóðfélagsmál og þar var líka spilað með viðeigandi tilþrifum .
Smiðjan var uppeldisstofnun margra ungra manna , sem leituðu iðnmenntunar á leið til frekara náms eða starfa .
Eftir að starfi í smiðjunni lauk , fékk hann sér skrifstofu , þar sem hann sinnti frágangi sinna mála og ýmsu , sem fyrir bar .
Hann stundaði þannig fulla vinnu allt til æviloka .
Foreldrar mínir eignuðust 6 börn og veittu þeim gott atlæti á heimili , sem móðir okkar annaðist með góðri forsjá föðurins .
Var börnunum veittur stuðningur til náms og athafna eins og óskir þeirra stóðu til en vinnusemi taldi hann til æðstu dyggða .
Faðir minn andaðist 23. september 2001 og móðir mín andaðist 11. mars 2007 .
Blessuð sé minning þeirra .
Jón Gunnar Stefánsson .
