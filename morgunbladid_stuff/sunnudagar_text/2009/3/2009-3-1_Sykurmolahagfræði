FYRIR tíma verðtryggingar rýrnaði sparifé mjög hratt .
Verðtrygging lána var sú leið sem valin var til að leysa þetta vandamál .
Það eru flestir því sammála að ef einhver fær eina krús af sykurmolum lánaða sé sanngjarnt að hann borgi jafnmikið af sykurmolum til baka , þ.e. eina krús .
Þegar við förum úr heimi vöruskipta yfir í heim peninganna hentar verðtrygging illa .
Í fyrsta lagi ; það þarf ekki lengi að rýna í reiknireglur verðtryggingarinnar til að sjá að réttlætið er vandreiknað .
A. Hér er um neysluvísitölu að ræða sem breytt er á nokkurra ára fresti .
Neysla fjölskyldu áratugum seinna er orðin grundvöllur afborgana af lánum sem tekin eru í dag .
Sykurmoli fortíðar er orðinn að vínberi framtíðar .
B. Við áföll og efnahagsþrengingar eins og núna hafa orðið breytist neyslan mjög mikið á skömmum tíma en leiðréttingin kemur einhverjum árum seinna .
C. Mælikvarðinn hefur áhrif á það sem mælt er .
T.d. leiðir hækkun vísitölunnar til hækkunar lána sem síðan leiðir aftur til hækkunar .
Sú tilaga hefur verið orðuð , að miða vísitöluna við fasteignaverð .
Einn ágætur þingmaður sagði að það væri ekki hægt af því að nú væri selt svo lítið af íbúðum að lítið væri að marka uppgefið fasteignaverðið .
Fasteignaverð er engu að síður hluti af vísitölumælingunni .
Óhæf en samt notuð .
D. Ef sykurmolar snarhækka í verði en verð á fötum lækkar , getur sá sem lánaði ekki keypt jafn marga sykurmola fyrir upphæðina og hann gat áður , þrátt fyrir vísitölutrygginguna .
E. Þær forsendur sem þurfa að liggja til grundvallar ákvörðun um vísitöluútreikningana liggja ekki fyrir að mati hagfræðings sem skrifaði í Morgunblaðið .
F. Ef sykurmolarnir hækka erlendis og ef gengið fellur er það alltaf á ábyrgð lántakandans .
Verst er þó , að ef skattar hækka vegna fyrri afglapa stjórnvalda , eins og þeir hafa þegar gert , þarf lántakandinn ekki eingöngu að taka á sig þennan skatt heldur bæta þeim sem hafa lánað honum tapið .
Í öðru lagi ; það er verðbólga í flestum löndum þó hún hafi yfirleitt verið miklu hærri hér en annars staðar .
Til dæmis man ég að ég borgaði tvö pund fyrir gistingu í London fyrir 40 árum .
Svipuð gisting kostaði sjálfsagt 100 pund í dag .
Í þriðja lagi ; ég ætla ekki að réttlæta þá neikvæðu vexti sem hér voru , en engu að síður er algengt að vextir séu neikvæðir .
Hvatinn að sparnaði er ekkert endilega að fólk ætli að græða á því að geyma peninga .
Þegar einhver geymir hluti frá einum tíma til annars kostar það gjarnan eitthvað .
Kjöt og fiskur sem geymt hefur verið árum saman er ekki sambærileg vara og lögð var í frystigeymsluna í upphafi .
Þeir sem eiga peninga á átakasvæðum kaupa oft gull þó þeir viti að þeir geti ekki selt það á sama verði eftir að átökum lýkur .
Á sama hátt eru til vörubílafarmar af dollurum í hirslum hér og þar um heiminn þó ljóst sé að verðbólga í Bandaríkjunum éti af verðmætum dollarastaflans á hverju ári .
Jákvæðir vextir eru ekkert náttúrulögmál .
Í fjórða lagi ; uppskera þjóðfélagsins og þar af leiðandi einstaklinga er oft mjög mismunandi frá einu ári til annars .
Við þær aðstæður sem hér hafa skapast , þ.e. hrun á tekjum og gríðalega skuldsetningu , þá er kakan sem er til skiptanna ( sykurmolarnir sem eru til ráðstöfunar ) miklu minni .
Engu að síður er ætlast til að menn láti jafnmarga sykurmola í afborganir og vexti .
Hér er verið að blóðmjólka kúna .
Í fimmta lagi ; samkvæmt reiknivélum Íbúðalánasjóðs þarf lántakandi sem tekur 80% lán með 5% vöxtum til 40 ára að borga allt lánið og heilt íbúðarverð að auki í vexti .
Eru menn með réttu ráði ? 1 til 1,5% vextir ofan á verðtryggingu væru nær lagi .
Að lokum Þegar verðtryggingin var tekin upp voru tvær aðrar leiðir tiltækar til að tryggja rétt þeirra sem vildu geyma peninga .
Önnur var að hætta að halda vöxtum föstum og leyfa þeim að vera jákvæðum .
Hin leiðin var að stoppa verðbólguna .
Það var hreinn aumingjaskapur að berja ekki verðbólguna niður .
Verkalýðshreyfingin og atvinnurekendur höfðu frumkvæði að því að gera þjóðarsátt nokkrum árum seinna en nú eru stjórnmálamenn búnir að klúðra þeim árangri sem sú sátt náði fram .
Lífeyrissjóðirnir geta valið sér víglínu .
Að gefa ekkert eftir .
Láta alla þá sem ekki borga fara í gjaldþrot og heimta af ríkinu fullar greiðslur með verðtryggingu ef Íbúðalánasjóður fer í þrot .
Það yrði skelfileg lausn .
Miklu betra er að láta verðbólguna rýra krónuna og taka verðtrygginguna úr sambandi .
Verkalýðsforystan og atvinnurekendur ættu að krefjast þess að hafa hönd í bagga með efnahagsstjórninni til að koma á því jafnvægi sem þarf til að verðmæti peninga haldist þokkalega stöðugt .
Við búum í heimi þar sem allt er breytingum undirorpið , sérstaklega verðlag .
Það er rökvilla og alrangt að fastsetja verðgildi lána með vísitölu .
Aðeins góð hagstjórn , ekki vísitöluútreikningar eða einhver annar gjaldeyrir , getur tryggt hag þjóðarinnar .
Á það við um lántakendur , lánveitendur og ungt sem gamalt fólk .
Ungt fólk sem farið er úr landi eða er í skuldafeni hér heima mun ekki standa undir velferð aldraðra .
Gunnar Einarsson bóndi .
