SAMTÖK atvinnulífsins lýsa þungum áhyggjum af stöðu atvinnu- og efnahagsmála í bréfi til formanna stjórnmálaflokkanna .
Þar segir að allt of hægt hafi gengið að taka lykilákvarðanir um endurreisn atvinnulífsins og seinagangurinn valdi íslenskum fyrirtækjum enn meiri erfiðleikum en fyrirsjáanlegt var .
Rúmir fimm mánuðir séu liðnir frá hruni bankanna og tímabært að ráðast í brýnar aðgerðir , t.d. lækkun stýrivaxta í a.m.k. 10% .
Samtök atvinnulífsins hafa óskað eftir viðræðum við forystumenn flokkanna um þá alvarlegu stöðu sem ríkir í atvinnulífinu þegar kosningar eru framundan og stjórnmálaleg óvissa bætist við aðra erfiðleika sem við er að etja .
Vilhjálmur Egilsson , framkvæmdastjóri SA , skrifar undir bréfið fyrir hönd samtakanna , en þar er m.a. vikið að brýnustu aðgerðunum sem ráðast verður í að mati SA : Lækkun vaxta , afnám gjaldeyrishafta , endurreisn bankakerfisins og víðtækar aðgerðir gegn atvinnuleysi .
