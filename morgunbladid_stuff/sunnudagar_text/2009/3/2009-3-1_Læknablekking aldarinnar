Breski læknirinn Andrew Wakefield skaut foreldrum um allan heim skelk í bringu fyrir ellefu árum þegar hann hélt því fram að samband væri milli bólusetningar fyrir mislingum , hettusótt og rauðum hundum og einhverfu hjá börnum .
Blaðamaðurinn Brian Deer sýndi fram á það sex árum síðar að annarlegar hvatir bjuggu að baki rannsókn læknisins og nú hefur hann upplýst að niðurstöðurnar voru falsaðar .
Í læknaheimum hefur málið verið kallað blekking aldarinnar .
Eftir Orra Pál Ormarsson orri@mbl.is Uppi varð fótur og fit fyrir réttum ellefu árum þegar hið virta breska læknatímarit The Lancet birti grein þar sem því var haldið fram að samband væri milli bólusetningar fyrir mislingum , hettusótt og rauðum hundum og einhverfu hjá börnum .
Í ofanálag átti bólusetningin að valda þarmabólgu .
Greinin var byggð á rannsóknum þrettán lækna á Royal Free-sjúkrahúsinu í Lundúnum undir forystu Andrews Wakefields .
Greininni var fylgt úr hlaði með blaðamannafundi og ótti foreldra fór eins og eldur í sinu um heimsbyggðina í kjölfarið .
Verulega dró úr bólusetningum og fyrir vikið jókst tíðni þessara hvimleiðu smitsjúkdóma hjá börnum , einkum mislinga .
Wakefield lagði til að hætt yrði að bólusetja gegn þessum þremur sjúkdómum í einu eins og gert hefur verið í Bretlandi frá árinu 1988 enda væri öruggara að bólusetja aðeins gegn mislingum í stakri sprautu .
The Daily Mail og fleiri dagblöð gengu í lið með honum og forsætisráðherrahjónin , Tony og Cherie Blair , neituðu að upplýsa hvort nítján mánaða sonur þeirra , Leo , hefði verið bólusettur með gamla laginu .
Maðkur í mysunni Snemma vaknaði grunur um að maðkur væri í mysunni og ýmsir læknar drógu niðurstöður Wakefields í efa strax frá fyrsta degi .
Þrígilda sprautan var heldur ekki afnumin enda komst Rannsóknaráð lækna að þeirri niðurstöðu að kenningar Wakefields ættu ekki við rök að styðjast .
Það var þó ekki fyrr en haustið 2003 að skriður komst á málið en þá fól The Sunday Times einum fremsta rannsóknarblaðamanni Breta , Brian Deer , að kynna sér það til hlítar .
Í febrúar árið eftir birti hann grein þar sem hann afhjúpaði Wakefield .
Niðurstöður hans væru rangar , ekkert samband væri á milli bólusetningarinnar og einhverfu .
Deer hefur haldið málinu gangandi fram á þennan dag og nýverið upplýsti hann í The Sunday Times að niðurstöður Wakefields væru ekki aðeins rangar , heldur beinlínis falsaðar .
Þá fullyrðingu byggði hann á trúnaðargögnum í málinu og samtölum við fólk sem kom að rannsókninni með einum eða öðrum hætti .
Strax árið 2004 komst Deer að því að meðan á rannsókninni stóð hafði Wakefield verið á mála hjá lögmanninum Richard Barr sem hugðist lögsækja framleiðanda bóluefnisins sem fyrir var á markaðinum fyrir hönd nokkurra fjölskyldna vegna gruns um að það hefði valdið einhverfu hjá börnum þeirra .
Hlutverk hans var að finna " sönnunargögn " sem vörpuðu rýrð á bóluefnið .
Deer sýndi fram á að Wakefield hafði fengið greiddar níu milljónir króna úr opinberum sjóði sem hefur þann tilgang að gera fólki kleift að leita réttar síns .
Fékk 70 milljónir króna Í desember 2006 fékk Deer í krafti upplýsingalaga aðgang að gögnum um aðrar greiðslur til Wakefields fyrir milligöngu Barrs .
Námu þær tæpum 70 milljónum króna .
Stuðningsmenn Wakefields hafa raunar alla tíð andmælt því að hann hafi þegið þessar greiðslur í tengslum við rannsókn sína .
Á móti er spurt : Fyrir hvaða fékk maðurinn þá greitt ? Tólf börn á aldrinum tveggja til níu ára tóku þátt í rannsókn Wakefields og leiddi hún í ljós að átta þeirra sýndu merki um einhverfu fáeinum dögum eftir bólusetninguna .
Læknaskýrslur studdu raunar aðeins eitt af þessum tilfellum .
Deer komst upphaflega að því að foreldrar fjögurra af þessum börnum áttu aðild að málsókninni á hendur framleiðanda bóluefnisins .
Síðar kom í ljós að börnin sem tengdust málsókninni voru í raun ellefu .
Deer fullyrðir að einhverjir foreldranna hafi kynnst Wakefield í gegnum lögfræðinga sína , þá sömu og hann vann fyrir , og fyrir vikið voru börnin alls ekki valin af handahófi .
Upplýst var að Wakefield gerði hvorki kollegum sínum né heilbrigðisyfirvöldum grein fyrir þessum hagsmunaárekstri meðan á rannsókninni stóð .
Ekki heldur eftir að henni var lokið .
Eftir að fyrsta grein Deers birtist kvaðst ritstjóri The Lancet , Richard Horton , harma hina " meingölluðu " rannsókn sem hann hafði stutt í sex ár og dró blaðið greinina til baka .
Það gerðu einnig tíu af tólf meðhöfundum Wakefields .
Horton varð svo mikið um þetta að hann ritaði tvær bækur til að skýra mál sitt betur .
Þess má geta að Horton starfaði áður á Royal Free undir handleiðslu sama prófessors og Wakefield , Roys Pounders .
Var sjálfur með annað bóluefni Deer hélt rannsókn sinni áfram í heimildarmynd á sjónvarpsstöðinni Channel 4 .
Þar kom m.a. fram að Wakefield hafði áform um að setja á markað nýtt bóluefni gegn mislingum eingöngu og hafði þar af leiðandi beinan hag af því að skaða orðspor þess bóluefnis sem fyrir var á markaðnum .
Gagnrýni á það bóluefni , þrígildu sprautuna , var rakið til dularfulls prófessors , Hugh Fudenberg að nafni , sem heldur því fram að hann lækni börn af einhverfu í eldhúsinu heima hjá sér .
Þá fundust niðurstöður á rannsóknastofu Wakefields sem grófu undan kenningum hans .
Eðli málsins samkvæmt hafði hann legið á þeim eins og ormur á gulli .
Wakefield vísaði ásökunum Deers alfarið á bug og stóð við niðurstöður rannsóknar sinnar .
Hann hafnaði ítrekað beiðni blaðamannsins um viðtal þar sem velferð barna yrði leidd til öndvegis .
Þess í stað lögsótti hann Deer fyrir meiðyrði .
Í janúar 2007 hvarf hann frá málsókninni og féllst á að greiða Deer skaðabætur .
En skaðinn var skeður .
Í sex ár hafði bóluefnið legið undir ámæli og það var hægara sagt en gert að vinda ofan af því .
Foreldrar hættu unnvörpum að láta bólusetja börn sín með þeim afleiðingum að mislingatilfellum fjölgaði umtalsvert í Bretlandi .
Meðal annars bar fyrsta dauðsfallið af völdum mislinga í fjórtán ár að höndum árið 2006 þegar þrettán ára gamall drengur lést .
Annað ungmenni hefur síðan látist af völdum sjúkdómsins .
Árið 1998 voru 56 mislingatilfelli í Bretlandi en í fyrra voru þau 1.348 .
Áður en niðurstöður Wakefields voru gerðar opinberar voru 92% allra barna í Bretlandi bólusett fyrir mislingum .
Næstu sex ár á eftir hrapaði fjöldi bólusetninga í Bretlandi niður í 80% .
Eftir afhjúpun Deers hefur hlutfallið farið hækkandi á ný og árið 2007 var það komið upp í 85% .
En betur má ef duga skal því öryggisþröskuldurinn til að koma í veg fyrir faraldur er 95% , að dómi Alþjóðaheilbrigðisstofnunarinnar .
Afleiðingarnar voru líka af öðru tagi , þannig nöguðu foreldrar margra einhverfra barna sig ranglega í handarbökin um árabil vegna þess að þeir trúðu niðurstöðum Wakefields .
" Það líður ekki sá dagur að ég gráti ekki vegna þess sem gerðist , " hefur The Sunday Times eftir móður tólf ára stúlku með einhverfu á háu stigi .
" Ég hefði ekki átt að láta bólusetja hana .
Fólk segir að ég eigi ekki að gera það en ég áfellist mig .
Þetta er mér að kenna .
" Það er til marks um alvöru málsins að Tony Blair , þáverandi forsætisráðherra Breta , skarst í leikinn strax eftir að fyrsta grein Deers birtist .
Kvaðst hann vonast til að fólk gerði sér grein fyrir því að ekkert samband væri milli bóluefnisins og einhverfu og hvatti til þess að ágreiningurinn yrði lagður til hliðar .
Bandaríkjamenn fengu fljótt veður af afhjúpun Deers og The Washington Post birti ítarlega grein um málið .
Þar upplýsti blaðamaðurinn , Glenn Frankel , m.a. að Wakefield hefði haft áform um að færa út kvíarnar til Texas þar sem " nýsköpunarhæfileikar " hans áttu að falla í frjóa jörð , samkvæmt heimildum blaðsins .
Sú varð síðar raunin .
Aðferðirnar gagnrýndar líka Rannsóknin hafði sömu áhrif vestan Atlantsála .
" Niðurstöðurnar hafa valdið hugaræsingi meðal almennings sem erfitt er við að eiga , þrátt fyrir að yfirgnæfandi líkur séu á því að þær eigi ekki við rök að styðjast , " sagði Gary Freed , prófessor í barnalækningum við Michigan-háskóla , í samtali við Brian Deer í The Sunday Times á dögunum .
Það voru ekki bara niðurstöðurnar sem voru gagnrýndar , heldur líka aðferðirnar .
Þannig spurði breski þingmaðurinn Evan Harris í mars 2004 hvort hægt væri að réttlæta ítrekuð próf á einhverfum börnum sem mögulega væru hættuleg .
Í hans huga var þetta ekki minna mál en að niðurstöðurnar hefðu verið falsaðar .
Andrew Wakefield var kærður til breska læknaráðsins árið 2007 , ásamt tveimur öðrum læknum , John Walker-Smith og Simon Murch , sem enn standa við niðurstöður rannsóknarinnar .
Honum er m.a. gefið að sök : * Að hafa þegið greiðslur fyrir að framkvæma rannsóknina frá lögmönnum sem voru að undirbúa lögsókn á hendur framleiðanda bóluefnisins .
* Að gefa fyrirmæli um rannsóknir án þess að hafa til þess tilskilin leyfi .
* Að hafa láðst að gefa upp hvernig börnin voru valin og að fjölskyldur sumra þeirra fengu greitt fyrir þátttöku .
* Að hafa gert hættuleg próf á börnunum , s.s. að taka ristilsýni og framkvæma mænustungur .
* Að beita aðferð sem siðanefnd sjúkrahússins lagði ekki blessun sína yfir .
Wakefield og félagar hans neita sök .
Niðurstöðu ráðsins er að vænta innan skamms .
Bótakröfu hafnað Fleiri málaferli hafa hlotist af rannsókninni en foreldrar þriggja einhverfra barna í Bandaríkjunum höfðuðu á liðnu ári mál og kröfðust bóta fyrir hönd barna sinna úr sjóði sem settur var á laggirnar til að bæta skaða af völdum bólusetninga .
Dómstóll komst í síðasta mánuði að þeirri niðurstöðu að ekki væri hægt að kenna bóluefninu um að börnin urðu einhverf .
Einkenni einhverfunnar komi einfaldlega mjög oft fram á bólusetningaraldri .
Á undanförnum árum hafa verið gerðar mörg hundruð rannsóknir á börnum víða um heim og engum hefur tekist að finna þessi tengsl við einhverfu .
Viðamesta rannsóknin var í Danmörku , þar sem ríflega hálf milljón barna var rannsökuð .
Ekki nóg með það .
Japanskir vísindamenn veittu því athygli vorið 2005 að einhverfutilfellum hafði fjölgað í landinu eftir að hætt var að gefa börnum þrívirku sprautuna .
Einmitt það .
Getur verið að áhrifin séu þveröfug ? Í hnotskurn » Mislingar eru bráðsmitandi sjúkdómur sem lýsir sér með hita og útbrotum .
Hann getur leitt til heilahimnubólgu , lungnabólgu , heilabólgu , blindu , heilaskaða og jafnvel dauða .
» Heppilegt þykir að börn séu sprautuð í tvígang fyrir mislingum , hettusótt og rauðum hundum .
» Alþjóðaheilbrigðisstofnunin hafði sett sér það markmið að útrýma mislingum með fjöldabólusetningum fyrir árið 2010 en það er nú í uppnámi vegna bakslags í bólusetningum í kjölfar rannsóknar Andrews Wakefields .
Fann skjól í Bandaríkjunum Royal Free-sjúkrahúsið í Lundúnum komst að samkomulagi um það við Andrew Wakefield árið 2001 að hann léti af störfum .
" Ég hef verið beðinn um að hætta þar sem niðurstöður rannsókna minna njóta ekki hylli .
Það sem veldur þessu írafári er að menn skyldu hafna einföldu sprautunni [ bara fyrir mislingum ] , og þar með valkostinum fyrir fólkið .
Læknarnir , kennifeðurnir , koma fram við alþýðuna eins og hún sé fífl sem getur ekki tekið upplýstar ákvarðanir sjálft , " sagði Wakefield við það tækifæri .
Þremur árum síðar fluttist hann búferlum til Austin í Texas , þar sem hann vingaðist við auðugan kaupsýslumann , Charlie Ball , sem á einhverfan son .
Ball og eiginkona hans létu í kjölfarið reisa læknasetur , Thoughtful House , til að hjálpa einhverfum börnum .
Wakefield er framkvæmdastjóri setursins .
Á heimasíðu þess kemur fram að hann sé heimsþekktur fyrir rannsóknir sínar og kenningar um orsakir einhverfu .
Í stjórn setursins sitja m.a. meðlimir hljómsveitarinnar The Dixie Chicks og fyrrverandi Playboy-kanínan Jenny McCarthy – unnusta leikarans Jims Carreys – hefur einnig stutt málstaðinn .
Sonur hennar , Evan , er einhverfur og rekur McCarthy það til bólusetningar .
Wakefield stendur enn við niðurstöður sínar og ferðast vítt og breitt um Bandaríkin til að flytja fyrirlestra og berjast gegn þrívirku sprautunni .
Sofnum ekki á verðinum ! Þórólfur Guðnason , barnalæknir og yfirlæknir á sóttvarnasviði Landlæknisembættisins , segir erfitt að meta fyrir víst hvaða áhrif fárið í kringum rannsókn Andrews Wakefields hafi haft hér á landi .
Ástæðan er sú að gagnasöfnun varðandi bólusetningu á börnum hefur ekki verið áreiðanleg .
Það hefur t.a.m. ekki verið skráð hversu margir foreldrar hafna bólusetningu fyrir börn sín og hvers vegna .
Fyrir vikið hafa menn einkum stuðst við sölutölur á bóluefni við mislingum , hettusótt og rauðum hundum ( MMR ) .
Það bóluefni kom til sögunnar árið 1989 en byrjað var að bólusetja við mislingum árið 1965 og frá 1976 hafa börn verið bólusett fyrir tveggja ára aldur .
" Við höfum metið það svo að þátttaka í þessum MMR-bólusetningum hafi verið á bilinu 90-95% en hún þarf að vera 95% til að koma í veg fyrir hættu á mislingafaraldri , " segir Þórólfur .
Eftir að komið var upp miðlægum grunni um bólusetningar , sem svo til allar heilsugæslustöðvar landsins hafa nú tengst , hafa aftur á móti komið fram vísbendingar um að hlutfallið gæti verið lægra .
" Þegar við fórum að skoða þetta er hugsanlegt að þátttakan í MMR-bólusetningum sé minni en við héldum .
Ég þori ekki að nefna neinar tölur á þessu stigi , vegna þess að við erum ennþá að vinna í þessu , en ég er hræddur um að þátttakan gæti verið undir 90% .
Það er lakari þátttaka en í öðrum bólusetningum , " segir Þórólfur.Hann segir útilokað að meta hverju þetta sæti en samkvæmt upplýsingum frá heilsugæslustöðvum eru brögð að því að fólk biðjist vísvitandi undan MMR-bólusetningunni .
Gæti gert mikinn skaða Tíðni mislingatilfella hefur færst í vöxt víðsvegar um Evrópu á síðustu árum , svo sem í Bretlandi , Frakklandi , Austurríki og Sviss og Þórólfur segir sjúkdóminn fyrir vikið hæglega geta borist hingað .
" Kæmi hingað veikt barn frá öðru landi gæti það hæglega gert mikinn skaða .
Manni verður því hverft við þegar því er haldið fram í fjölmiðlum að MMR-bóluefnið sé hættulegt .
Það er búið að margsýna fram á að það veldur ekki einhverfuog inniheldur ekki kvikasilfurssambönd .
Það hefur reynst erfitt að kveða niður þann orðróm en við megum ekki leggja árar í bát .
Til þess er of mikið í húfi .
Það verður ekki aftur tekið veikist barn alvarlega af mislingum .
Ég hvet því íslenska foreldra til að sofna ekki á verðinum ! " Tengist ekki þarmabólgu Árið 2002 birtist í Læknablaðinu grein um rannsókn sem Bjarni Þjóðólfsson og fleiri gerðu til að meta hvort bólusetning fyrir mislingum , hettusótt og rauðum hundum ( MMR ) ylli þarmabólgu hjá íslenskum börnum .
Rannsóknin var ekki hönnuð til að svara spurningunni hvort MMR-bólusetning ylli einhverfu .
Rannsökuð voru 109/20 börn fyrir bólusetningu og tveim , fjórum og 12-18 vikum eftir bólusetningu með Pentavac- og MMR-bóluefnum .
Athugað var hvort merki væri um þarmabólgu með því að mæla kalprotectín í hægðasýni .
Niðurstöður voru á þann veg að hvorugt bóluefnið væri tengt nokkurri marktækri breytingu á þéttni kalprotectíns í hægðum og kom ekkert fram sem benti til þarmabólgu .
Ályktun Bjarna og félaga var því eftirfarandi : " Þar sem þessi rannsókn hefur sýnt að MMR-bólusetningin tengist ekki þarmabólgu þá mælir það gegn tilgátunni um að MMR tengist einhverfu í gegnum bólgu í þörmum .
" 