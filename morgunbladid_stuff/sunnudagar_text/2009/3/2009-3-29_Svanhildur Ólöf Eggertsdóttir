Svanhildur Ólöf Eggertsdóttir fæddist á Siglufirði 28. ágúst 1931 .
Hún lést á Sjúkrahúsi Siglufjarðar 21. mars 2009 .
Útför Svanhildar Ólafar fór fram frá Siglufjarðarkirkju 28. mars sl. Í dag kveðjum við þig , elsku amma Lóa .
Við systkinin eigum ótrúlega góðar minningar sem ylja okkur um hjartarætur á erfiðum tímum .
Þú reyndist okkur alltaf vel ; þegar mamma veiktist tókst þú Gauta að þér og er Steinunn kom heim með mömmu og pabba einu og hálfu ári síðar varst þú okkar ómetanleg hjálp , við gátum alltaf leitað til þín .
Við nutum þeirra forréttinda að búa fyrir ofan þig á Háveginum í nokkur ár og heimili þitt var okkar annað heimili .
Í stóra holinu var brugðið á leik , þar var sett upp búð eða villta vestrið og haldnar tískusýningar og alltaf varstu tilbúin að lána okkur það sem vantaði .
Þær voru ófáar næturnar sem við fengum að kúra í ömmurúmi og þá söngstu fyrir okkur og við fórum saman með faðirvorið .
Aldrei skammaðir þú okkur , varst alltaf svo blíð og góð og lagðir okkur lífsreglurnar á þinn yfirvegaða hátt .
Einnig minnumst við allra þeirra kræsinga sem þú töfraðir fram , skipti þá ekki máli hvort það voru stríðstertur eða hnallþórur , frómas , ömmuís eða bestu smákökur í heimi , kattartungurnar .
Síðustu ár hafa verið þér erfið en núna ertu komin á betri stað og við vitum að þú ert hvíldinni fegin .
Við kveðjum þig með söknuði og sárt er til þess að hugsa að litlu langömmustrákarnir þínir , Sveinn Ingi og Jóhann Gauti , fái ekki að kynnast þér .
Ég sendi þér kæra kveðju nú komin er lífs þíns nótt , þig umvefji blessun og bænir ég bið að þú sofir rótt .
Þó svíði nú sorg mitt hjarta þá sælt er að vita af því , þú laus ert úr veikinda viðjum þín veröld er björt á ný .
Ég þakka þau ár sem ég átti þá auðnu að hafa þig hér , og það er svo margs að minnast svo margt sem um hug minn fer , þó þú sért horfinn úr heimi ég hitti þig ekki um hríð , þín minning er ljós sem lifir og lýsir um ókomna tíð .
( Þórunn Sigurðardóttir .
) Elsku amma , takk fyrir allt og allt .
Þín barnabörn , Guðmundur Gauti og Steinunn María .
Ég trúi því varla að þú sért farin frá okkur .
Í hjarta mínu er ég glaður að hafa verið hjá ykkur mömmu þegar þú kvaddir þennan heim .
Elsku amma Lóa , þú hefur alltaf verið mér svo góð , ég mun aldrei gleyma þér né öllum minningunum sem ég á um þig .
Með þessum texta úr laginu sem þér þótti svo fallegt kveð ég þig í hinsta sinn .
Góða nótt , elsku amma Lóa .
Yfir lönd og höf , út á ystu nöf , átt þú mig að , já út yfir dauða og gröf .
Ég elska þig og ef þú ákallar mig og allir bregðast þér , eins og brú yfir boðaföllin birtist lífsins leið .
Eins og brú yfir boðaföllin ber ég þig á leið .
( Ómar Ragnarsson .
) Þinn Oddur .
Það er alltaf erfitt að kveðja hinstu kveðju , amma mín , þrátt fyrir að vita að það er óumflýjanlegt .
Það hvarflaði ekki að mér á fimmtudaginn að við værum að eiga okkar seinasta samtal .
Ég er afar þakklát fyrir að hafa verið þér náin .
Þegar ég hugsa aftur í tímann og reyni að muna sem lengst aftur þá man ég vel eftir því að þú tókst mig með til Árnu vinkonu þinnar og þar sastu oftar en ekki með Helgu , Ernu og Flóru , og ég man það svo vel því þar var svo mikið hlegið .
Ég á svo margar góðar minningar um þig sem ég mun ávallt geyma í mínu hjarta .
Þegar ég rifja upp samtalið okkar á fimmtudaginn þá situr það í mér að þú sagðist aðeins þrá það eitt að lifa fermingardaginn Svanhildar þinnar , sem verður 30. maí nk. Þú varst svo ánægð að hún vildi bera skartið þitt á þessum stóra degi .
Þú talaðir mikið um hversu stolt þú værir af nöfnu þinni , og hve fermingarkjóllinn hennar væri fallegur og þú beiðst í símanum þegar hún mátaði kjólinn síðastliðið föstudagskvöld , það var þér hjartans mál að hann passaði henni .
Elsku besta amma Lóa , ég mun alltaf minnast þín sem yndislegrar ömmu , þú varst svo örlát að það var ekkert sem þú gerðir ekki fyrir okkur .
Ég veit að þú verður með litla gullinu þínu 30. maí og ég mun gera allt sem ég get til að þessi dagur verði sem ánægjulegastur .
Ég er viss um að það hefur beðið þín mikil móttökunefnd þegar þú kvaddir okkur og fórst á betri stað .
Ég trúi því að það sé mikill söngur í kringum þig núna .
Hvíl þú í friði , elsku amma Lóa .
Þín Svava .
Ég sendi þér kæra kveðju nú komin er lífs þíns nótt , þig umvefji blessun og bænir ég bið að þú sofir rótt .
Þó svíði nú sorg mitt hjarta þá sælt er að vita af því , þú laus ert úr veikinda viðjum þín veröld er björt á ný .
Ég þakka þau ár sem ég átti þá auðnu að hafa þig hér , og það er svo margs að minnast svo margt sem um hug minn fer , þó þú sért horfinn úr heimi ég hitti þig ekki um hríð , þín minning er ljós sem lifir og lýsir um ókomna tíð .
( Þórunn Sigurðardóttir .
) Elsku Elsa , Guðný og Jóna Sigga , sendi ykkur og fjölskyldum ykkar mínar dýpstu samúðarkveðjur .
Ég þakka þér , elsku Lóa mín , fyrir tryggð þína og vináttu .
Guð geymi þig .
Þín systir , Kristín María .
Í dag verður til moldar borin elskuleg móðursystir okkar , Svanhildur Ólöf , eða Lóa eins og hún var ávallt kölluð .
Hún var elsta systir hennar mömmu og var samband þeirra einstaklega hlýtt alla tíð og hún okkur afar hjartfólgin .
Lóa var því elst systkinanna sjö í Theodórshúsinu á Suðurgötunni , barna ömmu Elsu og afa Eggerts .
Þar , á neðri hæðinni , hóf hún ung sinn búskap ásamt eiginmanni sínum Guðmundi Þorlákssyni , eins og flestöll systkini hennar áttu eftir að gera .
Þau byggðu sér síðar heimili á Hávegi 32 , ekki langt frá æskuheimilinu , ögn ofar í fjallshlíðinni .
Þar bjuggu þau öll sín hjúskaparár .
Lóa og Guðmundur eignuðust þrjár dætur ; þær Elsu , Guðnýju og Jónu Siggu .
Síðar á lífsleiðinni kynntist Lóa Óla Júlíussyni og voru þau í sambúð á Siglufirði og á hans heimaslóðum , Höfn .
Eftir andlát Óla flutti Lóa aftur á Siglufjörð í Suðurgötuna , æskuheimilið .
Síðustu árin bjó hún í Skálahlíð , dvalarheimili aldraða á Siglufirði .
Lóa frænka vann við ýmis störf á lífsleiðinni en sennilega var húsmóðurstarfið henni kærast .
Hún sinnti því af mikilli alúð og reisn .
Þeir sem komu inn á heimili hennar nutu mikillar gestrisni .
Við sem hnátur minnumst kökuilmsins , hvort sem það voru kanel- , frosting- eða brauðtertur , enginn bjó til betri kökur en Lóa .
Oftsinnis sátum við á stóra steininum okkar í fjallshlíðinni fyrir ofan húsið hennar , með Jónu Siggu eða ömmustelpunum hennar , Svanhildi og Herdísi , horfðum yfir fjörðinn og ímynduðum okkur tilveru álfanna í steininum , undir mallandi hrærivélasinfóníu sem barst út um eldhúsgluggann og hljómaði upp í fjall og niður á götu .
Lóa var alltaf að gefa okkur eitthvað gott að maula og hvergi fengum við meira af nammi en hjá henni .
Það er okkur í fersku minni þegar við fengum að gista , keyptir voru ótal frostpinnar sem mátti borða að vild , Barbie-heimilin voru út um allt hús og ósjaldan dilluðum við okkur í stofunni við nýjustu smellina .
Svo sváfum við í risastóra hjónarúminu sem við héldum vera það langstærsta í heimi .
En við héldum okkur langt frá kjallarahurðinni því þar voru örugglega draugar og óvættir .
Lóa heimsótti margsinnis fjarlæg lönd .
Í ferðum sínum hafði hún ávallt sitt fólk í huga .
Þau eru ófá póstkortin sem okkur bárust frá henni og oftar en ekki voru töskurnar fullar af gjöfum þegar heim kom .
Við systur fengum líka að njóta gjafmildi hennar í ríkum mæli og eigum við margar góðar minningar tengdar þeim gjöfum ...
fyrsti sundbolurinn , senjorítur , skrautlegir risablýantar sem þá voru fáséðir og margt fleira .
Nú síðari ár hafa samskipti okkar að mestu leyti verið símleiðis vegna fjarlægðar okkar á milli , en aldrei fórum við til Siglufjarðar án þess að staldra við hjá Lóu frænku .
Minningin um Lóu er okkur afar dýrmæt og þökkum við henni af alhug fyrir góðvild og hlýju alla tíð .
Elsku Jóna Sigga , Guðný , Elsa og aðrir ástvinir Lóu , við sendum ykkur okkar innilegustu samúðarkveðjur .
Við biðjum góðan Guð að blessa og varðveita minninguna um Lóu frænku .
Hún hvíli í friði .
Dagmar , María og Elsa Jensdætur .
mbl.is / minningar 