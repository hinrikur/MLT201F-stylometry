Eftir Silju Björk Huldudóttur silja@mbl.is Kosning Alþingis í bankaráð Seðlabanka Íslands í upphafi vikunnar vakti hörð viðbrögð og leiddi til þess að Silja Bára Ómarsdóttir stjórnmálafræðingur sendi formlega kvörtun til Jafnréttisstofu þar sem hún óskaði eftir því að lögmæti ráðsins yrði kannað .
Ástæðan er sú að í ráðið voru kosnir fimm karla og tvær konur sem aðalmenn , en Silja Bára taldi það stangast á við 15. gr. jafnréttislaga þar sem kveðið er á um að " við skipun í nefndir , ráð og stjórnir á vegum ríkis og sveitarfélaga [ skuli ] þess gætt að hlutfall kynjanna sé sem jafnast og ekki minna en 40% þegar um fleiri en þrjá fulltrúa er að ræða .
" Í framhaldinu upplýsti Jafnréttisstofa að henni hefðu einnig borist formlegar kvartanir vegna stjórnar Nýja Kaupþings , sem eftir hluthafafund 26. febrúar er aðeins skipuð konum , og sérnefndar Alþingis um stjórnarskrármál sem kjörin var 12. mars og skipuð er átta körlum og einni konu .
Femínistafélag Íslands hefur skorað á ríkisstjórnina að endurskipa í bankaráð Seðlabanka Íslands og stjórnarskrárnefnd og virða þar með jafnréttislög .
Telur ekki um lögbrot að ræða " Ég lít ekki svo á að þarna sé um lögbrot að ræða , " segir Guðbjartur Hannesson , forseti Alþingis , og vísar þar m.a. til kosningar Alþingis í seðlabankaráð .
Bendir hann máli sínu til stuðnings á að í framhaldsnefndaráliti félags- og tryggingamálanefndar um jafnréttislögin sl. vor hafi komið fram að " skýra þyrfti ákvæðið [ 15. gr. laganna ] þannig að ljóst væri að það ætti ekki við um kosningar í nefndir , ráð og stjórnir á vegum hins opinbera þar sem um væri að ræða kjörna fulltrúa .
" Bendir hann á að þetta hafi helgast af því að sú staða gæti komið upp að sumir flokkar hefðu bara á að skipa þingmönnum af öðru hvoru kyninu .
Guðbjartur segir ekki einfalt að gæta að kynjahlutföllum þegar kosið sé beint í stjórnir , nefndir og ráð á Alþingi , þar sem valdið sé þar í höndum stjórnmálaflokkanna sem tilnefni fulltrúa sína og enginn hafi forræði yfir þeirra vali .
Spurður hvort fulltrúar flokkanna geti ekki stillt saman strengi sína áður en að sjálfri kosningunni komi til þess að gæta að kynjaskiptingunni svarar Guðbjartur því játandi .
" Þingflokkarnir verða með einhverjum hætti að leita ráða til þess að kynjajafnréttis sé gætt í stjórnir og ráð , en í raunveruleikanum höfum við ekki þessi úrræði eins og er , " segir Guðbjartur en ítrekar að markmiðið hljóti að vera að fara eftir anda jafnréttislaganna .
Spurður hvort líkur séu til þess að breytingar verði gerðar á t.d. seðlabankaráði og sérnefnd um stjórnarskrármál í ljósi framkominnar gagnrýni segist Guðbjartur ekki eiga von á því .
" Það er búið að skipa þetta og ég get ekki séð að við getum afturkallað það með neinum hætti .
Hins vegar verðum við að læra af þessu , " segir Guðbjartur .
Brynhildur G. Flóvenz , lektor við lagadeild Háskóla Íslands , segir það ekki losa Alþingi undan kröfu jafnréttislaga um kynjajafnræði í nefndir , stjórnir og ráð þó að kosið sé í beint í þær á vegum Alþingis , líkt og gert var í tilfelli seðlabankaráðs .
" Er eitthvert hlutlægt málefnalegt sjónarmið sem kemur í veg fyrir það að þingmenn fylgi anda laganna og gæti jafnréttis ? " spyr Brynhildur og segir það sjálfsagða kröfu að þingflokkar stilli saman strengi sína áður en til kosninga í nefndir , stjórnir og ráð komi .
Óþolandi fyrir konur Í samtali við Morgunblaðið sagði Brynhildur að svo virtist sem stjórnvöld teldu jafnréttislög léttvægari en önnur lög .
" Stjórnvöld verða að svara því hvort jafnréttislögin eru á einhvern hátt eðlisólík öðrum lögum .
Telja stjórnvöld að það sé í lagi að brjóta þau ? " spyr Brynhildur og bendir á að ef Alþingi telji sig ekki þurfa að fylgja jafnréttislögum sé ekki við því að búast að aðrar opinberar stofnanir hvað þá einkafyrirtæki telji sig þurfa að gera það .
Spurð hvort hún telji það í anda jafnréttislaganna að jafnræðis milli kynjanna sé gætt í fastanefndum þingsins svarar Brynhildur því játandi og segir það eðlilega kröfu að konur eigi fulltrúa til jafns við karla í nefndum þingsins .
" Það er óþolandi fyrir konur þegar verið er að endurreisa samfélagið úr rústum að horfa ítrekað upp á það að stjórnvöld gangi á svig við jafnréttislög og konur séu þar hvergi sjáanlegar .
Það er ekki hægt að bjóða dætrum þessa lands upp á þetta .
" Er Alþingi undanþegið jafnréttislögum ? Skoðun Kristín Ástgeirsdóttir " Alþingi er undanþegið stjórnsýslulögum .
Þá vaknar spurningin hvort það sé líka undanþegið jafnréttislögum ? Ef svo er , viljum við hafa það þannig ? " Þannig spyr Kristín Ástgeirsdóttir , framkvæmdastýra Jafnréttisstofu .
Lögfræðingur Jafnréttisstofu er nú að kanna lögmæti skipana m.a. í bankaráð Seðlabanka Íslands og stjórn Nýja Kaupþings .
Að mati Kristínar er nauðsynlegt að fá úr því skorið hvort kosning Alþingis í Seðlabankaráð hafi verið lögleg , en sjálf telur hún hana andstæða anda laganna .
" Ef niðurstaðan er sú að þetta sé lögbrot þá ber að láta kosninguna fara fram aftur , " segir Kristín og tekur fram að enn sé óvíst hvort málinu verði vísað til kærunefndar jafnréttismála .
Kristín bendir á að þegar jafnréttislögin voru sett fyrir rúmu ári hafi Jafnréttisstofa lagt á það áherslu að 15. gr. laganna ætti að gilda um þingið eftir því sem hægt væri .
Nefnir hún sem dæmi að við núverandi aðstæður geti Frjálslyndi flokkurinn ekki kosið neina þingkonu í nefnd innan þingsins , þar sem allir þingmenn flokksins eru karlar .
Að sögn Kristínar ætti það hins vegar ekki að vera neinum vandkvæðum bundið að gæta að kynjajöfnuði þegar um nefnd er að ræða sem starfar utan þings eins og við á um Seðlabankaráð .
" Í dæmi Seðlabankans voru tilnefndir bæði aðal- og varamenn og því voru hæg heimatökin að raða þannig að skipanin stæðist lög .
Það var ekki gert , " segir Kristín og bendir á að flokkarnir hafi átt að tilnefna karl og konu , en hins vegar hafi ekki allir flokkar farið eftir því .
Kristín Ástgeirsdóttir er framkvæmdastýra Jafnréttisstofu Kynjaskipting Frá því ný ríkisstjórn tók við hefur verið skipað í um tug stjórna , nefnda og ráða á hennar vegum .
Dómsmálaráðherra skipaði í marsbyrjun nefnd sem endurskoða á reglur um skipan dómara , en í henni sitja tveir karlar og ein kona .
Á ríkisstjórnarfundi 24. febrúar sl. var tilkynnt skipan tveggja nefnda á vegum fjármálaráðherra , annars vegar samninganefndar vegna lána vinaþjóða , sem eingöngu var skipuð körlum , og hins vegar samninganefndar vegna viðræðna um Icesave-skuldbindingar sem skipuð er fimm körlum og einni konu .
Um miðjan febrúar voru tilkynntir nýir fulltrúar menntamála- og fjármálaráðherra í stjórn Lánasjóðs íslenskra námsmanna , þar var um að ræða tvo karla og tvær konur sem þýðir að stjórnin er nú skipuð samtals fimm körlum og þremur konum .
Í byrjun febrúar skipaði samgönguráðherra þrjár konur í úrskurðarnefnd fjarskipta- og póstmála .
Fjármálaráðherra skipaði seint í febrúar fimm konur í stjórn Nýja Kaupþings en nokkrum dögum fyrr hafði hann skipað þrjá karla og tvær konur í stjórn Íslandsbanka hf. Bankaráð Seðlabanka Íslands er aðeins eitt af 21 ráði , stjórn og nefnd sem kosið er beint í af Alþingi .
Aðeins hefur verið kosið í fjórar stjórnir , nefndir eða ráð síðan jafnréttislögin tóku gildi fyrir rétt rúmu ári .
Auk Seðlabankaráðs , sem kosið var í 16. mars sl. var kosið í stjórn Ríkisútvarpsins ohf .
22 janúar , í Þróunarsamvinnunefnd 4. nóvember 2008 og í Þingvallanefnd 7. október sl. Í Seðlabankaráð voru eins og fram hefur komið kosnar tvær konur og fimm karlar , í stjórn Ríkisútvarpsins voru kosnar fjórar konur og einn karl , í Þróunarsamvinnunefnd fjórar konur og einn karl og í Þingvallanefnd tvær konur og fimm karlar .
