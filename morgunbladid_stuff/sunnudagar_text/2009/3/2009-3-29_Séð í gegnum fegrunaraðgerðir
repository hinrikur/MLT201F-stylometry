Eftir Ásgeir Ingvarsson asgeiri@mbl.is " MARKHÓPUR námskeiðsins er náttúrlega þeir sem þurfa að taka afstöðu til þess hvort ásreikningar fyrirtækja sýna hlutina fallegri en þeir raunverulega eru , " segir Bjarni Frímann Karlsson sem kennir nýtt námskeið hjá Endurmenntun HÍ , Matsreglur ársreikningalaga , þar sem fjallað er um helstu leiðir til að bæta útlitið á rekstri fyrirtækja í ársreikningum .
Ýmsar stærðir matskenndar " Þó að lögin eigi að vera skýr og afmarkandi má finna stöku stað þar sem fyrirmæli laganna eru nokkuð loðin og gefa ákveðið svigrúm .
Maður skyldi ætla að ársreikningar fyrirtækja væru nákvæmir og gæfu sem allra skýrasta mynd en þegar að er gáð eru ýmsar stærðir í ársreikningum matskenndar .
" Bjarni Frímann segir það helst geta þótt eftirsóknarvert að " fegra " ársreikninga til að bæta hlutfall eigna á móti skuldum : " Með því sýnist eigið fé fyrirtækisins meira en það hefur löngum verið talinn góður mælikvarði á fjárhagslega hreysti félags , " útskýrir hann en Bjarni er lektor við viðskiptafræðideild HÍ og hefur einnig kennt hjá Endurmenntun námskeiðin Lestur ársreikninga og Greining ársreikninga .
Virði eigna og birgða Meðal þeirra svæða í lögunum sem veita þetta svigrúm nefnir Bjarni Frímann reglur um mat á virði eigna : " Grundvallarreglan er sú að færa eignir á kostnaðarverði , en heimildir eru í lögunum til að hækka bókfært verð ýmissa eignaliða í ársreikningnum ef talið er að markaðsvirði þeirra hafi aukist verulega og að aukningin sé ekki skammvinn .
Reglurnar eru hins vegar nokkuð óljósar um hvernig hið nýja virði skal fundið út , " segir hann .
Bjarni Frímann nefnir einnig þá iðju að verðmeta birgðir óeðlilega hátt : " Menn hafa stundum , ef í óefni er komið , gripið til þessa ráðs að ofmeta birgðirnar í árslok .
Með því er bæði verið að laga rekstrarreikninginn , þ.e. láta virðast sem meiri hagnaður hafi verið af rekstrinum , og einnig stækkar efnahagsreikningurinn við það þar sem eignir félagsins virðast meiri og þar með eigið fé .
" Óhreyfð viðskiptavild Ekki verður heldur hjá því komist að nefna viðskiptavildina sem mikið hefur verið rætt um í fjölmiðlum upp á síðkastið : " Viðskiptavild er háð vissum matsreglum en vafinn snýr að því hvort viðskiptavild eigi að standa óhreyfð í bókum félagsins eftir að hún hefur ratað þar inn eða hvort ekki sé eðlilegra að færa hana niður eftir því sem á líður , " segir hann .
" Hér á landi virðist það hafa verið fátíð niðurstaða úr hinu árlega virðisrýrnunarprófi sem beitt skal á viðskiptavildina að hún hafi rýrnað að verðmæti .
Þar með hefur hún oftar en ekki fengið að standa óbreytt í bókhaldinu án þess að endurspegla endilega rétt virði .
" Bjarni leggur á það áherslu að námskeiðið sé alls ekki ætlað þeim sem vilja gera fegrunaraðgerðir á ásreikningum , heldur þeim sem kunna að þurfa að koma auga á hvar hafi hugsanlega verið farið yfir strikið , t.d. starfsmönnum banka og lánastofnana , enda getur það reynst dýrt að láta glepjast af fegruðum reikningum .
Nánari upplýsingar og skráning eru á heimasíðu Endurmenntunar HÍ , www.endurmenntun.is .
Námskeiðið verður haldið í húsi Endurmenntunar miðvikudaginn 1. apríl kl. 8.30-12.30 .
