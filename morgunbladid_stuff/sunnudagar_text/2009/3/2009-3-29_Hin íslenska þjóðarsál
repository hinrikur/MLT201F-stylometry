HÚN ER skrítin íslenska þjóðarsálin .
Þannig finnst þjóðarsálinni sjálfsagt að þeir sem geta staulast frá bankahruninu þó að þeir séu stórskaðaðir , fái engar bætur .
Ekki má aðstoða " betur stæða " skuldara með 20% niðurskurði á skuldum þeirra því þessir einstaklingar geta borið allt tjón sitt sjálfir .
Þessu má líkja við að einungis séu greiddar dánarbætur en ekki örorkubætur .
Á sama tíma þykir þjóðarsálinni bara sjálfsagt að þeir sem áttu innstæður í bönkunum á almennum innlánsreikningum þegar þeir hrundu , fái alla sína fjármuni greidda út úr þrotabúum gömlu bankanna .
Með réttu og samkvæmt þeim lögum sem voru í gildi fyrir neyðarlögin áttu innstæðueigendur aðeins að fá greidda út upphæð sem nam 20.887 evrum , sem er í dag u.þ.b. 3,2 milljónir kr. , og er sú upphæð sem tryggingasjóður innstæðueigenda ábyrgðist .
Allt umfram það hefði átt að meðhöndla sem hverja aðra kröfu í þrotabúið .
Í þessum hópi bótaþega voru margir af best stæðu einstaklingum landsins sem áttu mikið fé á bankareikningum sínum .
Með því að tryggja allar innstæður á innlánsreikningum bætti ríkissjóður þeim tjón sitt , sem höfðu þó fulla burði til að axla það sjálfir .
Þeim mun meira sem menn áttu , þeim mun meira fengu þeir frá ríkissjóði .
Lágmarksupphæðin hefði þó bætt flestum almennum innstæðueigendum tjón þeirra að fullu , því fæstir þeirra áttu innstæður umfram lágmarkið .
Hver borgar þennan örlætisgerning til hinna efnuðu einstaklinga ? Jú auðvitað skattgreiðendur og komandi kynslóðir , að ógleymdum kröfuhöfum gömlu bankanna .
En þjóðarsálin minnist ekki á þessa staðreynd og hamast nú við að koma í veg fyrir að " betur stæðir " skuldarar fái bætur fyrir sannanlegt tjón sitt .
Hvort eru betur stæðir innstæðueigendur eða betur stæðir skuldarar meiri samúðar verðir ? Er ekki eitthvað sem heitir jafnræðisregla í Stjórnsýslulögum ? Kannski að háttvirtur viðskiptaráðherra geti skýrt þetta fyrir okkur t.d. með því að kalla betur stæða innstæðueigandann Gylfa og betur stæða skuldarann Magnús , svo að við hin skiljum nú örugglega réttlætið í þessu .
GÍSLI MAACK , Granaskjóli 80 , Reykjavík .
Frá Gísla Maack : 