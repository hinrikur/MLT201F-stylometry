KVENRÉTTINDAFÉLAG Íslands , sem stofnað var af Bríeti Bjarnhéðinsdóttur árið 1907 , hefur nú í rúmlega heila öld barist fyrir jafnrétti kynjanna og almennum kvenréttindum .
Þegar litið er til helstu baráttumála Kvenréttindafélagsins gegnum tíðina er ljóst að fjölmargt hefur áunnist .
Við getum fagnað því sérstaklega í ár , að fyrsta konan gegnir nú embætti forsætisráðherra Íslands og að jafnræði er með kynjum í ríkisstjórninni .
Varla hefur formæður okkar í KRFÍ órað fyrir því að það tæki meira en heila öld að ná þessum merka áfanga hvað jafnræði kynjanna í stjórnmálum varðar .
En því miður er allsendis óvíst að staðan haldist sterk .
Önnur brýn baráttumál eru að sjálfsögðu launamunur kynjanna , þar sem ennþá hallar mjög á konur .
Einnig þarf að auka völd kvenna í atvinnu- og viðskiptalífi , því þrátt fyrir að atvinnuþátttaka kvenna sé hér með því mesta sem gerist í vestrænum samfélögum , hafa þær ekki haft aðgang að völdum viðskiptalífsins á við karla .
Þá bera konur mjög skarðan hlut frá borði í fjölmiðlum , miðað við karla .
Síðast en ekki síst er brýn þörf á að berjast gegn kynbundnu ofbeldi og aukinni klámvæðingu .
Kvenréttindafélagið hefur tileinkað starf sitt á þessu ári baráttunni fyrir jafnræði kynjanna í stjórnmálum , vegna komandi kosninga .
Nú styttist mjög í alþingiskosningar og það eru ýmis teikn á lofti sem vekja ugg um að enn muni halla á konur í stjórnmálaflokkum .
Efsta sætið hefur t.a.m. verið vígi karla hingað til .
Við viljum ekki aðeins að konur séu jafnmargar á framboðslistum , við viljum fá konur í örugg sæti .
Vangaveltur eru einnig uppi um það hvaða áhrif það hefur á hlut kvenna verði persónukjör leyft .
Kvenréttindafélag Íslands hefur jafnan lagt á það áherslu að jafn hlutur kynja við ákvarðanir í þjóðfélaginu sé einn af grundvallarþáttum lýðræðis .
Mikilvægar ákvarðanir í samfélaginu skulu vera teknar af konum jafnt sem körlum og því þurfi þær að hasla sér völl til jafns við karla í stjórnmálaflokkum , bæði hvað varðar sæti á framboðslistum sem og önnur ábyrgðarstörf .
KRFÍ hefur jafnan lagt sérstaka áherslu á að stjórnmálaflokkarnir sjálfir beri ríkasta ábyrgð á að gæta jafnræðis kynjanna .
Skorar Kvenréttindafélag Íslands á þjóðina – ekki síst konur , að styðja framgang kvenna í stjórnmálum svo hlutur þeirra aukist .
Undanfarin ár hefur hlutur kvenna á þingi verið um 33-35% , sem er ekki viðunandi .
Höfundur er formaður Kvenréttindafélags Íslands 