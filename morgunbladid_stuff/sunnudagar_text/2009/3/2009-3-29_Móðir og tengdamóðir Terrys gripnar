JOHN Terry , fyrirliða knattspyrnuliðs Chelsea og enska landsliðsins í knattspyrnu , var ekki skemmt nú fyrir helgi þegar spurningar fréttamanna snerust ekki um leik Englands og Slóvakíu á Wembley í gær , heldur um að móðir hans og tengdamóðir voru gripnar með þýfi , vörur úr verslunum sem þær höfðu ekki greitt fyrir , að andvirði 800 punda , um 140.000 krónur .
Dagblaðið The Sun greindi frá því að konurnar hefðu verið stöðvaðar fyrir utan Tesco-stórmarkað þar sem þær voru að koma vörum sem þær höfðu ekki borgað fyrir inn í bíl .
Þar á meðal var grænn hlaupagalli , sandalar , skyrtur , hundamatur og armbandsúr .
Í bílnum var einnig fatnaður úr Marks & Spencer-verslun sem ekki hafði verið greitt fyrir .
Terry sagðist á föstudaginn ekki ætla að láta málið hafa áhrif á frammistöðu sína á vellinum með Englendingum .
" Þetta er mjög persónulegt mál , " hefur The Sun eftir fyrirliðanum .
" Strákarnir hafa séð fyrirsagnir og það er ekkert meira um það að segja , " sagði hann um liðsfélagana og viðbrögð þeirra .
