Skúli Sigurðsson fæddist í Meira-Garði í Dýrafirði 8. sept. 1932 .
Hann lést á Fjórðungssjúkrahúsinu á Ísafirði miðvikudaginn 18. febrúar síðastliðinn .
Útför Skúla fór fram frá Mýrakirkju 28. febrúar sl. Látinn er kær frændi , Skúli Sigurðsson á Gemlufalli í Dýrafirði , eftir nokkurra ára sjúkdómsstríð .
Skúla rak kornungan í fang afa míns og ömmu , þeirra Jóns Ólafssonar og Ágústu Guðmundsdóttur og varð yngsta og sjöunda barnið .
Það kom í hans hlut að vera stoð og stytta foreldranna á efri árum þeirra og halda áfram ábúð á býlinu .
Mynd af stæltum ungum pilti á sextánda ári bregður fyrir í bernskuminningunum , litli frændi bar frá upphafi fullt traust til Skúla .
Hann var glaðsinna og gekk rösklega til verka .
Fljótlega lá leið eldri barnanna á Gemlufalli að heiman og að sama skapi fjölgaði verkefnunum sem Skúli sinnti .
Á Gemlufalli var ys og þys , póstþjónusta og símstöð , ferjustaður og fjölfarið um hlaðið .
Ferjuskyldunni varð alltaf að sinna hver sem í hlut átti .
Læknir var fyrir handan fjörð á Þingeyri , hans gat þurft að vitja hvenær sem var og þangað voru póstferðirnar farnar .
Ég held satt að segja að alvara lífsins hafi lokist fyrst upp fyrir mér vetrardag nokkurn , í svartasta skammdeginu , þegar Skúli bjó sig til að sækja lækni yfir fjörð í dimmu éljaveðri .
Skynjaði strax alvöruna í kveðjuorðum ömmu en seinna þá hetjulund sem þarf til að ganga hiklaust út í sortann niður að sjó og halda úr vör .
Sjórinn var hluti af daglega lífinu á Gemlufalli , ekki aðeins við ferjustörf heldur líka veiðiskap .
Það er ljúft að minnast vordaga við hrognkelsaveiðar með Skúla og pabba gamla eða bara gamla manninum , eins og hann kallaði afa .
Aldrei heyrði ég styggðaryrði á milli þeirra fara .
Eftir að akvegur var lagður fyrir Dýrafjörð átti Skúli óteljandi ferðir fyrir höndum með lækna , ekki síst eftir að umdæmi þeirra stækkuðu .
Öruggari bílstjóra var ekki hægt að hugsa sér .
Póstferðum sinnti Skúli um áratuga skeið og fór um endilanga sveitina ýmist akandi á Willys jeppanum Í-171 , á hestinum Stormi eða jafnvel gangandi .
Oft fékk maður að sitja í , og það eru minnisstæðar móttökur á bæjunum , gantast með menn og málefni , hlegið dátt .
Allir þekktu Skúla og mörg viðvik hans léttu undir með æskuheimili mínu á Núpi .
Eftirminnilegar skemmtiferðir voru farnar , ein á bátum inn í Botn .
Skúli stýrði og þótti ekki verra að geta hringsiglt eina trilluna .
Hann gat verið mesti æringi og hnyttinn í orðatiltækjum , stundum galgopi .
Allt sem laut að vélum og verkfærum lék í höndum Skúla og hann hélt þeim gangandi með fyrirhyggju og kunnáttu .
Þar kom að Skúli tók við búinu á Gemlufalli ásamt konu sinni Ragnhildi Jónsdóttur .
Þeim hefur búnast vel og eiga myndarlegan hóp afkomenda , sem þau hafa stutt með ráðum og dáð .
Það voru gæfuspor sem leiddu þau saman , Ragnhildi og Skúla .
Í dag kveð ég Skúla á Gemlufalli .
Við munum ekki heilsast oftar og kveðjan verður styttri en löng kynni verðskulda .
Föðurgarður hans var hjá afa mínum og ömmu , þar ólst hann upp og stofnaði til nýrrar fjölskyldu , og þar var ævistarf hans .
Að lokinni vegferð Skúla sendum við Sjöfn og synir okkar fjölskyldunni samúðarkveðjur og þökkum vináttu þeirra og gestrisni um árabil .
Blessuð sé minning hans .
Jón Eiríksson .
Skúli Sigurðsson bóndi var órofa hluti þess móts sem ég var steyptur í sem barn á Gemlufalli .
Skúli var fóstursonur afa og ömmu , Jóns og Ágústu , þar sem ég átti margar stundir frá blautu barnsbeini á stóru og gestkvæmu heimili , ferjustaðnum til Þingeyrar , símstöð , bensínstöð og pósthúsi , þjónustumiðstöð heillar sveitar , ef ekki í bókstaflegum skilningi þá í skilningi sem hafinn er yfir hlutlægar skilgreiningar .
Skúli var öðrum fremur leiðsögumaður minn til náttúrunnar í nágrenninu , upp fyrir Rönd , inn á Hlíð eða inn í Hvamm , upp í Gil eða niður að sjó .
Leiðin lá um berjalautir og út að á með hrífuskaft , og öngul .
Hann leiddi mig um döggvott túnið og reiddi mig á Sleipni .
Hann bar mig örþreyttan eða latan við kúarekstur , leyfði mér að sitja í móhrauknum á hestakerrunni sem leið lá frá mógröfunum á Gemlufallsheiði , þaðan sem öll vötn falla til Dýrafjarðar .
Hann var bróðir tveggja kynslóða , mömmu , Nínu , Boggu , Ellu og Gumma og síðan þeirra barna .
Við slitum sama hnúskótta baðstofugólfinu á skörinni og bak við stakketið og lofthlerann .
Langamma Sigríður Kristín kvað um það nokkrar vísur og þar er meðal annars þetta í : Skúli litli , Skúli minn , skemmtilegi drengurinn ; ánægður við ömmu kinn , er að totta pelann sinn .
Ömmu kinn var Skúla jafnhlý og hinum systkinunum , bróðurþel og systurkærleikur með þeim hætti að engum gat dottið í hug að Sigurðsson hefði einhverja aðra merkingu en Jónsson .
Skúli var augasteinn fósturforeldra sinna , ömmu Ágústu og Jóns , síðar stoð þeirra og stytta til allra verka , og launaði þeim síðan með konu sinni Ragnhildi ástúðina með einstakri umhyggju og ræktarsemi alla tíð .
Gemlufall var ekki margra hundraða jörð , öðru nær , en Skúla var gefin ráðdeild og varfærni sem bætt hefur jörð og eflt bú þrátt fyrir breyttar samgöngur og þjóðleiðir sem gáfu dálitlar tekjur fyrr meir .
Þar reynast þau Jón og Elsa María ekki neinir eftirbátar .
Skúli naut hvorki umtalsverðrar skólagöngu né varð hann bókhneigður kallaður .
Mér fannst hins vegar flest leika í höndum hans .
Veit ekki hve marga Willy ' s jeppa og Land Rovera hann skrúfaði sundur og setti síðan betri saman á ný .
Stýri bíls og báts léku að sama skapi í höndum hans .
Hann bar glöggt skynbragð á fólk og atburði , heilum bókasöfnum betur .
Kímni átti hann í besta lagi .
Hann var fróðleiksfús um eðli hlutanna og gangverk tilverunnar , undur lífsins og varðveitti allt sitt líf nánast barnslega gleði og undrun leitandans sem finnur hið óvænta .
Skúli og þau hjón , öll fjölskyldan , voru höfðingjar heim að sækja .
Mér er óhætt að flytja þakkir og saknaðarkveðjur frá frændgaðinum frá Gemlufalli , frá Jónínu , Elínu og öllum þaðan af yngri .
Skúli Sigurðsson var um sína daga og er í mínum huga persónugervingur samskipta , óvinur ófærðar í Mýrahreppi og langt út fyrir hann .
Dæmafá þolinmæði hans , greiðvikni og áreiðanleiki er einn hornsteina þeirrar veraldar minnar sem var .
Aðalsteinn Eiríksson .
Í dag verður lagður til hinstu hvílu Skúli Sigurðsson frá Gemlufalli .
Skúla kynntist ég fyrst þegar ég hóf sambúð með dóttur hans .
Það sem ég tók strax eftir í fari hans var það hversu hjálpsamur og viðræðugóður hann var .
Það var alltaf gott að leita til hans og fá hjá honum ráð við ýmsu sem takast þurfti á við í dagsins önn .
Það sem þó mest einkenndi Skúla var samkenndin með landinu og náttúrunni .
Hann , sem var borinn og barnfæddur í sveitinni , var maður náttúrunnar .
Hann unni henni .
Hann var í sterkum tengslum við landið en var ekki þjónn verðlausra bréfa í þeim gullhöllum sem reynast oft hismi eitt .
Það voru ófáar stundirnar sem við spjölluðum saman um ýmis atriði sem snertu landsins gagn og nauðsynjar .
Skúli hafði þá mjög ákveðnar skoðanir á því sem var að gerast í samfélaginu .
Hann hafði óbeit á sýndarmennsku sem honum fannst orðið allt of mikið einkenna lífshætti nútímans .
Hann hélt líka alltaf fram málstað þeirra sem minna mega sín og fannst oft illa komið fram við þá .
Fjölskyldan var honum ávallt dýrmæt og hann fylgdist vel með því sem hún var að gera .
Undir lokin var Skúli orðinn mjög sjúkur og í veikindum hans reyndist Gagga , eiginkona hans , honum ómetanleg .
Um leið og ég kveð Skúla vil ég votta fjölskyldu hans mína dýpstu samúð .
Guð blessi ykkur öll og styrki í sorg ykkar .
Af þér er ég kominn undursamlega jörð : eins og ljós skína augu mín á blóm þín eins og snjór lykja hendur mínar um grjót þitt eins og blær leikur andardráttur minn um gras þitt eins og fiskur syndi ég í vatni þínu eins og fugl syng ég í skógi þínum eins og lamb sef ég í þínum mó .
Að þér mun ég verða undursamlega jörð : eins og sveipur mun ég hverfast í stormi þínum eins og dropi mun ég falla í regni þínu eins og næfur mun ég loga í eldi þínum eins og duft mun ég sáldrast í þína mold .
Og við munum upp rísa undursamlega jörð .
( Jóhannes úr Kötlum .
) Emil Ingi Emilsson .
Þegar vinur minn Skúli Sigurðsson bóndi á Gemlufalli er kvaddur hinstu kveðju er svo margs að minnast .
Skúli ólst upp hjá fósturforeldrum , þeim Ágústu Guðmundsdóttur og Jóni Ólafssyni á Gemlufalli , en Gemlufall var ferjustaður , pósthús og símstöð .
Okkar vinskapur hófst þegar við báðir hófum nám í barnaskólanum á Lambahlaði .
Við Skúli áttum sameiginlegt áhugamál , en það voru vélar og bílar .
Það kom snemma í ljós að Skúli var bæði verklaginn og ekki síður verkhygginn .
Á þessum árum var sagt að menn væru komnir í tölu fullorðinna þegar þeir voru fermdir og fóru þá að taka fullan þátt í störfum hinna fullorðnu .
Sem dæmi má nefna að Skúli fór að standa fyrir viðgerðum á símalínum er slitnað höfðu niður í vetrarveðrum strax eftir fermingu .
Ég tel að við Skúli höfum verið heppnir að alast upp á þessum árum .
Vélvæðingin í sveitunum var að byrja .
Fyrsti jeppinn kom 1946 og Jónína fóstursystir Skúla sá möguleikana á að reka bíl í tengslum við ferjustaðinn svo það var keyptur jeppi og heimasætan fór til Reykjavíkur á meiraprófsnámskeið og varð fyrsta konan á Íslandi með atvinnu- og kennsluréttindi á bíla .
Jón Ólafsson lét útbúa vandaðan ferjubát með öflugri dísilvél .
Umferð fór vaxandi og var mikið um bílaflutninga yfir Dýrafjörð .
Skúli var aðalferjumaðurinn , en ég var mikið með honum og fór svo að leysa hann af er þannig stóð á .
Eftir að við fengum bílpróf skiptumst við Skúli oft á að vera á bátnum eða bílnum .
Bílaflutningar lögðust af síðla sumars 1954 .
Þá hafði verið opnuð akfær leið inn fyrir fjörðinn og lauk þar með merkum kafla í samgöngum svæðisins , sem raunar byrjaði löngu fyrr en hér er sagt frá en með öðrum mun lakari búnaði .
Þetta var ævintýratímabil fyrir stráka með bíladellu og brennandi áhuga fyrir öllu nýju .
Þetta var fyrst og fremst sumarstarf er fléttaðist inn í venjuleg sveitastörf .
Veturnir áttu sín ævintýri , en þau voru öðruvísi , oft kaldsöm og erfið , en þau verða ekki rakin hér .
Ég hleypti heimdraganum haustið 1954 og fór að læra vélvirkjun .
Ég vissi að hugur Skúla stóð mjög til þess að læra vélvirkjun eða bifvélavirkjun , en það æxlaðist svo að hann settist í bú með fósturforeldrum sínum .
Hann fann sér lífsförunaut á prestssetrinu í Holti í Önundarfirði , Ragnhildi Jónu Jónsdóttur .
Þau hafa búið með blandað bú á Gemlufalli alla tíð , nú síðustu árin í félagi við Jón son sinn .
Ég hef verið þeirrar gæfu aðnjótandi að geta heimsótt æskustöðvarnar á hverju ári , stundum hefur viðdvölin verið stutt , en alltaf hef ég getað komið við á Gemlufalli og notið þess að hitta þau góðu hjón og haldið sambandi við þau , og eftir að við urðum eldriborgarar hefur samverustundunum fjölgað , þar sem við hjónin höfum getað dvalið á Mýrum svo til öllum sumrum .
Skúli hefur átt í baráttu við banvænan sjúkdóm síðustu árin og varð að lúta í lægra haldi hinn 18. febrúar sl. Við , Mýrafólkið , þökkum samfylgdina og samvinnuna í nánast mannsaldur .
Gagga mín , við vottum þér og fjölskyldu þinni samúð okkar og biðjum guð að blessa ykkur og styðja .
Jón Gíslason .
