Alfonso prins , yngri bróðir Juan Carlosar sem nú er konungur Spánar , lést á þessum degi árið 1956 , aðeins fjórtán ára .
Hann varð fyrir voðaskoti í húsi fjölskyldunnar í Portúgal .
Aldrei hefur verið upplýst með óyggjandi hætti hvernig dauða hans bar að , en bróðir hans var í sama herbergi og í rúma hálfa öld hefur sá orðrómur verið á kreiki að núverandi Spánarkonungur hafi haldið á skammbyssunni þegar skotið hljóp úr henni .
Alfonso bar hið mikla prinsanafn Alfonso Cristino Teresa Ángel Francisco de Asís y Todos los Santos de Borbón y Borbón Dos-Sicilias .
Hann var yngstur fjögurra systkina .
Elst er Pilar prinsessa , þá Juan Carlos og Margarita er þriðja í röðinni .
Þeir bræður , Alfonso og Juan Carlos , voru nánir .
Alfonso leit mjög upp til stóra bróður , sem stundaði nám í herskóla á Spáni , undir verndarvæng Francos hershöfðingja .
Franco hafði ákveðið að Juan Carlos yrði arftaki sinn á valdastóli á Spáni og þar með yrði konungdæmi endurreist í landinu .
Fjölskyldan dvaldi í húsi sínu í Portúgal um páskana 1956 .
Á skírdag fór fjölskyldan til messu og þegar heim var komið fóru þeir bræður í herbergi á efri hæð hússins .
Skömmu síðar kvað við skothvellur .
Alfonso hafði fengið kúlu úr skammbyssu í ennið og var látinn er að var komið .
Sendiráð Spánar sendi frá sér tilkynningu um lát prinsins , þar sem fram kom að hann hefði verið að þrífa skammbyssu , ásamt bróður sínum , þegar skoti var hleypt af .
Nánari upplýsingar hafa aldrei verið veittar opinberlega .
Hins vegar hefur verið haft eftir þjónustufólki á heimilinu að Juan Carlos hafi beint byssunni að bróður sínum og hleypt af , án þess að gera sér grein fyrir að byssan var hlaðin .
Þetta hafi verið slysaskot , en Juan Carlos hafi viðurkennt fyrir vinum sínum að hafa haldið á skammbyssunni .
Engin rannsókn fór fram .
Alfonso prins var jarðaður tveimur dögum síðar og faðir þeirra bræðra sendi Juan Carlos samdægurs til baka í herskólann .
Sagan segir að faðirinn hafi hent skammbyssunni , sem heimildir herma að Franco hafi gefið krónprinsinum , í stöðuvatn þar nærri .
Spánarkonungur hefur aldrei tjáð sig um atvikið og það er ekki nefnt einu orði í opinberri ævisögu hans .
Hins vegar kom út bók um ævi hans árið 2003 , rituð af breskum prófessor , þar sem töluvert er ritað um dauða Alfonsos og haft eftir ýmsum æskuvinum Juans Carlosar , að hann hafi haldið á skammbyssunni þennan örlagaríka dag .
Enginn hefur þó fullyrt að prinsinn hafi ætlað sér að skaða litla bróður sinn ; þetta hafi verið hörmulegt slys .
rsv@mbl.is 