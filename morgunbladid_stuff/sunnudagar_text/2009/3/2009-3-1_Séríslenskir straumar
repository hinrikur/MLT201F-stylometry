Íslensk hönnun á sitthvað sameiginlegt en margir hönnuðir fá innblástur frá annaðhvort landslagi Íslands eða sögu og hefðum landsins .
Hér eru teknir saman nokkrir hlutir úr ýmsum áttum , dæmi um séríslenska hönnun sem ætti samt að höfða til fólks hvarvetna í heiminum .
Það getur verið hollt að líta inn á við og þjóðlegir straumar eiga vel við um þessar mundir .
Land elds og íss Eftir Ingu Rún Sigurðardóttur ingarun@mbl.is RÉTT eins og Ísland sjálft einkennist Íslandsplatti vöruhönnuðarins Stefáns Péturs Sólveigarsonar af andstæðum en brennandi heitir gripir geta þar staðið ofan á ísköldum jöklum landsins .
Plattinn Heitt / Kalt er sílikon-hitaplatti sem þolir allt að 200°C hita og þolir því að fara í uppþvottavél .
Plattinn er mjög nákvæmlega vatnsskorinn , og á honum má sjá ellefu stærstu jökla Íslands .
Stefán hefur beitt vatnsskurðaraðferðinni áður í hönnun sinni , eins og í kertastjökunum Fjanda og Skrauta .
Plattinn er skrautlegur , skemmtilegur og sérlega íslenskur og hentar stærðin vel allt frá minnstu espresso-kaffikönnum yfir í stóra potta .
solson.is Sauðskinnsskórnir endurfæddir MARÍA Kristín Magnúsdóttir skóhönnuður er konan á bak við þessa skemmtilegu skó sem greinilega eru innblásnir af gömlu sauðskinnsskónum .
Þessir eru þó mun endingarbetri því sólinn er úr gúmmíi .
Það er þó ekki einvörðungu lagið sem minnir á gömlu skóna heldur er líka ullarinnlegg í nýtísku ballerínuskónum , sem er frá Glófa , en leðrið er allt frá Sjávarleðri á Sauðárkróki .
Skórnir fást í nokkrum mismunandi litum , til dæmis rauðum og ljósum karfa .
Þeir fást þó líka svartir með hvítri líningu , annaðhvort úr lambsleðri eða laxaroði , þannig líkjast þeir mest gömlu sauðskinnsskónum .
Rétt eins og fyrirrennarinn eru þeir léttir og liprir .
Ullarleppurinn gerir þá mjúka og líka hlýja en einfalt er að fjarlægja þá þegar hlýnar í veðri til að gera skóna sumarlegri .
Skórnir hafa fengið nafnið " Emilía " í hönnunarlínu Maríu og " minna þeir okkur á þá tíma þegar fólk bjó til sína eigin skó og vegalengdir voru mældar í hversu marga skó þú þyrftir á leiðinni en ekki hversu margir tankar af bensíni væru nauðsynlegir " .
mariamagnus.is Nýtt og náttúrulegt PEYSAN " Gil " er nýjasta útspilið frá hönnunarfyrirtækinu Farmers Market en undir því merki hefur Bergþóra Guðnadóttir hannað breiða vörulínu af fatnaði og fylgihlutum úr náttúrulegum hráefnum sem er nú seld í verslunum víða um heim .
Gil er nokkuð einkennandi fyrir verk Bergþóru og vörumerkið , þar sem íslenska ullin er notuð sem hráefni og hönnun byggist á skírskotunum í íslenska arfleifð og sveitarómantík .
Farmers Market var stofnað haustið 2005 af hönnuðinum Bergþóru og tónlistarmanninum Jóel Pálssyni .
Hugmyndin var að hanna föt og fylgihluti þar sem áhersla væri lögð á náttúruleg hráefni með íslensku ullina í öndvegi .
" Því er oft haldið fram í sögulegu samhengi að án hinnar harðgeru sauðkindar sem gaf af sér kjöt , ull , gæru og mjólk hefði íslensk þjóð ekki lifað af aldir harðinda og fátæktar , " segir á vefsíðu fyrirtækisins .
Er þessi samofna saga Íslendinga og sauðkindarinnar , þar sem menn og dýr hafa lifað í sambýli við harðger náttúruöfl öldum saman , innblásturinn að hönnuninni .
farmersmarket.is Kjarnakonur og krosssaumur HÖNNUÐURINN Thelma Björk Jónsdóttir leggur mikið upp úr vönduðu handverki en hún er þekkt fyrir fallegar hárspangir sínar .
Á meðfylgjandi mynd má sjá útsaumaða spöng með krosssaumi úr vetrarlínunni .
Í þeirri línu lagði Thelma mikla áherslu á handverk , bæði sem hún lærði í skóla og frá ömmu sinni " og öðrum kjarnakonum í fjölskyldunni " .
Línan " samanstendur af krosssaum og hekli , bæði stífuðu og óstífuðu hekli " , útskýrir hönnuðurinn .
Hvert stykki er einstakt í litavali og formi , sem er gaman fyrir eigandann .
Sem stendur er sýning á hönnun Thelmu í verslun Steinunnar við Bankastræti en einnig er hægt að skoða gripina í búð Thelmu við Garðastræti .
Á næsta ári ætlar Thelma að kynna nýja hattalínu , fyrir dömur , herra og börn , og má fá innsýn í þann heim á sýningunni hjá Steinunni .
THELMA design var stofnað árið 2005 .
Takmarkið er meðal annars að hvetja konur til að nota hárskraut meira .
Hárspangir veita ferskt og fallegt yfirbragð , sem getur verið bæði glæsilegt og aðlaðandi .
Einnig hafa brúðir hrifist af hönnun Thelmu og hefur hún gert sérstaka brúðarlínu .
thelma-design.com 