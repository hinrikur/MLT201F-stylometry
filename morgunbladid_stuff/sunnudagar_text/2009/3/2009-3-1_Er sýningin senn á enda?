Eftir Jóhönnu Maríu Vilhelmsdóttur jmv@mbl.is Sigurliðið fær verðlaunagrip , hugsanlega tilboð um fjárstuðning og ótakmarkaðan rétt til að monta sig , en engin peningaverðlaun .
Salgueiro-sambaskólinn þótti skara fram úr í skrúðgöngu kjötkveðjuhátíðarinnar í Ríó í ár .
Skólinn vann til verðlauna sem 12 sambaskólar bitust um af mikilli alvöru en að baki skrúðgöngunni lá mánaðalöng þrotlaus vinna m.a. við fjármögnun , skipulagningu , hönnun , dansæfingar og búningasaum .
Í hópi Salgueiro-skólans voru 4.100 manns sem dönsuðu við hlið íburðarmikilla skrautvagna en þema skólans í ár var saga trommunnar og mikilvægi hennar í heimi tónlistarinnar .
Í öðru sæti varð Beija-Flor-skólinn sem hefur unnið til verðlaunanna fimm sinnum á undanförnum sex árum .
Stærsta sýning jarðar Kjötkveðjuhátíðinni í Ríó lauk með formlegum hætti á miðvikudag en hátíðahöldin héldu þó áfram á götum borgarinnar um helgina .
Um 70.000 manns fylgdust með skrúðgöngunni á sérútbúnum Sambodrome-leikvanginum á sunnudag og mánudag .
Ódýrustu miðarnir á skrúðgönguna kosta um 1.000 dollara og er uppákoman því ekki fyrir hvern sem er enda mikið um þekkt andlit og heimsstjörnur meðal gesta .
Talið er að um 720.000 innlendir og erlendir ferðamenn hafi lagt leið sína til Ríó þetta árið og dælt sem nemur um 520 milljónum dollara inn í brasilíska hagkerfið .
Allar dýrindis fjaðrirnar , trommurnar , þvengirnir og risavaxnir skrautvagnarnir eru þó ekki ókeypis .
Dansskólarnir eyða allt að 3 milljónum Bandaríkjadala hver í skrúðgönguna sem stendur yfir í 80 mínútur .
Það fjármagn kemur yfirleitt frá fyrirtækjum þó dansskólarnir hafi einnig verið orðaðir við ólögleg happdrætti og eiturlyfjasölu .
En nú kreppir að í Brasilíu eins og annars staðar í heiminum .
Fjárframlög fyrirtækja og styrktaraðila til dansskólanna voru af skornum skammti í ár og því lagði stjórn landsins þeim til þrjár milljónir Bandaríkjadala til stuðnings .
Áhyggjuraddir heyrast nú í auknum mæli og er óttast að hátíðin á næsta ári muni bera merki fjármálakreppunnar .
Kjötkveðjukreppa í aðsigi ? Brasilíska olíufyrirtækið Petrobas lagði dansskólunum til 5 milljónir Bandaríkjadala í fyrra .
Fyrirtækið sá sér ekki fært að styðja dansskólana í ár og hafa fleiri fyrirtækið dregið stuðning sinn við einstaka skóla til baka .
Brasilíska flugvélaverksmiðjan Embraer tilkynnti á þriðjudag að 4.000 starfsmönnum yrði sagt upp en það er stærsta fjöldauppsögnin sem tilkynnt hefur verið um í Brasilíu til þessa .
Bílaframleiðandinn General Motors hefur einnig tilkynnt um uppsagnir hátt í 1.000 verkamanna rétt eins og umsvifamikla námaverksmiðjan Vale .
" Ég held að kreppan skelli á árið 2010 , " segir Rosa Magalhaes , listrænn stjórnandi Imperatriz Leopoldinense-sambaskólans .
Erlendir ferðamenn , sem sumir hverjir borga fyrir að fá að taka þátt með dansskólunum , létu sig ekki vanta í ár .
Það hefur helst verið skýrt með 30% lækkun realsins , brasilíska gjaldmiðilsins , á móti bandaríska dollaranum .
Ferðamennirnir eru veigamikil undirstaða kjötkveðjuhátíðarinnar í Ríó en búist er við því að erlendir gestir frá Bandaríkjunum og Evrópu verði færri á næsta ári .
Kjötkveðjuhátíðin er ekki bara í Ríó " Fólkið sem býr í Ríó gerir yfirleitt allt sem það getur til að komast úr borginni meðan á karnivalinu stendur .
Þetta er ekki skemmtileg hátíð fyrir þá sem þar búa því það koma margir útlendingar og ferðamenn og borgin lamast , " segir Jacqueline Cardoso da Silva sem er frá Brasilíu en hefur búið á Íslandi í 18 ár .
Jacqueline þykir Íslendingar hafa nokkuð rangar hugmyndir um eðli kjötkveðjuhátíðarinnar í Brasilíu .
Menningin þar sé einfaldlega öðruvísi en hér og fólk vanara að vera fáklætt .
" Þetta snýst ekki um drykkju og kynlíf þó að það líti kannski þannig út fyrir utanaðkomandi .
Bestu vinir geta verið að dansa samba eða lambada með mikilli snertingu án þess að það sé kynferðislegs eðlis .
Þetta er bara okkar dans og okkar menning , " segir Jacqueline .
Kjötkveðjuhátíðir eru haldnar um alla Brasilíu og standa um eina viku og Jacqueline segir mikinn tíma og pælingar fara í undirbúning og hönnun búninga .
" Það tengja alltaf allir karnivalið við Ríó en það sem þar fer fram er sýning sambaskóla sem æfa allt árið .
En alls staðar á götunum , í klúbbum og á börum eru hátíðir sem almenningur tekur þátt í , " segir Jacqueline .
Hún segir það mjög dýrt að komast inn á hátíðina í Ríó og brasilískur almenningur leggi því ekki leið sína þangað .
Jacqueline er frá fylkinu Rio Grande do Sul í suðurhluta Brasilíu .
Hún segist hafa tekið þátt í hátíðinni í heimafylkinu á hverju ári þar til hún flutti til Íslands .
" Ég fór á barnaböll þegar ég var lítil og svo fara krakkarnir með foreldrunum að dansa á kvöldin og eru oft með þeim alla nóttina .
" Hún segir dansinn skipta miklu máli í hátíðahöldunum .
" Þetta er danshátíð og allar stærri borgir eru með sambaskóla og sýningar , en þó ekki eins viðamiklar og í Ríó , segir Jacqueline .
" Maður gat dansað til klukkan sex um morguninn , farið heim í sturtu og mætt beint í vinnuna .
Svo var aftur haldið á hátíðina um kvöldið , " segir Jacqueline og hlær .
Staðreyndir Kjötkveðjuhátíðin barst til Brasilíu með portúgölsku hefðarfólki á 17. öld .
Á þeim tíma var innfæddum Brasilíumönnum meinaður aðgangur og hátíðin haldin á bak við luktar dyr og dansaður polki .
Skemmtunin færðist svo smám saman út í samfélagið og snemma á 20. öldinni var hátíðin orðin að sambahátíð , þó öllu látlausari en hún er nú til dags .
Fyrsta skrúðgangan fór fram á fjórða áratugnum en þá urðu slagverkshljóðfæri einnig veigameiri í tónlistarflutningnum auk apito-flautunnar sem er notuð til að stjórna tónlistinni .
Yfir 59 milljónum smokka var dreift um alla Brasilíu í boði yfirvalda yfir kjötkveðjuhátíðina .
Forseti Brasilíu , Luiz Inacio Lula da Silva var nú í fyrsta sinn meðal áhorfenda skrúðgöngunnar í Ríó frá því hann tók embætti forseta árið 2003 .
Forsetinn henti smokkum til dansandi mannfjöldans .
Það var liður í baráttu yfirvalda gegn alnæmi en tíðni smita í Brasilíu er með því hæsta sem gerist í heiminum .
Í fyrra voru framin 1.303 rán á hátíðinni auk þess sem 80 manns voru myrtir og er talið að aukning hafi orðið á glæpum í ár .
Fegurstu konur Brasilíu bítast árlega um að verða trommudrottningar , en svo nefnast konurnar sem dansa fyrir framan skrúðgöngu hvers dansskóla fyrir sig .
Í ár var brugðið út af vananum þegar tvær konur á fimmtugsaldri voru meðal trommudrottninganna .
Þetta þykir merki um að æskudýrkun Brasilíumanna hafi verið sagt stríð á hendur .
Konurnar tvær reyndust traustsins verðar og gáfu þeim yngri ekkert eftir í dansinum .
Þátttaka þeirra er þó ekki einsdæmi því árið 2006 varð 63 ára kona fyrir valinu .
Kjötkveðjuhátíðin í Ríó er undanfari föstunnar þó ekki sé mikið um trúarlegar skírskotanir í þeim þemum sem dansskólarnir velja sér .
Skólarnir velja sér yfirleitt félagslegt eða sögulegt viðfangsefni og spinna búninga og vagna skrúðgöngunnar út frá því .
Í fyrra var skrúðganga eins skólans dæmd úr leik eftir að hafa túlkað Helförina á umdeildan hátt .
Eftirlíkingar naktra líkama fórnarlamba Helfararinnar þóttu óviðeigandi þáttur hátíðarhaldanna og fór leiðtogi gyðinga í Ríó fram á lögbann .
