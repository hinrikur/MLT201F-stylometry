" ÉG á von á heilmiklu af fólki því það verður opið hús hér hjá okkur í Lambhaganum og allir velkomnir , " segir Hafberg Þórisson garðyrkjubóndi um tilstandið vegna sextugsafmælis síns í dag .
Þar með er ekki öll sagan sögð því hann segir konu sína í einhverju leyndardómsfullu bralli í tilefni dagsins sem hann hafi ekki hugmynd um hvað er .
Hann bætir því við að þrír félagar hans og kollegar frá Danmörku og Svíþjóð séu komnir til landsins til að fagna með honum og til standi að sýna þeim landið með einhverjum hætti .
" Það er líka á vegum konunnar en mig grunar að það sé einhver fjórhjólaferð í spilinu .
" Hafberg segist vera mikið afmælisbarn í sér og gera sér alltaf dagamun á afmælinu sínu með einhverjum hætti .
" Landslögin voru mér hliðholl þegar ég var fertugur því sama dag var öllum á Íslandi leyft að drekka bjór .
Þá voru sjö bjórtegundir leyfðar og ég keypti kassa af hverri svo það varð heilmikið húllumhæ .
" En hvers skyldi afmælisbarnið óska sér í tilefni dagsins .
" Sem minnst af gjöfum , " er svarið .
" Bara að koma með gott skap og fallegt bros – þá er ég ánægður .
" ben@mbl.is 