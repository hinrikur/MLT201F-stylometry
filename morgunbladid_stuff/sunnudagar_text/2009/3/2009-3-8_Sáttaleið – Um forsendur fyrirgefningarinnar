Atburðir síðustu mánuði hafa sýnt að ranglæti hefur viðgengist á Íslandi .
Um það ranglæti höfum við fjallað í tveimur greinum á þessum vettvangi að undanförnu .
Einstaklingar og stofnanir hafa valdið eða stuðlað að óréttlæti .
Hvernig eigum við , þjóðin , að bregðast við ? Nornaveiðar hafa aldrei gefist vel , opinberar hýðingar sökudólga eru ekki heppileg leið til að bæta fyrir brot eða efla heill , hvorki þjóðar né einstaklinga .
Ættum við þá bara að fyrirgefa , gleyma fortíðinni og snúa okkur svo að verkum okkar hvert í sínu lagi ? Nei , róttækari viðbragða er þörf .
Tími sáttargjörðar og sannleika Nú er kominn sá tími að mikilvægt er að byrja að huga að leiðum uppbyggingar og sáttar í samfélagi okkar .
Mörg dæmi úr sögunni vísa okkur veginn .
Eitt hið besta kemur frá Suður-Afríku .
Á tíunda áratug síðustu aldar var mikil vinna lögð í að þróa sáttar- og fyrirgefningarferli eftir langt tímabil aðskilnaðarstefnu milli hvítra og svartra .
Svartur minnihluti hafði verið beittur stórfelldu ranglæti sem gera varð upp þegar aðskilnaðarstefnunni lauk .
Skörp skil þurftu að verða þegar stigið var af braut ranglætis yfir á veg réttlætis .
Áhersla var lögð á sannleikann : Að allur sannleikurinn yrði sagður .
Það er vissulega munur á því ranglæti sem framið var í Suður-Afríku í tíð aðskilnaðarstefnunnar og því ranglæti sem afhjúpað hefur verið í íslensku samfélagi .
Viðbrögð við félagslegu ranglæti hljóta þó ætíð að vera lík enda er tilgangurinn sá sami : Að byggja upp réttlátt samfélag .
Að segja sannleikann er undanfari þess að hægt sé að taka næsta skref í sáttaferli .
Þetta var gert í Suður-Afríku .
Miklum tíma var varið í að leyfa fórnarlömbum kúgunar og ofbeldis að stíga fram og segja sögu sína frammi fyrir kúgurum sínum svo verk þeirra yrðu opinber og öllum kunnug .
Þau sem sannanlega höfðu átt mestan þátt í hinu rangláta kerfi aðskilnaðarstefnunnar voru látin sæta ábyrgð og sum sótt til saka .
Áhersla var lögð á að engin sáttargjörð gæti orðið fyrr en allur sannleikurinn hefði verið leiddur í ljós .
Fyrirgefning eða sátt En hvað merkir sáttargjörð ? Merkir hún það sama og að fyrirgefa ? Nei , sáttargjörð er annað en fyrirgefning .
Fyrirgefning getur verið einhliða .
Sáttargjörð er hins vegar alltaf gagnkvæm .
Við getum fyrirgefið þeim sem vita ekki af því að þau hafi gert eitthvað á hlut okkar eða viðurkenna ekki sök sína .
Við getum fyrirgefið látnu foreldri eða einhverjum sem hefur skaðað okkur á lífsleiðinni , án þess að viðkomandi komi þar að .
Oft er þrýst á einhliða fyrirgefningu þegar einstaklingar eiga í hlut : Þolendur ranglætis eru þá hvattir til að gleyma og halda ótrauðir áfram , sleppa reiði eða haturshugsunum , frelsa sjálfa sig undan hremmingum erfiðra tilfinninga og losna þar með úr kreppu sinni .
Stundum getur þess konar afstaða og ferli hjálpað en mikilvægt er að slík fyrirgefning feli ekki í sér að við afsökum , réttlætum eða viðurkennum framkomu þess sem beitt hefur okkur ranglæti .
Sinnaskipti og leið sátta Þær aðstæður sem nú ríkja í íslensku samfélagi eru þess eðlis að við hvetjum ekki til fyrirgefningar fólks .
Við viljum gerast boðberar sáttargjörðar fremur en fyrirgefningar .
Við hvetjum til sáttarferlis þar sem upphafið markast af því að sannleikurinn verði leiddur í ljós líkt og gert var í Suður-Afríku og þeir kallaðir til ábyrgðar sem hana bera .
Við leggjum til að opinber sáttanefnd taki til starfa og þar fái sannleikur að hljóma .
Flett verði ofan af kerfisbundnu ranglæti og þeim sem báru ábyrgð á því .
Við köllum eftir sinnaskiptum .
Í því felst að meintir gerendur breyti bæði hugarfari sínu og gerðum .
Sinnaskipti felast í siðvæðingu viðskiptalífsins þar sem eigendur og stjórnendur fjármálafyrirtækja sjá náunga sinn í því fólki sem byggt hefur upp það samfélag og þá velferð sem kom undir þá fótunum .
Náungakærleikur og samábyrgð er grundvöllur sannrar velferðar .
Við erum sköpuð til þess að þjóna hvert öðru og bera sameiginlega ábyrgð .
Þessi viska er samviska og í henni felst krafan um sinnaskipti .
Við köllum eftir virkri sátt í samfélagi okkar .
Sú sátt getur ekki orðið nema sinnaskipti verði hjá einstaklingum og þjóð .
Sinnaskipti eru umskipti þegar iðrun er heil og yfirbót sönn .
Krafan um iðrun og yfirbót beinist að gerendum og ekki þolendum ranglætis .
Meginkrafan er sú að þau sem bera ábyrgð bæti fyrir brot sín .
Ef þau hafa brotið gegn lögum eiga þau að taka út refsingu .
Það er ekki hefndarhugur sem býr að baki heldur þvert á móti virðing við hina brotlegu : Þeim er sýnd virðing þegar komið er fram við þau eins og skynsemisverur sem beri ábyrgð á gerðum sínum , geti gengist við þeim og tekið afleiðingum þeirra .
Verða að biðjast afsökunar Sáttargjörð er annað og flóknara ferli en einhliða fyrirgefning .
Sáttargjörð felur í sér að allir sem hlut eiga að máli taki þátt í að bregðast við og bæta úr þeim aðstæðum sem upp eru komnar .
Í því má alls ekki beita yfirvarpsaðgerðum heldur verða heilindi að ráða för .
Í þessu ferli er beiðni um afsökun óhjákvæmileg .
Það er lágmarkskrafa í sáttarferlinu .
Í okkar dæmi hér á landi verða stjórnvöld , eftirlitsstofnanir , eigendur og stjórnendur bankanna , fjölmiðlar og ýmsar sérfræðingastéttir að biðjast afsökunar á því að hafa brugðist trausti almennings .
Þeir sem hafa skotið undan fé eiga auðvitað að skila því .
Einnig getur komið að því að einhverjir biðji um fyrirgefningu .
Skilyrði þess að hægt sé að veita hana er að iðrun og yfirbót sé bæði huglæg og efnisleg , komi fram í afstöðu , orðum og bótagerðum .
Að því skilyrði uppfylltu er möguleiki á því að fyrirgefning verði veitt .
Fyrirgefningar getur enginn krafist af öðrum .
Fyrirgefningin er þó það viðmið sem við ættum öll að stefna að .
Að henni fenginni getum við gengið saman til móts við sameiginlega framtíð .
Fyrirgefning er æskileg en er þó enn sem komið er fjarlægt heilbrigðismarkmið fyrir þjóð sem orðið hefur fyrir ranglæti .
Til að vinna að því hvetjum við til að farin verði sáttaleið , sannleikurinn sagður , flett verði ofan af ranglætinu , fólki gefið færi á að gangast við mennsku sinni og brotum og hafi möguleika til bóta .
Tíminn er kominn .
Anna Sigríður Pálsdóttir Arnfríður Guðmundsdóttir Baldur Kristjánsson Hjalti Hugason Pétur Pétursson Sólveig Anna Bóasdóttir Sigrún Óskarsdóttir Sigurður Árni Þórðarson Höfundar eru guðfræðingar .
