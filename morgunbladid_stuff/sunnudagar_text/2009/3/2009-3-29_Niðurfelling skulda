FRAMSÓKN kom með þá hugmynd að fella niður 20% allra húsnæðisskulda og Bjarni Benediktsson tók síðan undir það mér til mikillar furðu .
Þetta virtist nú bara vera kosningaskrum sem fékk slæmar undirtektir og Framararnir hættu að tala mikið um það .
En nú kemur Tryggvi Herbertsson , sem ég hafði mikið álit á , og tekur undir þetta , ekki nóg með það , hann vill ekki bara lækka húsnæðisskuldir , heldur líka allar skuldir fyrirtækja og þetta kostar ekkert .
Skil ekki það bókhald .
Ég held að allir erlendir hagfræðingar og flestallir íslenskir líka hafi talið þetta hið mesta óráð og sama segir AIG ( Alþjóðagjaldeyrissjóðurinn ) .
Skoðum þetta aðeins betur .
Það er einhver hluti heimila sem stendur ekki undir afborgunum af skuldum , aðallega húsnæðislánum og einnig bílalánum , gæti verið 20% af heimilum .
Þetta er erfiðast fyrir þá sem ekki hafa lengur atvinnu , það er aðalvandinn .
Mundi 20% niðurfelling skulda hjálpa þessu fólki ? Nei , það er ekkert sem bendir til þess , það þarf sérstök ráð fyrir þessa aðila .
Síðan eru aðrir sem geta greitt af sínum lánum og af þeim eru kannski margir með mjög há lán og mjög háar tekjur .
Sumum finnst vafalaust sanngjarnt að þeir fái líka niðurfellingu á hluta sinna skulda og bera við réttlæti .
En hvað um þriðja hópinn sem skuldar ekkert ? Er það réttlæti að þeir " fái ekkert " , það verða jú allir að borga brúsann því mér finnst það ótrúlegt bull að halda því fram að þetta kosti ekkert , auðvitað þarf að leggja bönkunum og Íbúðalánasjóði til fé og því meira sem eignir þeirra rýrna með niðurfellingunni og hvað um lífeyrissjóðina , eru þeir ekki eign almennings ? Tökum lítið dæmi af Alla , Balla og Dalla .
Alli skuldar 30 m. og er atvinnulaus , hann getur ekki borgað af sínum lánum .
Balli skuldar 90 m. en er með 1.200 þús. á mánuði og getur vel borgað af sínum lánum .
Dalli skuldar ekkert og er í góðum málum .
Hvað gerir 20% niðurfelling ? Alli fær 6 m. , Balli fær 18 m. og Dalli ekkert .
Hver borgar þessar 24 m. , jú Alli borgar 8 m. , Balli 8 m. og Dalli 8 m. ( gróft reiknað ) .
Alli sem var verst staddur hefur sem sagt tapað á öllu saman og Dalli borgar skuldir hinna en Balli græðir 10 m. sem hann þurfti alls ekki á að halda .
Er þetta það sem við viljum ? Aðalmálið fyrir heimilin er að sem flestir hafi atvinnu .
Til þess að það verði þurfa fyrirtækin að halda lífi og hvað þarf til þess ? Það er aðallega þrennt , lánsfé , eðlilegir vextir og stöðugleiki , þetta þrennt er allt sem þarf .
Þess vegna er forgangsverkefni að koma bönkunum á lappirnar , lækka stýrivexti og taka upp annan gjaldmiðil og þar er evran efst á blaði .
Niðurfelling skulda yfir alla línuna mun ekki hjálpa þeim sem mesta hjálp þurfa en hygla þeim sem þegar eru á grænni grein .
HJÁLMTÝR GUÐMUNDSSON , Björtusölum 2 , Kópavogi .
Frá Hjálmtý Guðmundssyni : 