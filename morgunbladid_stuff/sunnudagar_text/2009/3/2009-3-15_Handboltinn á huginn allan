HILDUR Marín Andrésdóttir , menntaskólanemi , er tvítug í dag .
Hildur er fædd og uppalin á Akureyri , flutti suður til Reykjavíkur 16 ára gömul , en hefur ennþá sterkar taugar norður .
Hún stundar nám á náttúrufræðibraut Menntaskólans í Hamrahlíð samhliða því sem hún æfir handbolta af miklu kappi með Gróttu .
Handboltinn tekur mestan hennar frítíma enda eru æfingar 6 sinnum í viku og oftar en ekki keppni á laugardögum .
Hún á því erfitt um vik að fara í heimsóknir á æskuslóðirnar jafnoft og hún vildi , en skreppur þó norður þegar hún getur .
Þótt Hildur eigi afmæli í dag hyggst hún ekki halda upp á það fyrr en næstu helgi .
Þá ætlar hún að blása til veislu fyrir vinina á Café Oliver og segist engar áhyggjur hafa af því að verða þreytt um kvöldið þrátt fyrir að fyrr um daginn sé keppni í handboltanum enda er hún alvön svoleiðis púsluspili .
Afmælisdagurinn í dag verður þó ekki alveg veislulaus því hún ætlar að bjóða fjölskyldunni í kaffi til að halda upp á stórafmælið , en eins og alvöru afmælisbarni sæmir fær hún sjálf að eiga frí frá mesta veseninu .
" Ég er náttúrulega alveg óhæf í eldhúsinu , þannig að mamma og pabbi sjá alveg um að baka , " segir Hildur og hlær .
una@mbl.is 