Það lagðist lítið fyrir forystu Samfylkingarinnar um síðustu helgi þegar gamlir nemendur Jóns Baldvins Hannibalssonar , fyrrverandi formanns Alþýðuflokksins , úr Menntaskólanum á Ísafirði , héldu málþing í Iðnó , til þess að heiðra lærimeistara sinn sjötugan .
Enginn úr forystuliði Samfylkingarinnar , utan tveir þingmenn , mætti og hvorki Ingibjörg Sólrún Gísladóttir , formaður Samfylkingarinnar né Össur Skarphéðinsson , fyrrverandi formaður Samfylkingarinnar , létu svo lítið að senda þessum fyrrverandi samstarfsmanni og félaga í pólitíkinni svo mikið sem kveðju , ekki blómvönd , ekki skeyti , ekki neitt ! Hversu smátt getur fólk eiginlega orðið ? ! Jóhanna Sigurðardóttir forsætisráðherra og fyrrverandi samstarfsmaður Jóns Baldvins var ekki alveg jafnlítilla sanda og sæva og þau svilsystkin Solla og Össur , því hún sendi Jóni Baldvin þó heillaskeyti á þessum tímamótum þótt hún mætti hvorki í Iðnó né í afmælishófið eftir málþingið .
Árni Páll Árnason og Helgi Hjörvar , þingmenn Samfylkingarinnar björguðu eiginlega því sem bjargað varð , hvað orðspor Samfylkingarinnar varðar .
Árni Páll með því að taka þátt í ágætu pallborði í Iðnó , í kjölfar tveggja hreint kostulega góðra erinda þeirra Stefáns Ólafssonar og Þorvaldar Gylfasonar .
Og Helgi Hjörvar einfaldlega með því að mæta í Iðnó , hlýða á málþingið og mæta svo í glæsilegt afmælishóf þeirra Jóns Baldvins og Bryndísar að heimili þeirra , Álfhóli í Mosfellsbæ .
Það var greinilegt að flokksagi Sollu og Össurar nær ekki yfir til Vinstri grænna , því sjálfur fjármálaráðherrann , Steingrímur J. Sigfússon , formaður Vinstri grænna , mætti keikur í afmælið að Álfhóli og virtist bara líka vistin vel ! Báðir þingmenn Samfylkingarinnar fluttu afmælisbarninu litla og huggulega tölu á hófinu og munu kannski hafa fengið bágt fyrir frá forystunni , hafi henni borist " ósóminn " til eyrna .
Skemmst er frá því að segja að dagskráin sem fyrrum nemendur Jóns Baldvins buðu upp á í Iðnó var frábær og þeim til mikils sóma .
Þóra Arnórsdóttir sjónvarpsstjarna stýrði málþinginu af myndarbrag og Jónas Guðmundsson , stúdent frá MÍ 1976 flutti gamla skólameistaranum sínum afar góða og hjartnæma tölu , fyrir hönd gamalla nemenda .
Iðnó var troðfullt , hvert sæti setið , staðið á göngum og anddyrið sömuleiðis þéttskipað áhugasömum .
Flestir virtust vera úr hópi gamalla eðalkrata og nemenda þeirra hjóna og var ljóst af viðtökum í sal að dagskráin , sem stóð í þrjá tíma , hélt allan tímann .
Í pallborði sátu Atli Heimir Sveinsson tónskáld , Guðfríður Lilja Grétarsdóttir , varaþingmaður Vinstri grænna , Árni Páll Árnason , þingmaður Samfylkingar , Guðmundur Andri Thorsson rithöfundur og Guðmundur Ólafsson hagfræðingur .
Skemmtilega sundurleitur hópur með ólík viðhorf til mála .
Guðmundur Ólafsson átti sérlega skondin og snörp tilsvör .
Eitt þeirra var eitthvað á þessa leið , þegar til umræðu var hvort Jón Baldvin ætti erindi í pólitík á nýjan leik : Mér líst ágætlega á það .
Það væri gott svar Samfylkingarinnar að tefla sjötugum unglingi fram gegn þrítugu gamalmenni Framsóknar , nýkjörnum formanninum ! Svo er bara að bíða og sjá hvernig Samfylkingin tekur sjötuga unglingnum , sem nú hefur ákveðið að taka þátt í prófkjöri flokksins hér í Reykjavík .
Gefur kannski flokksforystan út fyrirmæli um að framboð hans verði einnig hunsað ? ! Engu skal hér um það spáð að sú verði niðurstaðan , en fari leikar þannig verður skemmtilegt að sjá hvaða mótleik Jón Baldvin Hannibalsson á þá .
agnes@mbl.is 