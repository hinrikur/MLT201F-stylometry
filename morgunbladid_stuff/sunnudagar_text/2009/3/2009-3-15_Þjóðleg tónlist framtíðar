Samhliða því sem þjóðleg tónlist berst um heiminn henda ýmsir hugmynd þaðan á lofti , steypa saman ólíkum hugmyndum úr ólíkum heimsálfum svo úr verður eitthvað nýtt , þjóðleg tónlist framtíðarinnar .
Extra Golden er dæmi um það þar sem bandarískir rokkarar hafa tekið höndum saman við keníska benga-tónlistarmenn .
Extra Golden varð til í Buru Buru , úthverfi Nairóbí , höfuðborgar Kenía , vorið 2004 þegar þeir Ian Eagleson , Alex Minoff og Otieno Jagwasi tóku að spila saman við trommuleik Onyango Wuod Omari sem tekinn hafði verið upp fyrr á árinu .
Þeir náðu svo vel saman að Omari var ræstur út og daginn eftir settu þeir upp græjur , magnara og fartölvu í klúbb skammt frá og tóku upp megnið af sinni fyrstu plötu , Ok-Oyot System .
Ian Eagleson er upphafsmaður sveitarinnar en hann kom fyrst til Kenía sem nemandi í tónlistarfræðum 1995 og kynntist þá benga-tónlist sem er bræðingur af þjóðlegri tónlist frá Kenía , kongóskri gítarrúmbu , sálmasöng , kántrítónlist og kúbverskri danstónlist .
Framan af léku menn á kassagítara , enda rafmagn óvíða fáanlegt í sveitum Kenía , en í Nairóbí var hægt að stinga í samband og jókst þá fjörið um allan helming .
Gítarar sem leikið er á eru alla jafna heimsmíðaðir , pickup búin til úr segulstálum úr leikföngum og öðru því sem hægt er að finna ( Eagleston á gítar með pickupi sem smíðað er úr ísskápsseglum ( fyrir minnismiða ) og blaði úr áli af gamalli viftu ) .
Getur nærri að hljómurinn sem þeir skila er hvorki hreinn sé nákvæmur , en kemur ekki að sök því magnarar eru jafnan svo frumstæðir að gæði hljóðfæranna skipta ekki svo mikil máli .
Hvorki hreint né nákvæmt 2003 sneri Eagleson aftur til Kenía að vinna lokaverkefni sitt í tónlistarfræðunum , en það byggðist á rannsóknum á benga-tónlist .
Við þær rannsóknir hljóðritaði hann trommuleik Onyango Wuod Omari sem lék með benga-sveitinni Orchestra Extra Solar Africa og kynnist í leiðinni söngvara sveitarinnar , Otieno Jagwasi , og þeim varð vel til vina .
Þegar félagi Eagleson úr rokksveitinni bandarísku Golden kom að heimsækja hann fengu þeir þá hugdettu að gaman væri að prófa að spila saman , flétta saman benga og rokki og afraksturinn varð eins og getið er að ofan , platan Ok-Oyot System sem kom út 2006 .
Otieno Jagwasi auðnaðist ekki að heyra plötuna , því hann lést úr alnæmi 2005 .
Segja má að andlát hans hafi orðið til þess að menn drifu loks í að ljúka við breiðskífuna og síðan að halda samstarfinu áfram í ljósi þess hve plötunni var vel tekið .
Liður í því var að hljómsveitinni var boðið að spila á hátíð þjóðlegrar tónlistar í Chicago að undirlagi Baraks Obama , sem beitti sér fyrir því að Keníamennirnir fengu vegbréfsáritun til Bandaríkjanna , og í framhaldi af því að fara í tónleikaferð um Bandaríkin .
Fimm dagar í fjallakofa Að þeirri ferð lokinni var næsta skífa , Hera Ma Nono , hljóðrituð á fimm dögum í fjallakofa í Pennsylvaniu , en hún kom svo út 2007 .
Í tónleikaferðinni og á plötunni var sveitin skipuð þeim Ian Eagleson , Alex Minoff og Onyango Wuod Omari , sem voru í upphaflegri gerð Extra Golden , en við bættist Opiyo Bilongo , benga-stjarna frá Kenía , og söngvarinn Onyango Jagwasi , bróðir Otienos .
Extra Golden kom síðan saman í þriðju upptökulotuna í byrjun síðasta árs til að taka upp aðra plötu og nú fór hljóðritunin fram í þvottahúsi í heimili foreldra Eaglesons .
Það gekk ekki þrautalaust að koma keníska hluta sveitarinnar , Onyango Jagwasi og Onyango Wuod Omari , til landsins frekar en fyrri daginn , en að þessu sinni var það ekki bara hve erfitt er fyrir Afríkumenn að fá vegabréfsáritun til Bandaríkjanna , heldur einnig það að vegna óeirða í kjölfar kosninga í Kenía í desember 2007 sat Jagwasi fastur í Kisumi á meðan heimili hans og fjölskyldu hans var lagt í rúst í Nairóbí .
Grunnupptökurnar tóku ekki langan tíma frekar en endranær , en að þessu sinni gáfu menn sér aðeins meiri tíma til að sýsla með þær en forðum og fyrir vikið er hljómur á plötunni mun betri en á fyrri verkum Extra Golden , aukinheldur sem hljóðfæraskipan en fjölbreyttari ; Eagleson leikur á bassa , orgel og gítar , Alex Minoff á bassa og gítar , Onyango Wuod Omari á trommur og slagverk og syngur að auki og Otieno Jagwasi syngur .
Þeir taka líka lagið Eagleson og Alex Minoff með misjöfnum árangri .
Skífan nýja , Thank You Very Quickly , kom svo út fyrir stuttu og hefur fengið framúrskarandi dóma og það að vonum .
Þess má geta að Extra Golden er á mála hjá því fróma fyrirtæki Thrill Jockey .
Venju fremur fjölbreytt Þegar tónlist er annars vegar er Afríka sannkölluð heimsálfa fjölbreytninnar og í raun stórmerkilegt hve gríðarlegur munur er á milli tónlistarstefna í álfunni eftir því hvar er borið niður .
Að því sögðu þá má greina það nokkuð vel hvernig áhrif verða svæðisbundin , til að mynda kúbverska rúmban , sem lagði undir sig kongóska tónlist og barst þaðan um alla Vestur-Afríku og hafði meðal annars mikil áhrif í Kenía , en þar er gróskan óvenju mikil .
Miklu skiptir um þróun mismunandi tónlistarafbrigða að í Kenía eru töluð ríflega fjörutíu tungumál og í Nairóbí er til að mynda algengt að heyra ýmist sungið á luo , luhya , kamba eða kikuyu þó svahili sé opinbert tungumál í landinu .
Það eykur svo enn fjölbreytnina að mikið er um tónlistarmenn frá nálægum löndum , til að mynda Tansaníu og Kongó-lýðveldinu , Þeim sem vilja kynna sér keníska tónlist er bent á nokkra diska sem Eatrhworks-útgáfan gaf út fyrir nokkrum árum .
Sumir þeirra eru illfáanlegir í dag , en aðrir eru til .
Þá er helst að nefna tvær fínar safnskífur með ýmsum listamönnum , Guitar Paradise of East Africa og Kenya Dance Mania og einnig Virunga Volcano með Samba Mapangala & Orchestre Virunga .
Bandaríska fyrirtækið Rounder Records gaf líka út góða samantekt , The Nairobi Beat : Kenyan Pop Music Today , og eins er til ágætis Rough Guide-plata : Kenya - the Rough Guide to the Music of Kenya gefur líka ágætt yfirlit .
Globestyle ( Ace ) útgáfan gaf líka út fína plötu með D.O .
Misiani & Shirati Jazz , Piny ose mer .
African Acoustic-útgáfuröð Original Music er lykilsafn fyrir þá sem kortleggja vilja þróun gítarleiks í Austur-Afríku og segja má að allar plöturnar í þeirri röð séu hreinasta afbragð .
Í kenísku samhengi er þó rétt að mæla sérstaklega með African Acoustic : Sounds Eastern and Southern .
Árni Matthíasson 