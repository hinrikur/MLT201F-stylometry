Eftir Freystein Jóhannsson freysteinn@mbl.is Sigrún Edda : Ég var 18 ára þegar Ragnar fæddist .
Þegar aldursmunurinn er svona mikill setur hann svip sinn á sambandið , ég fékk Ragnar eiginlega sem æfingabarn , því ég eignaðist dóttur tveimur árum síðar og þau urðu einsog systkini .
Ragnar var mjög stórt barn , hálfgert tröllabarn allt frá fæðingu .
Ég man að mamma kveið alltaf fyrir því að fara með hann í ungbarnaskoðun vegna þess að hún var alltaf skömmuð fyrir það hvað hann var þungur .
En mér fannst hann sætasta barn í heimi og vorkenndi öðrum börnum á hans reki fyrir það hvað þau voru veikluleg og miklar píslir .
Ragnar var ægilegt matargat .
Það upphófst alltaf mikið kapphlaup þegar maður mataði hann .
Það þurfti að hafa snögg handtök að koma bitunum nógu hratt upp í hann svo hann næði ekki að góla .
Ef eitthvað klikkaði þá fóru tilfinningarnar með hann og honum lá við köfnun af óhamingju .
Til að ljúka máltíðum þurfti að setja í hann tappa .
Sá tappi var snudda sem vætt var í hunangi .
Sú aðgerð hafði reyndar þær afleiðingar að barnatennurnar hans komu skemmdar niður .
Þannig að framan af aldri leit hann út eins og sætt feitabolluhrekkjusvín .
Hans mesta skemmtun var að dingla í hopprólu undir harmonikkuleik .
Önnur tónlist kom ekki til greina .
Harmonikka var það hljóðfæri sem hann hreifst fyrst af .
Ég tók það oft að mér að passa hann .
Kallaði hann alltaf Ragnar rúsínubollurass .
Hann var mjög ánægður með það viðurnefni .
En hann var ekki alveg sáttur þegar ég hélt því einhverntíma fram að presturinn sem skírði hann hefði verið búinn að fá sér í aðra tána og hefði óvart sagt : " Ég skíri þig Ragnar Rúsínubollurass .
" Hef reyndar grun um að viðurnefnið Rassi Prump sem var það listamannsnafn sem hann tók sér á yngri árum eigi sér rætur í Rúsínubollurassinum .
Rassi Prump kom reyndar fyrst fram opinberlega í fertugsafmælinu mínu og söng frumsamið hrokafullt lag til systur sinnar .
Rassi var og er ótrúlega fyndinn karakter .
Hann var alger andstæða við þann prúða dreng sem Ragnar gaf sig út fyrir að vera .
" Blanda af ljúflingi og skapmanni " Ég held að við gleymum því hvorugt þegar ég tók að mér að passa hann nokkra mánuði þegar foreldrar hans voru erlendis .
Þá var ég nýútskrifuð leikkona .
Sambúðin gekk mjög vel , ég tók meðal annars að mér að klippa hann .
Ég hafði ofurtrú á leikarahæfileikum mínum og var viss um að ef ég hermdi eftir góðum klippara þá tækist mér að klippa drenginn .
Mér tókst nokkuð vel upp með toppinn en þegar kom að því að klippa á honum hnakkann fór að kárna gamanið .
Ég spurði hann þá hvort honum fyndist í lagi að vera dálítið pönkaður í hnakkann en hann var alls ekki á því .
Hann hvítnaði af áhyggjum og fór að titra .
Ég sá í hvað stefndi og flýtti mér með hann til rakara og hef ekki tekið að mér klippingar síðan .
Ragnar hefur alltaf haft ákveðnar skoðanir varðandi hárgreiðslu að ég nú ekki tali um klæðaburð .
Það mátti til dæmis aldrei vera blettur í fötunum hans .
Þá var hann alveg ómögulegur .
Í fyrrnefndri sambúð var ég grænmetisæta , Ragnari til lítillar skemmtunar .
Þegar hann hafði búið við eldamennsku systur sinnar , sem samanstóð af baunum , spelti og þrumara um nokkurt skeið þá andmælti hann kröftuglega þegar hann fékk blómkál í ofni með bræddum osti í sunnudagsmatinn .
Þá tók hann kastið .
Fyrst trilluðu tár niður bollukinnarnar og svo rak hann upp org , skellti sér í gólfið og barði hnakkanum í parketið þangað til að ég lofaði því að ég skyldi fara með hann á Pulsuvagninn .
Ragnar hefur alltaf verið þessi blanda af ljúflingi og skapmanni .
Hann var til dæmis í ungmennahljómsveitinni Kósí sem heillaði allar verðandi tengdamæður upp úr skónum fyrir prúðmennsku og svo var hin hliðin , Rassi Prump , sem móðgaði menn hægri , vinstri með hroka og óþægilegum sannindum .
Fjölskyldumeðlimir voru mishrifnir af því þegar hann , strax eftir menntaskóla , varð fyrstur karlmanna til að setjast á skólabekk í Húsmæðraskólanum í Reykjavík .
Sumum fannst mikið á sig lagt fyrir langan brandara , en mér fannst þetta frábært uppátæki enda Ragnar dekraður af kvenfólkinu í fjölskyldunni og hafði aldrei þurft að elda , hvað þá þvo af sér .
Ég mætti á handavinnusýningar hjá töffaranum mínum , skoðaði þar útsaumuð vöggusett og var heiðruð á sunnudegi með fölskum héra þar sem umræðuefnið var rétt blanda hreinsiefna og nauðsyn á heimilisbókhaldi .
Ragnar hefur alltaf verið stemningsmaður .
Þegar hann var 10 ára gamall eignaðist hann vinkonu sem var að læra á selló .
Þá fór Ragnar að læra á fiðlu svo þau gætu spilað saman dúett .
Ég held að hann hafi verið átta eða níu ára þegar hann fékk laun fyrir að leika í söngleiknum Land míns föður .
Þessum aurum eyddi hann í að bjóða stelpunni sem hann var skotinn í út að borða .
Það eru nú ekki margir á þeim aldri sem geta státað af annari eins sjéntilmennsku .
Nú er samband okkar öðruvísi .
Hann er ekki lengur barn .
Við erum vinir og jafningjar og samband okkar mótast af því .
Það er einstaklega gott að tala við Ragnar .
Við fylgjumst vel hvort með öðru bæði persónulega og í starfi .
Hann er alltaf einlægur og hvetjandi .
" Sorgin sigrar hamingjuna " Mér finnst svo fallegt við Ragnar hvað hann er trúr sjálfum sér , hann hefur aldrei áhyggjur af því hvað öðrum finnst .
Hann fer sínar eigin leiðir , er óhræddur og laus við tilgerð .
En hann er ekki allra .
Viðfangsefni hans eru ögrandi og frumleg og hann hefur einu sinni náð að ganga fram af mér í óhugnaði , en heilla mig um leið .
Það tengdist mögnuðum performans sem hann gerði undir Eyjafjöllum og hét " Ókyrrðin mikla .
" Það var reyndar þá sem ég uppgötvaði að bróðir minn væri snilli .
Ragnar er laus við stæla , hann getur staðið við allt sem hann gerir og leggur mikið á sig fyrir list sína .
Ég þekki fáa sem eru jafn heilir og heiðarlegir í því sem þeir gera .
Það er einhver djúpur sársauki í verkum hans um leið og þau eru full af húmor .
Það lá ekkert í augum uppi að hann yrði myndlistarmaður .
Hann er fær á svo mörgum sviðum .
Hann er líka góður leikari og hæfileikaríkur tónlistarmaður .
Ég veit að hann þurfti að gera upp við sig hvað hann ætti að leggja áherzlu á og hann valdi myndlistina .
En tónlist og leiklist eru ríkir þættir í myndlistinni hans .
Eitt af uppáhaldsverkunum mínum eftir hann er rómantísk mynd af konu sem situr við á .
Þegar betur er að gáð þá sér maður að handleggurinn hefur verið höggvinn af henni .
Það er stór harmsaga á bakvið þetta annars fallega andartak .
Þessi mynd var sýnd í tengslum við sýningu sem hét Scandinavian pain .
Þá var Ragnar kominn í umboðssölu hjá galleríi og orðinn rándýr myndlistarmaður .
Ég sagði honum að ég ætlaði að finna leið til kaupa málverkið .
En áður en til þess kom seldi hann verkið úti í Frakklandi frægum kvikmyndaleikara .
Það gladdi mig því mjög þegar hann færði mér þessa sömu mynd í afmælisgjöf .
Hann tók sig bara til og málaði annað eintak .
Þessi mynd ber með sér öll sterkustu höfundareinkenni Ragnars ; trega , húmor og heiðarleika .
" Sorrow conquers happiness " söng hann í einum af sínum flottustu gjörningum sem hann kallaði því látlausa nafni " Guð " .
Þessi setning finnst mér lýsa bezt listamanninum Ragnari Kjartanssyni .
" Svalari systur varla hægt að hugsa sér Ragnar : " Ég man eftir Sissu systur minni frá því ég var í frumbernsku .
Og við Guðrún Birna , dóttir hennar , erum á líku reki og vorum mikið saman sem krakkar .
Ýmist pössuðu mamma og pabbi hana eða Sissa mig .
Það var rosalega gaman og gott að vera hjá Sissu .
Ég á aðeins eina hræðilega minningu frá því að vera hjá henni og það er þegar hún ákvað að gerast grænmetisæta og bar fram soðinn blómkálshaus .
Þá fríkaði ég út .
Allt annað var bara dásamlegt .
Hún var mjög uppátektarsöm og er svo sem enn .
Það voru alltaf einhver ævintýri í gangi hjá henni .
Þegar hún nennti ekki á fætur hélt hún okkur Guðrúnu í rúminu með því að segja okkur endalausar sögur sem hún spann upp á staðnum .
Þannig gat hún haldið okkur hjá sér svo lengi sem henni hentaði að lúra .
Þvílíkir tímar .
Gullnir bernskudagar .
Og það var ekki verra , þegar ég var 6 ára , að eiga systur sem lék Línu langsokk .
Ég bar tilfinningaþrungna lotningu fyrir systur minni að vera líka Lína .
Ég var svo lítill og vitlaus að það var dáldið flókið að skilja á milli leikhúss og veruleika , Sissa var Lína ! Það er rétt hægt að ímynda sér hvað ég hef montað mig mikið yfir því í Melaskólanum Hún átti heilmikið Barbie-dót sem ég lék mér mikið með , ég man að það mátti borða sælgætið í Barbie-búðinni .
Mig minnir að hún hafi ekki verið neitt yfir sig hrifin af því áti mínu , því þetta var 20 ára gamalt , en svo fannst henni það bara fyndið .
En hún var líka rosamikill nagli og gat verið ströng .
Ég var mikil væluskjóða og hún var alltaf að segja mér að hætta að væla og tala í mig kjark .
Bæði hún og mamma eru móðurmyndir .
Ég man að ég hugsaði , þegar Sissa var að reyna að siða mig til : Hún er bara systir mín og ég þarf ekki að taka eins mikið mark á henni og mömmu .
En hún var nú fljót að koma mér í skilning um að þetta var ekki alveg rétt hugsað hjá mér .
Hún gat skammað mann alveg í klessu , full af botnlausum kærleika .
" Lifir í loftköstulum ímyndunaraflsins " Mér fannst Sissa alltaf lifa miklu ævintýralífi .
Hún var alltaf alveg ótrúlega flott , sötrandi rauðvín með vinkonum sínum , dró mig með í kommúnistaferðir og náði sér alltaf í einhverja stórfurðulega kærasta .
Svalari systur er varla hægt að hugsa sér .
Þegar ég var unglingur fór hún að vera með núverandi eiginmanni sínum , mesta töffaranum í bænum , honum Langa Sela , og hann lánaði mér leðurjakka og rafmagnsgítar .
Ég mætti í leðurjakkanum í Hagaskóla og var alveg sama þó að mér væri strítt .
Síðan fór ég heim eftir skóla og pósaði með gítarinn fyrir framan spegilinn .
Kunni ekkert að spila , bara pósa .
Eftir að ég fullorðnaðist höfum við verið á trúnóstiginu .
Það er notalegt að eiga trúnaðarsamband við hana , hún er svo sannur vinur .
Og það er gott að tala við hana um blessaðar tilfinningarnar .
Hún er frábær vinur .
Við tölum um lífið og listina , við fylgjumst með bralli hvort annars og peppum hvort annað upp .
Hún er alltaf að hugsa um eitthvað spennandi , sískrifandi og lifir í loftköstulum ímyndunaraflsins .
Hún býr til alveg frábæra hluti fyrir börn , hefur alltaf gert .
Hún skilur töfra .
Man eftir að einu sinni þegar hún var blönk gaf hún mér í jólagjöf spólu þar sem hún las ævintýri og spilaði á blokkflautu .
Þetta var uppáhalds barnaplatan .
" Hrekkirnir eldast ekki af henni " Þegar ég hugsa um systur mína verð ég alltaf spenntur , eins og eitthvert ævintýri sé í uppsiglingu .
Hún er svo lifandi og skemmtileg .
Það jafnast ekkert á við að hanga með henni og hennar fjölskyldu .
Perlustundir .
Sissa er díva með gullhjarta .
Hún er díva hún systir mín , það er ekki hægt að neita því .
Mamma og systir mín eru dívur .
Ég er alinn upp af stórkostlegum konum sem reykja sígarettur með munnstykki í sterkum ljóskösturum .
Systir mín er afskaplega skynsöm sem er sjaldgæfur eiginleiki í minni fjölskyldu .
En hún er líka mikil tilfinningavera , eilífðar smáblóm og titrandi strá .
Svo er hún ofsalega fyndin .
Hefur gaman af því að rugla í börnum .
Þegar hún var yngri stundaði hún það að stríða Leif bróður með því að þykjast vera dauð á meðan hún var að passa hann .
Hún ruglaði líka heilmikið í mér , en það var ekki alveg jafn brútal .
Hún var orðin svo þroskuð þegar ég var lítill .
Hún laug að mér að ég héti fullu nafni Ragnar Rófuprump Kjartansson og ýmislegt fleira .
Hrekkirnir hafa ekkert elzt af henni .
Hún er mjög fyndin , kaldhæðin og skemmtileg .
En núorðið fær stríðnin mann einhvern veginn til að líða vel , það er svo mikill kærleikur í þessu öllu .
" Munúðarfulli klósetthreinsitextinn " Við unnum saman sýningu í Iðnó til heiðurs mömmu á 50 ára leikafmæli hennar .
Ég gerði leikmyndina og Sissa leikstýrði mömmu .
Dáldið magnað að fylgjast með mæðgunum eiga í leikara / leikstjóra sambandi .
Sissa vann þá sýningu af miklum heilindum og eldmóð , það var heiður að fá að vinna með henni .
Henni tókst að láta mömmu leika sjálfa sig , alveg í botn .
Svo unnum við Sissa saman í Björk of course og það fannst mér alveg frábært .
Hún er góður samstarfsmaður .
Alveg rosalega góð leikkona .
En hún tekur sjálfa sig aldrei of alvarlega , hún tekur bara listina alvarlega .
Mér finnst svo gaman hvað hún fær djúsí rullur núna þegar hún er komin á virðulegri aldur ...
engar Línur , Ronjur og yngismeyjar heldur " Blanche DuBois " og " Milljarðamærin " ...
Það er búinn að vera alger galdur að fylgjast með henni á sviðinu síðustu ár .
Einn af skemmtilegustu útúrdúrunum á hennar listferli var þegar hún las inn á " Closan Flush " -auglýsingu fyrir nokkrum árum .
Yfirleitt þrábið ég hana að fara með munúðarfulla klósetthreinsitextann .
Það er uppáhaldið mitt .
En svona grínlaust þá kemur hún til listarinnar full auðmýktar og fífldirfsku sem er alveg hin hárrétta blanda .
Hún hefur kennt mér rosalega mikið um hvernig maður á að vera sem listamaður og líka hvernig maður á að láta lífið vera ævintýri .
" Ragnar Kjartansson Hann fæddist 3. febrúar 1976 , sonur leikaranna Guðrúnar Ásmundsdóttur og Kjartans Ragnarssonar .
Hann gekk í Melaskóla , Hagaskóla , MR , Hússtjórnarskólann og útskrifaðist frá Listaháskólanum 2001 .
Hann hefur fengizt við ýmsa miðla ; myndbönd , innsetningar , skúlptúr og málverk og gjörningar hans þykja frumlegir og eftirminnilegir .
Hann er nú fulltrúi Íslands á Feneyjatvíæringnum og segir í kynningu frá Kynningarmiðstöð íslenskrar myndlistar að hann sé yngsti listamaður sem hafi verið valinn á Tvíæringinn .
" Með honum teflir Ísland fram ungum listamanni sem hefur á skömmum tíma byggt upp eftirtektarvert höfundarverk og sýn ingaferil .
" Hann er kvæntur Ásdísi Sif Gunnarsdóttur myndlistarmanni .
Sigrún Edda Björnsdóttir Hún fæddist 30. ágúst 1958 í Reykjavík , dóttir Guðrúnar Ásmundsdóttur leikara og Björns Björnssonar flugvirkja .
Hún útskrifaðist frá Leiklistarskóla Íslands 1981 , starfaði hjá Þjóðleikhúsinu 1981-1985 og 1996-1998 og hjá Leikfélagi Reykjavíkur 1985-1996 og frá 1998 .
Leikari hjá Alþýðuleikhúsinu 1982-1984 .
Hún hefur einnig leikið í sjónvarpsþáttum , sjónvarpsleikritum , útvarpsleikritum og kvikmyndum , hefur leikstýrt verkum á sviði , í útvarpi og sjónvarpi og skrifað handrit fyrir sjónvarp og barnabækur .
Hún hefur hlotið verðlaunatilnefningar fyrir leik og leikstjórn og fyrir hlutverk Láru í Degi vonar var hún valin bezta leikkonan í aðalhlutverki .
Hún er tveggja barna móðir .
Eiginmaður hennar er Axel Hallkell Jóhannesson leikmyndahönnuður .
