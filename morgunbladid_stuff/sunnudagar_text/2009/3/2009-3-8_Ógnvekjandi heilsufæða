BÖRN í hinum vestræna heimi hafa vaxandi áhyggjur af matnum sem þau borða .
Þar endurspegla þau auðvitað áhyggjur foreldranna , en hjá börnum getur myndast þráhyggja , þar sem þau beinlínis óttast " ranga " fæðu .
Bandaríska dagblaðið New York Times fjallaði um þetta í liðinni viku .
Þar er vitnað í orð viðmælanda blaðsins , sem hefur áhyggjur af hitaeiningum og hvort hann fái nóg vítamín í fæðunni .
Stærsta áhyggjuefni hans er hins vegar natríum , því natríum í fæðu " herðir á hjartslætti og getur valdið einhverju verulega slæmu " , hefur blaðið eftir viðmælandanum , sem reynist vera átta ára drengur .
Móðir hans hvetur hann mjög til að hugsa um hvað hann setur inn fyrir varir sínar og aðstoðar hann við að lesa innihaldslýsingar á umbúðum matvæla .
New York Times segir að þótt margir foreldrar hafi áhyggjur af mögulegri offitu barna sinna , þá séu þeir ekki síður uppteknir af því að börnin borði lífrænt ræktað grænmeti og hugi afskaplega vel að samsetningu fæðunnar .
Sérfræðingar , sem fást við átröskun barna og ungmenna , hafa hins vegar af þessu töluverðar áhyggjur og blaðið hefur eftir einum þeirra að mörg börn séu þjökuð af kvíða .
Dæmi séu um að börn afþakki tertu í afmælum vina sinna af því að þau óttast sykurinn .
Öfgarnar ráði öllu .
Annar sérfræðingur nefnir dæmi af ungri stúlku .
Móðir hennar óttaðist að hún væri með búlemíu , þar sem hún átti til að kasta upp .
Í viðtölum við sérfræðinginn kom í ljós að stúlkan hafði megnustu andstyggð á brúnu hrísgrjónunum , sem móðirin bar á borð .
Hún var hins vegar hrifin af hvítum hrísgrjónum .
Sérfræðingurinn stakk upp á við móðurina að stúlkan fengi hvít hrísgrjón af og til , til dæmis þegar fjölskyldan færi út að borða .
Móðirin brást afar illa við uppástungunni og spurði dótturina hvort hún gerði sér grein fyrir að hvít hrísgrjón væru alveg eins og sykur ? Ótti við dauða og sjúkdóma Enginn mælir því bót að börn borði eingöngu það sem þeim finnst gott .
Hollustan á að vera í fyrirrúmi , en öfgar eru aldrei af hinu góða .
New York Times hefur eftir einum viðmælenda sinna , næringarfræðingi , að hún rekist oft á börn sem beinlínis óttist mat sem foreldrar þeirra segi slæman .
Ótti þeirra sé nánast ótti við að deyja eða fá hræðilegan sjúkdóm .
Sumir foreldrar hafi nánast dáleitt börn sín .
Fimm ára börn tali eins og fertugt fólk og geti ekki fengið sér smáköku án þess að hafa áhyggjur af transfitusýrum .
Læknir nokkur hefur búið til nýtt hugtak yfir þá sem eru helteknir af heilsufæði og talar um orthorexiu , en ortho vísar þá til rétttrúnaðar .
Aðrir læknar segja ekki rétt að búa til sérstakt hugtak yfir heilsufæðiþráhyggju , enda sé hún angi af sama meiði og lystarstol og lotugræðgi .
Þótt foreldrar fái á baukinn fyrir þráhyggjuna bera þeir ekki einir ábyrgðina .
Skilaboðin berast börnum alls staðar frá og ef þau og heimili þeirra eru móttækileg getur löngunin til að borða hollan mat orðið að þráhyggju .
Talsmaður samtaka , sem leggja áherslu á hollan mat í skólum , segir að þetta geti gengið of langt .
Átta ára börn eigi að vita það eitt að nauðsynlegt sé að borða " alla liti " , þ.e. fjölbreytt fæði , grænmeti og ávexti .
Og að drekka nóg af vatni .
rsv@mbl.is 