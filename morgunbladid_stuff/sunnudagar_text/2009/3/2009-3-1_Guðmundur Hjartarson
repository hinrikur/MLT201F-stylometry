Guðmundur Hjartarson fæddist í Hafnarfirði 10. janúar 1922 .
Hann lést á dvalar- og hjúkrunarheimili Hrafnistu í Hafnarfirði 15. janúar síðastliðinn og fór útför hans fram frá Hafnarfjarðarkirkju 26. janúar .
Elsku Mummi , mig og krakkana langaði til að þakka þér fyrir allar yndislegu stundirnar sem við fengum að deila með þér .
Þessi dýrmætu augnablik munum við varðveita um alla framtíð .
Það var alltaf svo gaman þegar þú og Vallý komuð í heimsókn til okkar í Noregi .
Við hlökkuðum til í margar vikur þegar við vissum að von var á þér .
Það var aldrei setið auðum höndum þegar þú varst annars vegar .
Lífsgleði þín smitaði alla í kringum þig og fyrr en varði varstu búin að draga okkur í hinar og þessar ferðir og leiki .
Þú varst ótrúlega gjafmildur og ekki síst á tíma þinn og umhyggju .
Á meðan pabbi var enn á lífi komstu við á hverjum degi á Vífilsstaðaspítala til þess að heimsækja hann eftir vinnu .
Betri bróður gat enginn hugsað sér .
Þú ferðaðist einnig til Noregs til þess að vera við fermingar krakkanna og þótti okkur mjög vænt um það .
Þegar einhver sem maður elskar fellur frá veltir maður fyrir sér hvað sé raunverulega mikilvægt í þessu lífi .
Hvernig er best að verja þeim stutta tíma sem okkur er gefinn á þessari jörð ? Þú gafst fjölskyldu þinni tíma þinn og umhyggju .
Þú taldir hana vera það verðmætasta sem þetta líf hafði upp á að bjóða og þú lifðir eftir því .
Þess vegna erum við viss um að þú hafir yfirgefið þennan heim án eftirsjár og skilið eftir þig dýrmætar minningar hjá okkur , hverra líf þú snertir .
Kærar þakkir .
Hrafnhildur Jóhannsdóttir , Ashild , Ingvild og Arne Aarhus .
