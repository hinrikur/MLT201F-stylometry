Eftir Ingu Rún Sigurðardóttur ingarun@mbl.is Fatahönnuðurinn Steinunn Sigurðardóttir kynnti haust- og vetrarlínu sína 2009-10 í Mílanó fyrr í mánuðinum .
Hún selur vörur undir merkinu STEiNUNN og er línan sú 16. sem hún kynnir undir eigin nafni .
Hönnuðurinn er þekktur fyrir að vinna með íslenska náttúru .
Steinunn notar íslensk áhrif , horfir á sögu landsins og segist sjá hana skýrar eftir að hafa eytt löngum tíma á erlendri grundu .
Hún hefur ennfremur lýst því hvernig íslenska náttúran og veðrið móti fegurðarskyn okkar .
Í þetta skiptið er innblástur línunnar frá norðurljósunum , þessu töfrum gædda fyrirbæri vetrarins sem Íslendingar ættu að þekkja vel .
Hver man ekki eftir því að liggja í mjúkum og glitrandi snjónum sem barn og horfa á dansandi norðurljós og tindrandi stjörnur ? Meðfylgjandi myndir eru allar frá tískusýningunni í Mílanó en sýningin var haldin í Museo della Permanente , húsnæði sem Steinunn þekkir vel frá árunum hjá Gucci og hefur áður sett upp sýningar þar .
Þess má geta að Steinunn er einn þeirra hönnuða sem taka þátt í Norræna tískutvíæringnum , sem hófst í Norræna húsinu í vikunni og stendur fram í apríl .
