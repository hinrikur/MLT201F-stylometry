SÓLIN er farin að hækka á lofti og ekki laust við að sé kominn tími á bjartsýni vorsins .
Þá er ekki úr vegi að hressa aðeins upp á vinnustöðina , hreinsa burt kaldan kreppuveturinn og innleiða léttleika sumarsins .
Á vefsíðunni Ehow.com eru gefin nokkur góð ráð um hvernig má lífga upp á vinnusvæðið : Fyrst ber að losa sig við gömul gögn sem ekki þarf að nota lengur .
Minnismiðar , númer og pappírar sem tilheyra fortíðinni eiga annaðhvort að fara í ruslið eða í möppu inni í skáp .
Svo er að skreyta veggina .
Það er um að gera að hengja upp tvo-þrjá skrautmuni sem kæta þig , t.d. mynd sem þér þykir vænt um eða hnyttið veggspjald .
Sennilega veitir ekki af að strjúka af tölvubúnaði með góðum hreinsivökva og svo er athugandi að skipta gömlu og leiðinlegu músarmottunni út fyrir nýja litríka og líflega .
Vinnusvæðið lifnar svo við með smá flóru eða fánu .
Lítil planta getur gert kraftaverk , og jafnvel er við hæfi að fjárfesta í litlu fiskabúri og fallegum gullfiski .
Ættingjarnir innrammaðir Mörgum þykir gott að hafa myndir af fjölskyldumeðlimum á skrifborðinu hjá sér yfir daginn .
Það getur líka minnt yfirmanninn á að halda manni ekki of lengi í vinnunni á kvöldin og um helgar .
Þó að gott sé að hafa fallegt vinnusvæði er vissara að fara ekki að bora göt og negla nagla í veggi án þess að fá til þess leyfi .
Límband og kennaratyggjó hentar oft vel .
Svo er líka ágætt að gæta þess að missa sig ekki alveg í skrautinu .
Feta þarf meðalveginn milli þess að hafa skemmtilegt vinnurými og vera á kafi í dóti og skrauti svo varla er svigrúm til að koma nokkru í verk .
