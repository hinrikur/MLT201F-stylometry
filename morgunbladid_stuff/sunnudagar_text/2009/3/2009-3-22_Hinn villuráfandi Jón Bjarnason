NÚ HEFUR þingmaðurinn Jón Bjarnason heldur betur villst af leið .
Eða er hann á atkvæðaveiðum ? Þannig er mál með vexti að þessi maður , sem fer fyrir flokki VG í Norðvesturkjördæmi , gerðist heldur betur uppvís að tvískinnungshætti á dögunum er hann skrifaði lofgrein í blaðið um sementsverksmiðjuna á Akranesi .
Þessi maður sem þykist aðra daga vera talsmaður " grænna gilda " er allt í einu orðinn talsmaður mengandi verksmiðja inni í miðju þéttbýli .
Veit maðurinn ekki að þessi verksmiðja er barn síns tíma og það meira að segja slysabarn .
Á þeim tíma voru til menn sem vildu þessa verksmiðju utan bæjarins en nú 50 árum seinna eru þröngsýnir menn að lofa þetta umhverfisslys .
Og ekki nóg með það , heldur líka að endurnýja leyfi fyrir eiturspúandi verksmiðjum .
Er hægt að taka mark á öllu þessu græna tali VG-manna þegar einn af forsvarsmönnum flokksins leggst svo lágt að mæra þessa forljótu byggingu , framtíðarsorpbrennslu Íslands , inni í miðju íbúðahverfi , við eina mögnuðustu útivistarparadís landsins , Langasand ? MARGRÉT JÓNSDÓTTIR , Akranesi .
Frá Margréti Jónsdóttur 