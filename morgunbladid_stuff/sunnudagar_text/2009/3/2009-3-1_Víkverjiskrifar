Ævintýraheimar verða til á öskudaginn og þá klæða börn sig í búninga og leikskólar og grunnskólar fyllast af prinsessum , nornum , sjóræningjum og riddurum og alls kyns verum og furðulegum fyrirbærum .
Prinsessan þarf ekki mikið meira en skraut og glimmer til að verða fín , nornin þarf galdrastaf og sjóræningjar og riddarar þurfa vopn eigi þeir að standa almennilega undir nafni .
En litlir sjóræningjar og smávaxnir riddarar fá ekki að mæta með vopn í leikskólann eða í skólann því það er svo ógurlega hættulegt að gefa börnum til kynna að drápstæki af einhverri tegund séu leyfileg í skólanum .
Það er svo merkilegt hvað fullorðnir eru oft uppteknir af því að ræna börn gleðinni sem fylgir því að lifa sig inn í ævintýraheima .
Eitt sinn var Víkverji barn .
Það er reyndar fyrir nokkuð löngu .
Þá var Víkverji meira að segja prúð og stillt stúlka sem hafði sig lítið í frammi .
Stundum fór hún þó í bófaleik með strákunum og stelpunni í blokkinni .
Þá voru notuð sverð og byssur því börnin vissu vel að eina leiðin til að stoppa vondu kallana var að nota sömu vopn og þeir .
Vondir kallar voru aldrei vopnlausir í barnæsku Víkverja .
Engum varð meint af þessum bófaleikjum og fullorðna fólkið lét börnin í friði þegar þau voru að leika sér .
Víkverji veit , eins og hvert mannsbarn , að sjóræningjar brúka sverð og byssur og riddarar eiga líka sín vopn , oft mjög glæsileg .
Sjóræningi og riddari án vopna eru aumkunarverðar hetjur því þær hafa verið rændar nauðsynlegum fylgihlutum sínum .
Þetta skilja börn .
En af hverju skilja leikskólakennarar og grunnskólakennarar þetta ekki heldur banna börnunum að mæta með sjálfsagða fylgihluti sem tilheyra skrautlegum búningum ? Börn eru engir bjánar og verða ekki ofbeldishneigð þótt þau fái að leika sér að byssum eða bregða sverði í skemmtilegum hetjuleikjum .
