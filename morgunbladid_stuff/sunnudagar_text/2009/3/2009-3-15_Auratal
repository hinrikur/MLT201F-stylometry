ELDRI hjón í Hafnarfirði ákváðu að fá sér nettengingu til að fylgjast nú með börnum og barnabörnum í útlöndum og lesa blogg og fréttir á netinu .
Þau leituðu til Símans sem bauð svo vel að þau gætu fengið sjónvarp um ADSL-tenginguna og það án þess að borga neitt aukalega .
Reyndar fylgdi með prufuáskrift að einhverjum rásagrúa en þau kærðu sig kollótt um það , létu prufuáskriftina renna út enda horfðu þau eiginlega bara á Sjónvarpið og Skjáinn .
Daginn eftir að dótið var komið í samband klifraði gamli maðurinn upp á þak og tók niður loftnetið .
Undu þau glöð við sitt um hríð , eða þar til Sjónvarpið ákvað upp á sitt eindæmi að leggja 600 kr. gjald á myndlykla allra þeirra sem horfa vilja á sjónvarp í gegnum ADSL og það þó að fólk sé ekki með neina aðra áskrift en að nettengingunni .
Þegar þau leituðu skýringa á þessu fengu þau það svar að Sjónvarpið neyddist til að gera þetta þar sem Vodafone krefðist greiðslu fyrir sinn afruglara .
Nú situr sá gamli og veltir því fyrir sér að setja upp loftnetið aftur og losna við Trójuhest Símans úr stofunni .
arnim@mbl.is 