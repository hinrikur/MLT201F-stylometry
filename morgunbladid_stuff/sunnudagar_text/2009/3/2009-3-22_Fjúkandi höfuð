Texti : Orri Páll Ormarsson Ljósmyndir : Ragnar Axelsson Ástandið í þjóðfélaginu er alvarlegt og menn hafa víða gripið til örþrifaráða .
Á auglýsingastofu einni í Garðabæ er aðkoman ófögur .
Líkamspartar á víð og dreif og afhöggvin höfuð rúlla um sali .
Engu er greinilega logið um niðurskurðinn í auglýsingabransanum .
Halda mætti að maður væri staddur í miðjum Örlygsstaðabardaga .
Skyndilega skýtur sprelllifandi maður upp kollinum innan um alla líkamspartana .
Við Raxi ljósmyndari hrökkvum í kút .
" Þið verðið að afsaka óreiðuna , " segir maðurinn auðmjúklega .
Hann heitir Ernst Backman og er eigandi stofunnar .
" Við erum að leggja lokahönd á mjög stórt verkefni sem við höfum unnnið sleitulaust að undanfarið ár , " útskýrir Ernst .
Það má nú segja .
En ekki er allt sem sýnist .
Enda þótt merkingin á gaflinum gefi til kynna að um auglýsingastofu sé að ræða er smiðja Sögusafnsins líka þarna til húsa .
Líkamshlutarnir heyra með öðrum orðum ekki til raunverulegu fólki heldur persónum sem húsbændur eru að skapa fyrir yfirgripsmikla sýningu á Færeyinga sögu í bænum Vestmanna á Straumey .
Þeir eru fremstir meðal jafningja , Sigmundur Brestirsson og Þrándur í Götu .
Sigmundur reyndi að koma á kristni í Færeyjum og skattskyldu til Noregskonungs en Þrándur í Götu stóð gegn því .
Ég geri sömu mistök og margir sem stinga þarna við stafni , held að persónurnar séu úr vaxi .
" Höfuðin eru steypt í silíkon sem gerir þau mun raunverulegri en vaxmyndirnar sem fólk þekkir frá ýmsum söfnum erlendis , " segir Ágústa Hreinsdóttir , eiginkona Ernst .
Hún er stoð bónda síns og stytta í verkefninu .
Eigi það orðalag við í þessu samhengi ! Stærsta verkefni hjónanna og samstarfsmanna þeirra – auk þeirra vinna sjö manns hjá fyrirtækinu – er Sögusýningin í Perlunni sem byggist á völdum atriðum úr Íslandssögunni .
Hún var opnuð árið 2002 .
Segja má að færeyska verkefnið sé rökrétt framhald á þeirri sýningu .
" Enn sem komið er höfum við ekki kynnt okkur sérstaklega erlendis .
Það hefur hins vegar verið sótt til okkar .
Fyrir þremur árum pantaði safn í Avaldsnes í Noregi hjá okkur sex persónur og fyrir ári leituðu Færeyingarnir til okkar , " segir Ernst .
Í Avaldsnes var þeim falið að segja Noregssöguna frá víkingatímanum .
Þar voru kempur á borð við Ólaf Tryggvason og Harald hárfagra í aðalhlutverki .
Ernst segir sýninguna í Færeyjum byggjast á sömu hugmynd og sýningin í Perlunni .
Hún verði þó " ennþá hryllilegri " .
Sautján persónur verða á sýningunni og komu hingað jafn margir vel valdir núlifandi Færeyingar til að mótin yrðu sem raunverulegust , meðal annarra safnstjórinn í Vestmanna og fjölskylda hans .
Þá leggur annar tveggja fulltrúa Færeyinga á danska þinginu til líkama sinn og höfuð , ef svo má að orði komast .
Öfugt við höfuðin eru líkamarnir gerðir úr trefjaplasti .
Ekki fyrir fólk með innilokunarkennd Fyrirsæturnar þurftu ekki aðeins að mæta á staðinn , þær urðu að sýna ákveðin blæbrigði í andliti eftir því hvernig fyrir viðkomandi persónu er komið í sögunni .
Sumir þurftu að vera undrandi á svip , aðrir óttaslegnir og þar fram eftir götunum .
Halda þarf svipnum í nokkrar mínútur meðan silíkoninu er smurt framan í fólk og segir Ernst fyrirsæturnar upp til hópa hafa staðið sig vel .
" En þetta er ekki fyrir fólk sem þjáist af innilokunarkennd .
" Fjöldi aukahluta fylgir persónunum utan , svo sem vopn , skartgripir og forláta rúnastafur , sem Hilmar Örn Hilmarsson allsherjargoði hafði hönd í bagga með .
" Við leggjum áherslu á , að allt sé eins vel úr garði gert og unnt er .
Þetta er mikið handverk , " segir Ernst og bætir við að öll klæði persónanna séu saumuð í smiðjunni .
" Við höfðum líka til fleiri skynfæra en augnanna , " heldur Ágústa áfram en þau leggja einnig til lyktina á sýningunni .
Ég þori ekki einu sinni að spyrja hvaðan hún er fengin .
Færeysku víkingarnir fara utan með skipi á fimmtudaginn kemur og munu Ágústa og Ernst koma í humátt á eftir en þau setja sýninguna upp sjálf .
Áformað er að opna hana 1. maí .
Silíkon hentugra en vax Spurð um tilurð Sögusafnsins segjast Ágústa og Ernst vera mikið safnafólk .
" Við höfum komið á söfn út um allan heim þar sem okkur hefur þótt vanta upp á framsetninguna , " segir Ágústa en yfirleitt eru persónur á sýningum af þessu tagi unnar í vax eða gifs , svo sem í Madame Tussauds-safninu í Lundúnum .
" Að okkar áliti er silíkonið mun hentugra efni enda gerir það persónurnar trúverðugri .
" Spurður hvers vegna víkingar hafi orðið fyrir valinu svarar Ernst því til að þau hjónin hafi margoft verið spurð að því af erlendum vinum og kunningjum sem hingað koma hvar þá sé að finna .
" Fólk er komið til Íslands til að sjá víkinga og við því höfum við brugðist .
" Samhliða færeyska verkefninu hafa verið tekin upp heimildarmynd og kynningarmyndband .
" Hugmyndin er að gera átak , " segir Ágústa .
" Senda kynningarefni á sem flest söfn í heiminum , kynna aðferðina og sjá hver viðbrögðin verða .
" Ernst er sannfærður um sóknarfærið .
" Möguleikarnir eru miklir og vonandi á þetta eftir að verða mannaflsfrek starfsemi í framtíðinni .
" Auk hugsanlegrar útrásar hafa hjónin augastað á verkefnum hér heima .
" Sagan er bara hálfsögð í Perlunni , " segir Ernst .
" Það má bæta miklu við þar þegar aðstæður leyfa .
Síðan væri spennandi að glíma við þjóðsögurnar og ævintýrin .
Persónur eins og Gísla , Eirík og Helga .
Ég sé þá kumpána ljóslifandi fyrir mér .
" 