NÝLEGA hafa birst greinar í Morgunblaðinu sem fjalla um daggjöld og greiðslufyrirkomulag á stofnunum fyrir aldraða þar sem m.a. er vakin athygli á hlutverki stjórnenda stofnana varðandi innheimtu greiðsluþátttöku vistmanna .
Þannig segja stjórnendur Elliheimilis Grundar og Áss í Hveragerði að þeim sé uppálagt af Tryggingastofnun ríkisins að innheimta hjá vistmönnum greiðslur sem þeim beri að greiða til viðbótar daggjaldi ríkisins .
Fram kemur í viðtali við Gísla Pál Pálsson " að mörgum bregður við og skilja þetta ekki .
Það er í sjálfu sér eðlilegt því þessir peningar hafa verið margskattaðir þegar t.d. er um fjármagnstekjur að ræða " .
Það getur varla talist eðlilegt að stjórnendur stofnana eigi að vera rukkarar fyrir Tryggingastofnun ríkisins og ganga að öldruðu veikburða fólki og krefja það um greiðslur allt upp í 262.313 á mánuði eftir hækkun sem varð 1. janúar sl. Það hlýtur að vera lágmarkskrafa að vistmenn séu upplýstir um greiðsluþátttöku áður en kemur til dvalar á stofnun .
Hvar er upplýsingaskyldan ? Hver er ábyrgur fyrir henni ? Það virðist ekki ljóst .
Ennfremur hljótum við að spyrja : Fyrir hvað er vistmaður á stofnun að borga ? Þetta er áleitin spurning vegna þess að vistmenn á stofnunum aldraðra eru krafðir um greiðslu sem eingöngu miðast við tekjur en ekki hvernig aðbúnað , umönnun og þjónustu viðkomandi fær .
Þannig er ekki gerður greinarmunur á hvort vistmaður býr í kjallaraherbergi með öðrum óviðkomandi eða hann býr í einbýli með snyrtingu og eigin innanstokksmunum og fær góða þjónustu .
Almenn og einföld regla í viðskiptum mun víst vera sú að greiðandi á að vita hvað hann fær í staðinn fyrir peningana .
Svo er ekki um að ræða í þessum tilvikum , vegna þess að engir samningar né skilmálar eru gerðir milli vistmanns og stofnunar .
Sama á við um ríkið og flestar stofnanir fyrir aldraða sem ríkið leggur til rekstrarfé í formi daggjalda .
Hingað til hafa þjónustusamningar ekki verið gerðir um þau viðskipti .
Enda heyrðu stofnanir aldraðra undir heilbrigðisráðuneytið í áratugi eða þangað til 1. janúar 2008 þegar málaflokkurinn fluttist til félags- og tryggingaráðuneytis .
Þar mun vinna vera hafin í þá veru að reyna að breyta þessu og er sannarlega kominn tími til .
Félag eldri borgara í Reykjavík hefur margoft ályktað og sent áskoranir til stjórnvalda um úrelt greiðslufyrirkomulag á stofnunum aldraða og gert kröfu um að aldraðir haldi fjárforræði sínu .
Þar er sérstaklega gagnrýnt þegar allar bætur frá TR renna til viðkomandi stofnana án þess að aldraðir sjálfir hafi nokkuð um það að segja , en síðan getur Tryggingastofnun ríkisins skammtað mánaðarlega vasapeninga til vistmanna á stofnunum sem ekki fá greiðslur úr lífeyrissjóðum .
Varla er hægt að niðurlægja aldrað fólk öllu meira .
Við verðum að hætta að reka öldrunarstofnanir eins og gamla spítala með daggjöldum og fortíðarfyrirkomulagi innanhúss þar sem vistmenn eru settir saman í herbergi án þess að hafa nokkuð um það sjálfir að segja .
Við verðum að fara að koma okkur upp úr þessu úrelta fyrirkomulagi .
Í staðinn ættu að koma íbúðaklasar og íbúðasambýli fyrir þá sem þurfa mesta umönnun .
Þannig verði búseta skilgreind sem sjálfstæð búseta og kostnaður vegna húsnæðis verðlagður í samræmi við stærð og gæði .
Aldraðir halda þá sínu fjárforræði , sjálfstæði og sjálfræði og hafa nauðsynlegan framfærslulífeyri til þess sem tilheyrir venjulegu lífi , húsnæðis , fæðis , lyfjakostnaðar o.s.frv. Rétt er að hafa í huga að efnahagslegt sjálfstæði er grundvallarmannréttindi .
Öldruðum er að fjölga í þjóðfélaginu , eins og allir vita .
Viðhorf eru að breytast , eldra fólk er betur upplýst um réttindi sín og stöðu en áður var .
Í framtíðinni munu þeir vera meiri þátttakendur og gerendur í því lífi sem þeir vilja lifa á efri árum og ráða meiru um hvaða þjónusta þeim býðst þegar þeir þurfa á henni að halda .
Aldraðir eiga að lifa með reisn og virðingu til æviloka .
Margrét Margeirsdóttir Fyrrverandi formaður Félags eldri borgara í Reykjavík .
Höfundur er fyrrverandi formaður Félags eldri borgara í Reykjavík .
