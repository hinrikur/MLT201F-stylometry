Víkverji brá sér á bókamarkaðinn í Perlunni eins og hann hefur gert ár hvert í áratugi .
Þar er hægt að gera afar góð kaup og Víkverji fyllti körfuna .
Hann gæti þess þó að kaupa einungis bækur sem hann væri nokkurn veginn viss um að hann vildi eiga uppi í hillu .
Víkverji vill einungis eiga góðar bækur og ef honum berast vondar bækur gefur hann þær eða hendir þeim .
Víkverji kærir sig ekki um að fylla litla húsið sitt af rusli .
Víkverji mælir sérstaklega með því að foreldrar fari með börn sín á bókamarkaðinn og leyfi þeim að velja bækur .
Sjálfur ólst Víkverji upp við þann sið að mæta þangað með foreldrum sínum ár hvert og hlakkaði ætíð mjög til þeirra heimsókna .
Víkverja fannst sem barni gaman að fara á bókasafnið en það var enn skemmtilegra að fara á bókamarkaðinn því þar fékk Víkverji að eiga bækurnar sem hann valdi sér .
Það hefur ekki farið framhjá Víkverja að verið er að hvetja landsmenn til að kaupa það sem íslenskt er .
Það er sjálfsagt að gera það en þessi málflutningur má ekki fara út í öfgar .
Það er í góðu lagi með það sem útlenskt er á meðan maður hefur efni á því að kaupa það .
Það er einungis þegar hlutir eru orðnir óheyrilega dýrir sem ástæða er til að staldra við og íhuga hvort raunveruleg þörf sé á þeim .
Og þá skiptir engu máli hvort þeir eru útlendir eða íslenskir .
Víkverja leiðist þjóðremba en óttast að hún sé að færast í aukana .
Eitt dæmi um þjóðrembu eru viðbrögð við ráðningu nýs seðlabankastjóra .
Víkverji hefur heyrt fólk spyrja : " Af hverju er verið að ráða útlending í þetta djobb ? " Eftir bankahrunið var hrópað að þörf væri á erlendum sérfræðingum en þegar þeir svo koma er skammast .
Ekki viturleg viðbrögð , finnst Víkverja .
