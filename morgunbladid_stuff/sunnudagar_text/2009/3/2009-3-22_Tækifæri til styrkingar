Eftir Ásgeir Ingvarsson asgeiri@mbl.is Í SAMSTARFI við VR og Rafiðnaðarsamband Íslands býður Opni háskólinn í Háskólanum í Reykjavík upp á hagnýt námskeið undir yfirskriftinni Tækifæri fyrir fólk í atvinnuleit .
" Þessi námskeið eru ætluð félagsmönnum VR og RAFÍS og eru sérhönnuð fyrir þann hóp sem misst hefur vinnuna , en getur með þessu móti styrkt sig milli starfa , " segir Elfa Hrönn Guðmundsdóttir , verkefnastjóri hjá Opna háskólanum .
Sterkari á ýmsum sviðum Boðið er upp á fjölbreytt námskeið sem skoða viðfangsefni eins og fjármál heimilisins , hreyfingu og heilbrigt líferni og atvinnuleit .
" Ýmist er um að ræða stundarlanga fyrirlestra eða námskeið sem vara í um þrjár klukkustundir , en kennsla fer bæði fram á morgnana , yfir daginn og seinnipart dags , " segir Elfa Hrönn .
" Kennslan er í höndum kennara HR og leiðbeinenda Opna háskólans .
Við fáum til liðs við okkur sérfróða aðila á ólíkum sviðum og höldum t.d. námskeið í samstarfi við Rauða kross Íslands um hvernig takast má betur á við áföll í lífinu .
" Uppbyggjandi að taka þátt Námskeiðin geta félagsmenn VR og RAFÍS og makar þeirra setið sér að kostnaðarlausu .
" Tilgangurinn er ekki síst að fólk hafi eitthvað áhugavert og uppbyggjandi fyrir stafni .
Nú þegar margir eru án atvinnu þarf að koma í veg fyrir að fólk festist í því fari að gera ekki neitt enda hefur það neikvæð áhrif á einstaklinginn , bæði líkamleg og andleg , " segir Elfa Hrönn .
" Ísland þarf á öllum sínum mannauði að halda til að taka þátt í enduruppbyggingu landsins og er því mikilvægt að fólk nýti tímann vel á milli starfa og styrki sig og efli .
" Fjárhagurinn á réttuna Sem fyrr segir eru í boði fyrirlestrar og námskeið af ýmsum toga .
Á mánudag verður t.d. haldið námskeið undir yfirskriftinni Fjármál – úrlausn fjárhagslegra vandamála .
" Þar verður m.a. skoðað hvernig má endurskipuleggja fjárhag heimilisins og hvaða leiðir eru færar til að létta róðurinn , " segir Elfa Hrönn .
Á námskeiðinu er t.d. farið yfir grunnatriði og lykilhugtök fjármála , og helstu tegundir lána útskýrðar um leið og nemendur fá leiðsögn um hvernig forðast má algengar fjárhagslegar gildrur .
Atvinnuleit og heilbrigt líf Næstkomandi miðvikudag verður svo haldið námskeiðið Að leita að vinnu .
" Þar útbúa þátttakendur aðgerðaáætlun fyrir atvinnuleitina sína .
Þeir læra hvaða leiðir þátttakendur geta nýtt til að koma sér á framfæri og svara spurningum eins og : " Hvað hef ég fram að færa ? " og : " Hvar get ég nýtt krafta mína ? " segir Elfa Hrönn .
Kennari við lýðheilsudeild HR heldur fyrirlestur 31. mars undir yfirskriftinni Hollusta og hreyfing .
" Þar er fjallað um hvernig bæði líkamleg áreynsla og gott mataræði hefur áhrif á okkar daglega líf , " útskýrir Elfa Hrönn .
" Meðal annars er rætt um hvort nokkurt gagn sé að skammtímaátökum og matarkúrum til að koma línunum í lag og hvaða áhrif mataræði og hreyfing hefur á þætti eins og starfsorku og námsárangur .
" Nánari uppýsingar má fá á slóðinni www.opnihaskolinn.is en þar er á vinstri spássíu takki merktur " Tækifæri " .
