" Fjölskyldan er það stór að ég veit að hún mun koma þó að ég hafi ekki boðið neinum .
Vonandi komumst við samt eitthvað á skíði , " segir Hrafnhildur Halldórsdóttir , útvarpskonan knáa á Rás 2 , sem fagnar 45 ára afmæli sínu í dag , sunnudag .
Hún hefur ákveðið að fresta frekari veisluhöldum fram á vorið , eða fram yfir fermingu yngri dótturinnar .
Hið sama á við um heimilisföðurinn , Smára Ríkarðsson , sem verður 45 ára 1. apríl .
Samanlagt fagna þau hjónakornin því níræðisafmæli og ekki nóg með það , 2. apríl eiga þau 15 ára brúðkaupsafmæli sem samkvæmt " ritúalinu " er nefnt kristalsbrúðkaup , hvorki meira né minna .
Hrafnhildur hefur verið viðloðandi útvarp allt frá árinu 1986 en haft fastan starfa af því frá 1992 , lengstum á Ríkisútvarpinu .
" Ég hef verið að reyna að losa mig úr útvarpinu en fer alltaf þangað aftur , " segir Hrafnhildur en síðustu þrjú árin hefur hún verið meðal stjórnenda í Morgunútvarpi Rásar 2 , sem hefur mikla hlustun .
Alla virka daga fer hún sjálf á fætur um hálfsexleytið og þátturinn fer í loftið korter í sjö .
Hún segir það skemmtilegt starf en ábyrgðarmikið að rífa hlustendur á lappir og fylgja þeim inn í daginn .
bjb@mbl.is 