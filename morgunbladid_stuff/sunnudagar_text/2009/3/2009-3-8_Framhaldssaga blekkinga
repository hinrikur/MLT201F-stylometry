HVER man ekki eftir einni allra bestu fréttamynd frá undanförnum árum , sem birtist í Morgunblaðinu þann 17. nóvember árið 2002 , af Finni Ingólfssyni , forstjóra VÍS , og Ólafi Ólafssyni , forstjóra Samskipa , þegar þeir glaðhlakkalegir óku á brott eftir að hafa samið við einkavæðingarnefnd um kaup S-hópsins á 45,8% hlut í Búnaðarbankanum ? Myndina tók ljósmyndari Morgunblaðsins , Þorkell Þorkelsson , og hef ég enga tölu á því hversu oft hún hefur verið birt síðan .
Haft var eftir Valgerði Sverrisdóttur bankaráðherra í Morgunblaðinu við þetta tækifæri : " Að mati Valgerðar er líka ánægjulegt að erlent fjármálafyrirtæki komi inn í söluna , sem hún segir styrkja samkomulagið .
Hún vill þó ekki gefa upp hverjir hinir erlendu fjárfestar eru .
" Síðar var upplýst , að Hauck & Aufhäuser Privatbankiers KGaA .
væri erlendi fjárfestirinn .
Það var þó aldrei staðfest og aldrei sýnt fram á að nokkrir fjármunir hefðu borist hingað til lands , frá þessum litla , þýska sveitasparisjóði .
Nokkrum mánuðum síðar var búið að sameina Búnaðarbankann og Kaupþing , þótt vitanlega hafi verið þrætt fyrir að það hafi verið frágengið á milli Sigurðar Einarssonar og S-hópsins strax við kaup hans á stórum hlut í Búnaðarbankanum .
Flestir voru og eru þó þeirrar skoðunar að fyrirfram-samkomulag hafi verið gert á milli Kaupþings og S-hópsins um slíka sameiningu .
Markvisst virðast þeir sem fyrst um véluðu og allar götur síðan hafa haft það að leiðarljósi að hafa almenning á Íslandi að fífli , ljúga til um og fegra afkomu og ljúga til um aðkomu erlendra fjárfesta að bankanum .
Sama máli gegndi sl. haust með sjeikinn Al Thani frá Katar , einkavin Ólafs Ólafssonar og auðvitað forsetahjónanna .
Hann átti að vera svo ótrúlega áhugasamur um ofurbankann Kaupþing og að verða hluthafi í honum , að hann gat bara ekki beðið eftir að verða hluthafi í bankanum , enda stóð nú ekki á því að það gæti orðið – Kaupþing lánaði blessuðum súkkulaði-sjeiknum 25 milljarða króna fyrir kaupverðinu og raunar gott betur en það , því í gegnum félag Ólafs Ólafssonar á Bresku Jómfrúareyjum fékk hann aðra 12,5 milljarða króna , sem líka komu frá Kaupþingi .
Í þessum sýndargjörningi þeirra Sigurðar Einarssonar , Hreiðars Más Sigurðssonar og Ólafs Ólafssonar tapaði Kaupþing 37,5 milljörðum króna , að því er fram kom í frétt Stöðvar tvö í janúar .
Hvorki Al-Thani né vinur hans Ólafur Ólafsson töpuðu krónu .
En þeir Sigurður , Hreiðar Már og Ólafur eru áreiðanlega ekki af baki dottnir , því undanfarna mánuði hafa þreifingar og samningaviðræður á milli Kaupþings í Lúxemborg , með Magnús Guðmundsson , sem var forstjóri Kaupþings í Lúxemborg , í fararbroddi , og meints opinbers líbýsks fjárfestingarsjóðs staðið yfir um kaup þess síðarnefnda á hinum fyrrnefnda .
Ég segi meints , því sá sem hefur komið fram opinberlega fyrir hönd hins meinta fjárfestingarsjóðs í Líbýu er Magnús Guðmundsson ! Eins hafa fregnir borist reglulega frá Lúxemborg um að Sigurður Einarsson sé mjög áfram um þessa sölu til Líbýumannanna , hverju sem það svo sætir .
Er einhver furða , þótt menn velti vöngum yfir því , hvort sá möguleiki sé fyrir hendi , að enn eitt sjónarspil fyrrverandi Kaupþingsstjóra sé hér á ferð ? Er það eðlilegt að aldrei hafi neitt komið opinberlega frá þessum sjóði ? Eru þetta kannski tilraunir til samskonar sölubrellna og viðhafðar voru með þýska sveitasparisjóðinn sem enginn hafði heyrt á minnst , eða Al Thani , sem átti aldrei prómill í Kaupþingi , hvað sem fögnuði stjórnenda Kaupþings leið ? Eru fyrrverandi stjórnendur Kaupþings og stórir hluthafar kannski að róa sinn lífróður til þess að koma í veg fyrir að rannsóknarnefndir , sérstakur saksóknari og Fjármálaeftirlitið komi höndum yfir þýðingarmiklar upplýsingar í Kaupþingi í Lúxemborg , upplýsingar sem verða íslenskum rannsakendum óaðgengilegar með öllu , ef marka má úttekt Sigrúnar Davíðsdóttur á málinu í Spegli RÚV á miðvikudagskvöld .
Ætla rannsakendur bankahruns að láta það gerast , að Kaupþing í Lúxemborg hverfi úr íslenskri eigu , án þess að fá að skoða þá leyniþræði sem þaðan virðast liggja út um víða veröld ? Stöð 2 sagði frá því á miðvikudagskvöldið að lögspekingar teldu að forsvarsmenn Kaupþings og endurskoðendur ( KPMG ) hefðu gerst sekir um að fegra stöðu Kaupþings í ársreikningum með því að færa ekki sem tap í bækur bankans afskriftir vegna skuldabréfa .
Þetta mætti kalla fjársvik gagnvart almenningi .
Ekki blekkingarleikur , segja fyrrum stjórnendur Kaupþings .
Hvað segir FME ? Hvað segir sérstakur saksóknari ? agnes@mbl.is 