Eftir Björn Jóhann Björnsson bjb@mbl.is Þann 1. mars árið 1989 , fyrir sléttum 20 árum , urðu þau tímamót að sala á bjór var heimiluð í verslunum ÁTVR og á veitingastöðum .
Eftirvæntingin var greinileg þar sem biðraðir mynduðust fyrir utan vínbúðir og krár .
Bara fyrsta daginn seldust 340 þúsund dósir , sem jafngilti einni og hálfri dós á mann .
Þetta var heimsfrétt og aftur var Ísland í sviðsljósinu , þremur árum eftir leiðtogafundinn í Höfða .
Bandarískar sjónvarpsstöðvar á borð við ABC og NBC voru með beinar útsendingar frá Íslandi að kvöldi 1. mars .
Sýndar voru myndir frá biðröðunum og stemningunni á veitingastöðunum , sem í miðri viku var líkt og um helgi .
Salan á veitingastöðum var þó takmörkuð fyrstu árin .
Þannig mátti aðeins selja bjór til matargesta milli klukkan tólf og hálfþrjú á virkum dögum og síðan eftir klukkan 18 .
Síðan þá hefur veitingastöðum fjölgað og opnunartími lengst .
Tímamótin voru ekki síst tíðindi í ljósi þess að almenn sala á bjór hafði ekki verið leyfð frá árinu 1915 , eða í heilan mannsaldur .
Hægt var að kaupa bjór í Fríhöfninni og nokkuð var um smygl eftir ýmsum leiðum , svo ekki sé nú minnst á bjórlíkið .
69 lítrar á mann Á þessum tuttugu árum hefur mikill bjór runnið til sjávar , í orðsins fyllstu merkingu .
Bara í marsmánuði 1989 seldust yfir milljón lítrar og allt það ár hátt í sjö milljónir lítra .
Síðan þá hefur salan meira en tvöfaldast að magni til , en á síðasta ári seldi ÁTVR 15,8 milljónir lítra af bjór , af ríflega 20 milljóna lítra sölu af áfengi í heild sinni .
Á sama tíma hefur sala á léttvíni einnig aukist en sala sterkra drykkja dregist saman .
Sala síðasta árs jafngildir því að hvert mannsbarn eldra en 20 ára hafi neytt 69 bjórlítra á ári , sem gerir meira en lítra á viku .
Fyrst þegar bjórinn var leyfður var hlutfall innflutnings meira en innlendrar framleiðslu .
Vörutegundum hefur einnig fjölgað verulega .
Framleiðsla á bjór hefur aukist talsvert hér á landi .
Fyrir utan þá stóru ; Ölgerðina og Vífilfell , eru starfandi þrjú brugghús þar sem m.a. er bruggað úr íslensku byggi .
Nú er svo komið að hlutur innlendrar framleiðslu í bjórsölu er hátt í 70% og innfluttur bjór því nokkuð á undanhaldi .
Ríkissjóður hefur á þessum tíma fengið ágætar tekjur af sölu áfengis , í fyrra námu þær 17,8 milljörðum króna .
Verðlagið á bjór hefur þó ekki fylgt neysluvísitölunni frá 1989 .
Í mars það ár mátti kaupa kippu af Egils Gull í litlum dósum á 660 krónur .
Í dag er sama kippa seld á 1.182 krónur .
Hækkunin á tuttugu árum er um 80% en á sama tíma hefur vísitalan hækkað um 195% .
Stóraukið aðgengi Aðgengi landsmanna að verslunum ÁTVR hefur jafnframt aukist .
Í lok árs 1989 voru 17 vínbúðir um landið , þar af fjórar í Reykjavík og alls átta á höfuðborgarsvæðinu .
Í dag eru búðirnar orðnar 48 talsins , þar af 13 á höfuðborgarsvæðinu .
Þessi aukna útbreiðsla ÁTVR hefur verið eitt vopnið í höndum þeirra sem mótmælt hafa áformum um að heimila sölu á léttvíni og bjór í matvöruverslunum .
Að aðgengið sé orðið það gott að engin þörf sé á að bæta það enn frekar .
Frumvarp þessa efnis hefur nokkrum sinnum verið á leiðinni í gegnum Alþingi .
Frumvarpið hefur aldrei náð svo langt að hljóta afgreiðslu úr þingnefnd og nú síðast var það tekið af dagskrá í janúar , daginn sem búsáhaldabylting hófst á Austurvelli .
Flutningsmaður frumvarpsins , Sigurður Kári Kristjánsson , segist ekki vera með plön um að taka málið upp á þessu þingi , þörf sé á að leysa brýnni mál eins og hann orðar það nú .
Allt útlit er því fyrir að ríkisverslun með áfengi haldi áfram um sinn .
Koníak selst varla En hvaða áhrif skyldi bjórinn nú hafa haft á Íslendinga þessi tuttugu ár ? Það fer eftir því við hvern er rætt .
Sumir segja að reynslan hafi verið til góðs , að vínmenningin hafi batnað , á meðan aðrir benda á neikvæðar afleiðingar neyslunnar .
Veitingahúsaeigendur og lögreglan , þeir sem líkast til eru í mestu návígi við skemmtanaglaða landsmenn um kvöld og helgar , eru almennt á því að hegðun fólks hafi breyst til batnaðar .
Með minnkandi neyslu sterkra drykkja sé fólk ekki lengur jafn ofurölvi og áður og hin svonefnda vínmenning hafi færst nær því sem tíðkast í nágrannalöndum okkar .
Þetta hefur hins vegar tekið sinn tíma að þróast , menn tóku hraustlega á því fyrstu árin eftir 1989 og flestir sem rætt var við töldu að mesta breytingin hefði verið á síðustu tíu árum .
" Bjórinn selst langmest og síðan léttu vínin .
Maður selur varla orðið koníak í dag með kaffinu , " segir einn kráareigandi .
Neysla á bjór sem og öðru áfengi og vímuefnum hefur hins vegar slæm áhrif á heilsu manna , ekki síst þegar menn kunna sér ekki hóf .
Þetta sést vel í tölum SÁÁ um fjölgun innlagna á Vog , m.a. hjá eldra fólki sem kemur inn vegna dagdrykkju .
Vanmetin drykkja Valgerður Rúnarsdóttir , læknir á SÁÁ , segir að þetta megi rekja til bjórs að stórum hluta .
" Margir átta sig ekki á að það er sama áfengismagn í einum bjór og í einum tvöföldum .
Stór sterkur bjór getur jafnast á við einn tvöfaldan .
Drykkja bjórs er því oft vanmetin áfengisdrykkja , " segir Valgerður og bendir á ýmsar neikvæðar afleiðingar á líkamann , m.a. skemmdir á lifur og brisi , jafnvægis- og minnistruflanir , kvíða , svefnvanda og skerta vitræna getu .
" Við höfum orðið vör við aukningu á þessum afleiðingum með stærri hóp af eldri einstaklingum sem hingað sækja .
Bjórinn hefur áreiðanlega sett drykkjumynstur okkar í annan farveg , með meiri heildarneyslu .
Ungir fíklar eru líka bjórdrykkjumenn , og kannski fyrst á undan öðru .
Umhverfið er vinveitt bjórnum fyrir unga fólkið , auglýsingar eru fyrir þá ungu og bjórinn er látinn tilheyra hinum ýmsu uppákomum og samkomum sem áður voru kannski áfengislausar .
Fólk er því meira og oftar undir áhrifum og það hefur mikil áhrif á neyslu annarra vímuefna , " segir Valgerður .
Hún nefnir þarna auglýsingar en bjórauglýsingar hafa löngum þótt umdeildar í þessi tuttugu ár og bjórframleiðendur og -innflytjendur reynt að fara í kringum lagabókstafinn , m.a. með auglýsingum á léttöli .
Formaður áfengis- og vímuvarnaráðs , Sæmundur Runólfsson , telur mikla brotalöm vera á þessu og að nauðsynlegt sé að herða eftirlit með auglýsingum , jafnframt þurfi að fylgja vel eftir lögum um áfengiskaupaaldur við 20 ár .
Aðgengið megi ekki aukast .
" Þetta er nú bara bjór " SKOÐUN Geir Jón Þórisson yfirlögregluþjónn Ekki ætla ég að mæla áfengisdrykkju bót en hegðan þeirra er öðruvísi sem aðeins drekka bjór , heldur en þeirra sem drekka sterkt áfengi .
Með tilkomu bjórsins datt niður neysla sterkra drykkja ungs fólks í miðborginni .
Áður vorum við oft að taka unglinga í miðborginni með brennivín , nú tökum við þá með bjór í hendi .
Vera þeirra um nætur um helgar er líka hverfandi í dag frá því sem áður var .
Við sjáum meira bjórdósir úti á götum eftir drykkju helgarinnar heldur en áfengisflöskur og landabrúsa eins og var áður .
Verst er þegar drykkjan er samfara fíkniefnaneyslu , fólk er að drekka bjór ofan í neyslu fíkniefna og þá yfirleitt inni á veitingastöðum og víðar .
Við hjá lögreglunni sjáum ekki minni drykkjuskap eða ölvunarástand fólks .
Eldra fólk drekkur bjór jafnt og sterka drykki inni á veitingastöðum og víðar en úti fyrir er yngra fólk að drekka bjór .
Því miður finnst sumum foreldrum í lagi að börn undir lögaldri séu að drekka bjór ; að hann sé ekki áfengi .
Við ákveðin skilyrði , eins og á menningarnótt í Reykjavík , hefur það gerst að við höfum tekið börn með bjór sem þau höfðu fengið hjá foreldrum sínum .
" Þetta er nú bara bjór , " segja þeir sem hafa verið að afsaka þessa drykkju en bjór er ekkert annað en áfengur vökvi sem hefur þau áhrif að fólk verður ölvað við drykkju í einhverju magni .
Héðan og þaðan * Kringlukráin er jafngömul bjórnum , ef svo má að orði komast , en hún var opnuð 1. mars 1989 .
Ein fárra kráa sem hafa verið í stöðugum rekstri á þessum tíma .
Af því tilefni verður veittur 20% afsláttur af öllum veitingum á afmælisdaginn .
Sigþór Sigurjónsson , veitingamaður á Kringlukránni , segist vera þakklátur gestum sínum þegar hann horfir um öxl .
" Það hafa verið skin og skúrir í þessu en núna erum við komin með fullvaxta veitingahús og matsölustað , ásamt því að bjóða upp á skemmtanir um helgar .
Alltaf kaldur í krananum , " segir Sigþór .
* Ölgerðin Egill Skallagrímsson hefur líkast til lengst verið á markaðnum af þeim bjórframleiðendum sem eru starfandi í dag .
Af öllum götum borgarinnar þá hóf fyrirtækið starfsemi í Templarasundinu árið 1913 .
Skemmtileg tilviljun ! Nú bregður svo við , á 20 ára afmæli bjórsins , að Ölgerðin sendir frá sér nýja tegund , sem er í rauninni gömul .
Þetta er Polar Beer en Ölgerðin fékk á sínum tíma undanþágu til að brugga Polar-bjórinn fyrir breska og bandaríska hermenn í seinna stríðinu .
Eftir varnarsamninginn 1951 mátti einnig selja bjórinn í Fríhöfninni en allt til ársins 1980 máttu þó aðeins áhafnir flugvéla og skipa taka bjór með sér inn í landið .
* Framleiðsla á bjór á sér langa sögu , en mjöðurinn verður til með því að láta sykurefni í korni gerjast .
Á vef SÁÁ segir m.a. að fyrstu skrifuðu heimildir um bjórframleiðslu séu um 4000 ára gamlar .
Fornleifar bendi þó til þess að bjór hafi verið notaður a.m.k. 8000 árum fyrir Krists burð .
Mun sá bjór hafa verið mun þykkari og matarmeiri en sá drykkur sem nútímamaðurinn þekkir .
Mjöðurinn barst fljótt á Íslandsstrendur eftir landnám og víða getið um neyslu hans í Íslendingasögunum .
