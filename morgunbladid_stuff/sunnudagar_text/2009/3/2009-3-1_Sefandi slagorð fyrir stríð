Plaköt með slagorðunum " verið róleg og haldið áfram " , sem prentuð voru í milljónavís með stórum , hvítum stöfum ásamt krúnu Georgs VI. á hárauðum grunni í aðdraganda síðari heimsstyrjaldarinnar , fóru af einhverjum ástæðum aldrei í umferð í Bretlandi .
Ekki heldur önnur , sem á var prentað " friðurinn er í hættu " og " hugrekki þitt , glaðværð þín , einbeitni þín mun færa okkur sigur " .
Plakötin voru löngu gleymd og grafin þar til árið 2000 að bóksali nokkur í Northumberland fann eintak af því fyrstnefnda í bókakassa , sem hann keypti á uppboði .
Honum og konu hans hugnaðist boðskapurinn svo vel að þau létu ramma plakatið inn og stilltu því upp í búðinni sinni .
Þegar kúnnarnir fóru að falast eftir því ákváðu hjónin að prenta fleiri og bjóða til sölu .
Eftirspurnin var á þokkalegu róli þar til um jólaleytið 2005 að eitt stóru dagblaðanna stakk upp á plakatinu sem tilvalinni jólagjöf , " ...
þá varð fjandinn laus , " sagði bóksalinn .
Vefsíðan hans kiknaði undan álaginu , síminn hringdi linnulaust og starfsfólkið hafði ekki undan að pakka inn plakötum .
" Róstugir " friðartímar Á vef BBC er getum leitt að því að boðskapurinn " verið róleg og haldið áfram " fái nýja merkingu í hugum fólks á þessum " róstugu " friðartímum .
Einföld setningin sé táknræn fyrir aga og kuldalegt jafnaðargeð Breta segir þar ennfremur og að plakötin þrjú hafi átt að efla með þjóðinni baráttuþrek .
Framtakið var runnið undan rifjum upplýsingaráðuneytisins .
" Plaköt þjónuðu sem meiriháttar fjölmiðill í þá daga þegar sjónvarpið var ekki til að keppa við , " segir sérfræðingur í áróðurslist og prófessor við Manchester Metropolitan-háskólann .
" Helsta aðferðin til að ná til fólks var með auglýsingaskiltum og á samgöngumiðstöðvum .
" Þótt orð eins og " verið róleg og haldið áfram " virðist fremur lömuð áróðursbrella og á skjön við meint nútímamarkaðslögmál , eru Bretar yfir sig hrifnir .
Þeir halda á lofti þessu 70 ára gamla ákalli upplýsingaráðuneytisins og panta um eitt þúsund plaköt á mánuði frá bóksalanum í Northumberlandi .
Þaðan munu eintök hafa farið samkvæmt pöntun til Downing-strætis 10 , ýmissa sendiráða og nokkur til útlanda .
" Örvæntið núna og farið yfir um " Vinsældirnar birtast líka í því að búið er að útfæra plakatið á boli , kaffifanta , innkaupapoka og ermahnappa .
Hermikrákur og brandarakallar láta heldur ekki sitt eftir liggja og bjóða plaköt í sömu mynd en með slagorðunum " örvæntið núna og farið yfir um " .
Þótt kvíði fólks snúist um samdrátt og kreppu árið 2009 en ekki stríð og sprengjur eins og 1939 , bendir eftirspurnin til þess að margir upplifi heiminn eins ótryggan og þegar hann rambaði á barmi styrjaldar .
" Samhengið skiptir öllu máli , " segir félagssálfræðingur sem BBC vitnar í .
" Ef fólk heldur að það sé að missa húsin sín , virka þessi slagorð vel .
Þau eru fólki hvatning um að breyta þankagangi sínum , en halda sínu striki , " segir hann .
Hugmyndafræðin er ekki flókin , en hittir vel í mark fyrir stríð jafnt sem í stríði – einnig því sem margir heyja í friði .
vjon@mbl.is 