Það er betra að bera sig vel en illa í mótlæti .
Hins vegar telst varla með öllu gott að ganga um í rjúkandi rústum og þykjast ekki sjá þær eins og stjórnmálamenn í röðum Sjálfstæðisflokksins hafa verið gjarnir á að gera síðustu mánuði .
Sjálfstæðismenn virðast eiga í nokkrum erfiðleikum með að horfast í augu við að á þeirra vakt fór flest úrskeiðis .
Það er hins vegar fáránlegt að halda því fram að bankahrunið sé Sjálfstæðisflokknum einum að kenna , eins og vinstri menn keppast við að halda fram .
Græðgi og eiginhagsmunastefna leggjast ekki á einn flokk eins og skæður smitsjúkdómur heldur eru þetta lestir sem herja á einstaklinga sem telja sterka siðferðiskennd ekki meðal eftirsóttra eiginleika .
Slíkir einstaklingar finnast alls staðar og eru oft ekkert sérlega flokkspólitískir .
Þeir lifa fyrir peninga og völd og koma sér fyrir þar sem þeir telja sig helst geta náð því markmiði sínu að vera ríkari í dag en þeir voru í gær .
Nú verða þessir menn fátækari með hverjum deginum en eiga samt sennilega aldrei eftir að lepja dauðann úr skel .
Viðbrögð sjálfstæðismanna við bankahruninu og svínaríi auðmanna hafa verið einkennileg .
Það er eins og sjálfstæðismenn haldi að ef þeir láti nógu lengi eins og ekkert hafi farið úrskeiðis þá muni þjóðin smám saman komast á þá skoðun að þótt hlutirnir séu kannski ekki í allra besta lagi séu þeir samt í svo þokkalegu ástandi að engin ástæða sé til sérstakra breytinga .
Sjálfstæðismenn hella sér í framboðsbaráttu með litmyndir af brosmildum frambjóðendum sem eiga að vera kjósendavænir en bjóða ekki upp á neinar lausnir eða nokkurs konar framtíðarsýn .
Kjósendur hljóta að fá á tilfinninguna að þarna séu á ferð stjórnmálamenn sem fyrst og fremst hugsa um að ná völdum fyrir sjálfa sig fremur en að skapa nýtt og betra samfélag fyrir þjóðina .
Kannski verða stjórnmálamenn svona þegar flokkur þeirra hefur verið lengi við völd .
Sjálfstæðisflokkurinn er með ótrúlega mikið fylgi í skoðanakönnunum miðað við langa valdasetu og atburði síðustu mánaða .
Þjóðin virðist ekki í stórkostlegum mæli telja að hægt sé að kenna flokknum um það hvernig fór .
Það eru góðar fréttir fyrir Sjálfstæðisflokkinn .
En í stað þess að taka þessu fylgi af auðmýkt og þakklæti gerast sjálfstæðismenn hvað eftir annað sekir um hroka þess sem telur engu þurfa að breyta og afneitun þess sem bara vill sjá það sem hentar honum .
Þjóðin treystir ekki lengur stjórnmálamönnum enda brugðust þeir illilega .
Ætla sjálfstæðismenn að láta eins og þeir viti ekki af því ? Stundum eiga menn að skammast sín og reyna að taka sig á .
Fyrir sjálfstæðismenn er sá tími núna .
kolbrun@mbl.is Kolbrún Bergþórsdóttir 