Eftir Árna Matthíasson arnim@mbl.is HVERJUM finnst ekki beikon gott ? Ég meina virkilega gott ? Reykt og saltað svínakjöt löðrandi í mettaðri dýrafitu .
Mmmm , nammi nammi .
Ef þú getur ekki tekið undir þetta , kæri lesandi , ættir þú eiginlega ekki að lesa lengra því vefsíða vikunnar er ein allsherjar hylling á beikoni , eða fleskjum eins og það var stundum kallað í gömlum bókun .
Á síðunni Bacon Today , http://bacontoday.com / , er fjallað um beikon í öllum sínum indælu birtingarmyndum .
Til að mynda er á síðunni sérstakur fréttadálkur fyrir beikonfréttir víða að úr heiminum ; ef menn rekast á hugvitssamlega notkun beikons þá senda þeir inn lýsingu og myndir til að skemmta beikonáhugamönnum .
Dæmi : Kleinuhringir sem vafðir eru beikoni – lostæti ! Nú eða hlynssírópsbeikonsleikjó – fyrirtaks eftirréttur .
Þeir sem vilja aðeins matarmeiri eftirrétt geta bakað beikoneplaköku Gómsætt Ekki eru uppskriftirnar síður spennandi , nefni sem dæmi beikonsprengjuna sem vakið hefur athygli víða ( 1 kg beikon , 1 kg ítölsk pylsa , tvær krúsir af grillsósu , pylsan hökkuð og flött út , grillsósu smurt á og síðan vafin inn í beikonið ) og svo hinn fullkomni þakkargjörðarkalkúnn : Turbaconducken .
7 kg kalkúnn lítil önd kjúklingur í bitum 2 1/2 kg af beikoni í sneiðum Kjúklingabitarnir eru vafðir beikoni og settir inn í öndina sem er vafin beikoni og sett inn í kalkúninn sem vafinn er beikoni .
Allt síðan bakað í ofni við hæfilegan hita og þeir sem reynt hafa segja að þessi uppskrift sé einstaklega ljúffeng og kalkúnninn safaríkur og meyr .
Framandleikastuðull Ekki er þó bara að menn séu með beikon til átu á vefsetrinu , því það er líka hægt að gleða augað , til að mynda með því að kaupa glæsilegan ( og mjúkan ) beikonkodda , nú eða beikonboli , húfur , stuttbuxur eða thong .
Það er meira að segja hægt að fá hundabol með mynd af hinum magnaða Turbaconducken kalkún .
Það eru líka ábendingar um sitthvað forvitnilegt beikonkyns , til að mynda beikonlampa , sem fær reyndar ekki góða einkunn .
Þess má geta að á þessari ljúffengu vefsíðu er kynnt til sögunnar nýtt hugtak sem á eflaust eftir að njóta vinsælda hjá matgæðingum og gagnrýnendum sem eru í sífelldri leit að vísindalegri leið til að dæma mat .
Smaste er nýr staðall sem aðstandendur síðunnar hafa tekið upp og byggist á einfaldri formúlu : ( ( [ lyktarþáttur ] + [ bragðþáttur ] ) * frumleiki ) / ( [ framandleikastuðull ] + [ ógeðsmat ] ) = Smasteulator ™ mælikvarðinn , sem stytt er sem Smaste .
Hæsta gildi er , tja , til að mynda 47 .
Til viðmiðunar þá er fullkomlega eldað beikon með gildið 36,2174 , en rétt eldaður Turbaconducken kalkúnn nær 45,953 .
