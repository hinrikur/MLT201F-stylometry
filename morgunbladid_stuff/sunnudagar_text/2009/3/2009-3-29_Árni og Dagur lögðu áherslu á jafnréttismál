JAFNRÉTTI milli kynja og kynslóða var meðal þess sem varaformannsefni Samfylkingarinnar lögðu áherslu á í ræðum sínum á landsfundi í gær , áður en gengið var til kosninga .
Úrslit hennar lágu ekki fyrir þegar Morgunblaðið fór í prentun .
Árni Páll Árnason , leiðtogi Suðvesturkjördæmis , sagði það hlutverk jafnaðarmanna að gefa réttlausu fólki rétt en jafnframt yrði Samfylkingin að blása kjarki í fólk til að taka áhættu á ný .
Öflugt efnahagslíf , jafnrétti og frelsi einstaklingsins væru lykilatriði .
Dagur B. Eggertsson borgarfulltrúi sagði aðildarviðræður við ESB nauðsynlegar strax .
Nú stæði Samfylkingin á tímamótum og hefði tækifæri til að beita jafnaðarstefnunni til góðs .
Ekki aðeins myndu kosningarnar í vor skipta máli , heldur líka sveitarstjórnarkosningarnar .
