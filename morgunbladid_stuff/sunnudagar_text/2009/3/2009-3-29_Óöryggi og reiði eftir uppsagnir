Eftir Ásgeir Ingvarsson asgeiri@mbl.is " Á ENSKU er talað um " Lay-off survival sickness " , til að vísa til upplifunar , viðhorfa og líðanar þeirra sem verða eftir á vinnustaðnum eftir uppsagnir , " segir Ingrid Kuhlman .
" Kannanir sýna að í þremur af hverjum fjórum fyrirtækjum versnar starfsandinn til muna eftir uppsagnir og þjónustustigið lækkar .
" Ingrid stýrir fræðslu- og ráðgjafarfyrirtækinu Þekkingarmiðlun sem býður nú upp á vinnustofu fyrir fyrirtæki undir yfirskriftinni Vinnustaðurinn eftir uppsagnir .
Sorg og tortryggni " Uppsagnir og niðurskurður hafa iðulega mjög neikvæð áhrif á skilvirkni starfsmanna og líðan og getur dregið úr möguleikum fyrirtækisins til að komast upp úr erfiðleikunum , " útskýrir Ingrid .
" Starfsmennirnir sem eftir sitja upplifa óöryggi í starfi og hafa áhyggjur af því sem framtíðin kann að bera í skauti sér .
Margir upplifa líka uppsagnir kollega sinna sem óréttlátar og þykir bæði stjórnendur koma betur út úr niðurskurðaraðgerðum og að uppsagnir hafi ráðist minna af afköstum starfsmanna og meira af hver sé í náðinni .
" Ingrid segir starfsmenn einnig þurfa að takast á við sorg og aukið álag : " Í sumum fyrirtækjum sér fólk á eftir vinnufélögum til margra áratuga .
Með uppsögnum hverfur líka alltaf ákveðin þekking úr fyrirtækinu og færri hendur eru eftir til að vinna störfin svo að þeir sem halda vinnunni eru undir mun meira álagi , " segir hún .
" Afleiðingarnar eru af ýmsum toga : starfsmönnum hættir til að einangra sig og tala minna saman , þeir eru tortryggnir og ásaka bæði sjálfa sig og aðra fyrir það sem gerst hefur .
Einnig verður fólk síður áhættusækið , tregt til að taka að sér ný verkefni eða benda á nýjar lausnir og finnur til minni hvatar til að leggja hart að sér við starfið .
" Ástandið gert umræðuhæft Að sögn Ingridar er vinnustofunni ætlað að fræða stjórnendur og leyfa starfsmönnum að tjá sig : " Best er ef hægt er að undirbúa stjórnendur áður en uppsagnir eiga sér stað , svo þeir geti borið sig rétt að og lágmarkað það áfall sem allir starfsmenn verða fyrir ; bæði þeir sem missa vinnuna og hinir , " segir hún .
" Í vinnustofunni leyfum við starfsmönnum að tjá sig , og viðra erfiðar tilfinningar .
Miklu skiptir að gera ástandið í fyrirtækinu umræðuhæft svo að fólk þori að tjá sig af einlægni og á uppbyggilegan hátt um þá erfiðleika sem hljótast af uppsögnum .
Einnig er mikilvægt að fólk nái aftur vopnum sínum og horfi til framtíðar .
" Slæmur andi í mörg ár Ingrid bendir á að vandamál tengd uppsögnum geti varað lengi hjá fyrirtækjum : " Miklu skiptir fyrir stjórnendur að láta það ekki tilviljun eftir hvernig málin þróast og nauðsynlegt að þeir geri sér grein fyrir hversu alvarleg og djúpstæð upplifun það er fyrir starfsfólkið að ganga í gegnum miklar uppsagnir , " segir hún .
" Rannsóknir sýna að þreyta , þunglyndi og slæmur starfsandi vegna fjöldauppsagna getur varað í mörg ár .
Það slæma andrúmsloft og óvissa sem skapast verður líka til þess að hæfileikaríkustu starfskraftarnir – þeir sem komast hjá niðurskurðarhnífnum – hverfa á aðrar slóðir um leið og aðstæður á vinnumarkaði gefa þeim tækifæri til þess .
" Í hnotskurn » Uppsagnir hafa mikil neikvæð áhrif innan fyrirtækja .
» Starfsmönnum hættir til að einangra sig , vera síður áhættusæknir og hafa minni metnað í starfi .
» Slæmur andi á vinnustað eftir uppsagnir getur varað í mörg ár .
» Hætta er á að hæfustu starfsmennirnir færi sig annað um leið og tækifæri gefst .
www.thekkingarmidlun.is 