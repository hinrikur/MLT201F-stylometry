Eftir Ásgeir Ingvarsson asgeiri@mbl.is " ÞAÐ ER gott að byrja á að setjast niður , fara yfir og endurmeta styrkleika sína og veikleika , og enn betra ef hægt er að setjast niður með einhverjum öðrum sem getur hjálpað til að koma auga á veikleika og styrkleika sem manni hefði sjálfum yfirsést , " segir Gunnar Haugen , framkvæmdastjóri Capacent Ráðninga , þegar hann er spurður hvernig fólk eigi að bregðast við missi það vinnuna .
Allir bera ábyrgð á eigin atvinnuleit Hjá mörgum er fyrsta skrefið í atvinnuleit að skrá sig hjá ráðningarþjónustu eins og Capacent Ráðningum .
" En margir gera þau mistök að halda að með því að skrá sig sé fólk komið í fulla vinnu við að finna starf fyrir viðkomandi , " segir Gunnar .
" Því miður er það ekki svo , og á ábyrgð hvers og eins að koma sér á framfæri á vinnumarkaði .
En með því að skrá sig hjá ráðningarþjónustu fjölgar einstaklingur í atvinnuleit til muna tækifærum sínum , því við vinnum með hundruðum fyrirtækja hérlendis og erlendis við að finna í okkar skrám þann starfskraft sem þau vantar .
" Góð ferilskrá sterkasta tækið Áður en einstaklingar skrá sig hjá ráðningarþjónustu , og raunar áður en byrjað er að sækja um laus störf , segir Gunnar mikilvægt að gera vandaða ferilskrá ( CV ) .
" Það þarf að verja tíma í að búa til góða ferilskrá .
Setja þarf af nákvæmni á blað menntun , starfsreynslu og styrkleika og helst líka finna meðmælendur , " útskýrir hann .
Á heimasíðu Capacent Ráðninga og víða annars staðar á netinu má finna ágætar upplýsingar um samningu ferilskrár og einnig býður Vinnumálastofnun upp á aðstoð við ferilskrárgerð .
Gunnar segir þó vert að nefna nokkur atriði sem hann hefur orðið var við í starfi sínu að skilji á milli góðra og slæmra ferilskráa .
" Hafa verður í huga að sá sem fer yfir umsóknirnir um störf hefur yfirleitt engar aðrar upplýsingar til að meta umsækjendur en það sem fram kemur í ferilskránni .
Ferilskráin verður því að gefa góða en jafnframt raunsæja mynd .
" Hvað getur þú lagt af mörkum ? Gunnar nefnir að stafsetningarvillur og lélegt málfar séu með því fyrsta sem " felli " ferilskrá .
" Það eru líka algeng mistök að fólk segi í ferilskránni , og jafnvel í vinnuviðtölum líka , hvað það sjálft vill fá – frekar en að draga fram hvað það getur komið með til fyrirtækisins sem sótt er um starf hjá , " útskýrir hann .
" Ferilskráin á líka ekki að vera samtíningur af öllu , stóru og smáu , sem viðkomandi hefur nokkurntíma tekið sér fyrir hendur , heldur á hún að koma á framfæri því sem mikilvægast er .
Ferilskrár geta verið styttri eða lengri , en það er ágætis viðmiðun að koma ferlinum fyrir á tveimur síðum og sleppa þá því sem ekki skiptir máli .
" Aðalatriði og aukaatriði Hafi fólk aflað sér verðmætrar reynslu héðan og þaðan , en tekst ekki að koma öllu fyrir í tveggja síðna ferilskrá , mælir Gunnar með því að láta fylgja með atvinnuumsóknum stutt kynnisbréf .
" Þar er hægt að draga saman á hnitmiðaðan hátt þau atriði á ferlinum sem umsækjandinn telur að komi sérstaklega að gagni við að leysa farsællega af hendi starfið sem sótt er um .
" Gunnar segir það óþarfa , og ekki tíðkast erlendis , að setja inn í ferilskrána upplýsingar um maka , börn , og jafnvel foreldra .
" Ef þetta eru upplýsingar sem fólki þykir skipta máli þá má hafa þær aftast í skjalinu .
Yfirleitt er sá sem ræður í starfið að leita að öðrum upplýsingum um umsækjendur en fjölskylduhagi þegar hann velur hæfasta manninn í starfið .
" Engar partímyndir Það er ekki nauðsynlegt að senda mynd með ferilskránni , en sé það gert þarf að velja rétta mynd með CV-inu , að mati Gunnars .
" Ef mynd fylgir með þarf að gæta þess að velja mynd sem er viðeigandi fyrir starfið sem sótt er um .
Ekki setja mynd með ferilskránni eða starfsumókninni þar sem þú ert á leiðinni á ball , eða jafnvel inni á skemmtistað , bara vegna þess að það er eina myndin sem þú hefur tiltæka á tölvutæku formi .
" Í ferilskránni þarf að koma fram : * Persónulegar upplýsingar um markmið í starfi * Menntun og starfsreynsla , raðað í tímaröð * Tungumálakunnátta og tölvufærni * Önnur störf og reynsla , s.s. félagsstörf og áhugamál * Upplýsingar um nöfn og símanúmer meðmælenda * Það getur oft verið gott að hafa fallega andlitsmynd í ferilsskránni * Nýútskrifaðir einstaklingar ættu að láta prófskjöl fylgja ferilskránni Í ferilskránni á líka að : * Forðast orðaflaum og nota frekar stuttar og hnitmiðaðar setningar * Skipuleggja textann vel og setja hann upp á fallegan og skýran hátt * Passa sérstaklega vel upp á málfars- og stafsetningarvillur Byggt á leiðbeiningum á heimasíðu Capacent Ráðninga 