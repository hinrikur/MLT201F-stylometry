Eftir Orra Pál Ormarsson orri@mbl.is Ástin virðir engin landamæri – ekki einu sinni í stríði .
Sem kunnugt er hernámu Þjóðverjar Frakkland í seinni heimsstyrjöldinni og þvert á vilja þjóðar sinnar féllu ýmsar franskar yngismeyjar fyrir hermönnum úr röðum fjandvinarins .
Mörg af þessum samböndum báru ávöxt , konunum og fjölskyldum þeirra til ævarandi skammar , ekki síst eftir að stríðinu lauk .
Smánin var mikil og " þýskara-börnin " fengu til tevatnsins meðan þau uxu úr grasi .
Svo mikil var niðurlægingin að það er fyrst nú , meira en sextíu árum síðar , að þessi börn hafa bundist böndum í því skyni að segja sögu sína og leita uppruna síns .
Þúfan sem velti hlassinu voru bók og heimildarmynd árið 2004 undir yfirskriftinni " Börn bölvunar " .
Í kjölfarið gáfu hundruð franskra karla og kvenna sig fram og leituðu til hergagnamiðstöðvarinnar í Berlín í þeirri von að finna upplýsingar um feður sína .
" Allt hefur þetta fólk sömu sögu að segja : Það er eyða í lífi mínu .
Ég er ekki nema hálf manneskja , " segir Jeanine Nivoix-Sevestre , formaður samtaka stríðsbarna í Frakklandi .
Samtökin hafa verið starfrækt frá árinu 2005 og telja 335 meðlimi .
Þar af hefur tekist að hjálpa 130 að finna ættingja sína í Þýskalandi og í örfáum tilvikum hafa feðurnir sjálfir reynst vera á lífi .
Stærsta skýringin á því að fólk leitaði feðra sinna ekki fyrr er sú , að mati Nivoix-Sevestre , að það vildi ekki koma mæðrum sínum og fjölskyldum í Frakklandi í uppnám .
Álitið er að 200.000 börn hafi komið undir vegna þessara forboðnu sambanda í Frakklandi meðan á hernáminu stóð frá 1940-44 .
Fann föður sinn á lífi Eliane Trincal er ein fárra sem haft hefur upp á þýskum föður sínum .
Hún fæddist í raun tveimur árum eftir stríðslok en faðir hennar , Otto , var stríðsfangi .
Hún lítur eigi að síður á sig sem stríðsbarn enda fékk hún það alla tíð óþvegið .
" Ég var kölluð skítugur Þjóðverji og þar fram eftir götunum .
Þetta var mjög erfitt , " segir Trincal .
Þegar móðir hennar kynntist föður hennar vann hann á sveitabýli í Auvergne .
Þegar sveitungar hennar komust að þessu var þeim umsvifalaust stíað í sundur og Otto fluttur í annað hérað grunlaus um að ástkona hans væri þunguð .
" Ég spurði mömmu oft hver faðir minn væri en hún neitaði alltaf að gefa það upp .
Umræðuefnið var algjört tabú , " segir Trincal .
Árið 2001 gaf móðir hennar loksins eftir og leitin gat hafist .
Hún ritaði þremur tugum manna í Leipzig bréf sem allir komu til álita .
Dag einn barst henni svar .
" Það var frá honum .
" Trincal hitti föður sinn í fyrsta skipti árið 2002 og er í reglulegu sambandi við hann í dag .
" Honum brá í brún enda hafði hann ekki grænan grun um tilvist mína .
En þegar hann sá mig varð honum að orði : " Þetta fer ekkert á milli mála .
Þú ert greinilega dóttir mín .
" " Móðir Trincal hafði reynt að hafa samband við Otto eftir að dóttir þeirra fæddist en bóndinn þar sem hann starfaði um þær mundir hafði fengið skýr fyrirmæli um að taka allan póst úr umferð .
Að sögn Trincal harmar faðir hennar þetta .
" Í hans huga var þetta ekkert skot .
Hann hefði gifst henni hefði hún elt hann uppi .
" Sjálf er hún himinlifandi : " Þetta er dásamlegur endir og sárabót fyrir kvalirnar sem ég fékk að líða í æsku .
" Ekki hafa allir verið jafn heppnir og Eliane Trincal .
Saga Jeanine Nivoix-Sevestre er dapurleg .
Móðir hennar , Léontine , var aðeins sextán ára þegar hún kynntist þýska hermanninum Werner í þorpi í Normandí árið 1941 .
Ári síðar fæddist dóttirin .
Faðir hennar var þá á bak og burt og tveimur árum síðar týndi móðir hennar lífi í loftárás á Caen .
" Móðurfjölskylda mín forsmáði mig vegna faðernisins og ég var alin upp af fósturmóður , " segir hún .
" Ég komst að hinu sanna þegar ég var þrettán ára .
Ég spurði vin minn hvers vegna það stæði " faðir óþekktur " á fæðingarvottorðinu mínu .
Þá greindi hann mér frá því að faðir minn væri Þjóðverji .
Það var eins og allir í þorpinu vissu það nema ég .
" Nivoix-Sevestre segir þetta hafa verið mikið áfall .
Voðaverk Þjóðverja voru öllum í fersku minni og hún engdist við þá tilhugsun að faðir hennar hefði e.t.v. átt hlut að máli .
Hægt og bítandi reyndi Nivoix-Sevestre að púsla myndinni af föður sínum saman .
Vinkona móður hennar tjáði henni að hann hefði í raun verið frá Austurríki , ljóshærður og allnokkuð úthverfur .
Hann mun m.a. hafa leikið á munnhörpu og getað gengið á höndum .
Undanfarin ár hefur Nivoix-Sevestre grennslast fyrir um afdrif föður síns hjá þýska hernum en án árangurs .
Hún er sannfærð um að hann hafi fallið á austurvígstöðvunum .
Ekki var algengt að þýsku hermennirnir hæfu sambúð með hinum frönsku ástkonum sínum en það gerði maður að nafni Willi Schober sem starfaði hjá flotamálaráðuneytinu í París .
Þetta gerði hann eftir að hún varð barnshafandi .
Dóttirin , Marie-Christine Pingeon , fæddist árið 1943 .
Yfirmenn Schobers höfðu takmarkaðan smekk fyrir gjörðum hans og ári síðar var hann fluttur um set til Saint-Melo .
Þegar hann hafði spurnir af því að dóttir hans væri veik falsaði hann leyfisskjöl og hélt sem leið lá til Parísar .
Málið komst upp og var Schober gert að afplána refsivist í Þýskalandi .
Mæðgurnar sáu hann ekki framar .
" Mér var ljóst frá blautu barnsbeini að faðir minn væri þýskur .
Amma mín sagði mér það .
Mamma vildi á hinn bóginn aldrei ræða þetta , " segir Pingeon .
Það var ekki fyrr en eftir að hún sá sjónvarpsþáttinn árið 2004 að hún hafði samband við þar til bær yfirvöld í Þýskalandi til að spyrjast fyrir um afdrif föður síns .
Þar komst hún að sannleikanum .
Eftir að faðir hennar hafði í tvígang reynt að flýja úr prísundinni var hann dreginn fyrir herdómstól , fundinn sekur og líflátinn .
" Ábyrgðin er að hluta til mín , " segir Pingeon .
" Við réttarhaldið greindi hann frá því að hann hefði viljað hitta dóttur sína .
Það má líta svo á að ég hafi kostað hann lífið .
" Í kjölfarið komst hún í samband við fjölskyldu föður síns í Þýskalandi og var þar tekið með kostum og kynjum , m.a. af hálfbróður sínum .
Bravo upplýsti málið Þýskir hermenn voru víðar fjölþreifnir en í Frakklandi .
Þannig er frægasti ávöxtur sambands af því tagi í Noregi Anni-Frid Lyngstad , önnur söngkona uppáhaldshljómsveitar íslensku þjóðarinnar , ABBA .
Foreldrar hennar voru norska blómarósin Synni Lyngstad og hermaðurinn Alfred Haase , sem var giftur í Þýskalandi á þeim tíma .
Eftir að hernáminu lauk sneri hann til síns heima en Frida flutti með ömmu sinni til Svíþjóðar vegna andúðar á öllum þeim sem höfðu haft náin kynni af þýskum hermönnum .
Móðir hennar lést aðeins 21 árs .
Vel fram á fullorðinsár hélt Frida að faðir sinn hefði farist í skipskaða á heimleið en þegar hið merka tónlistartímarit Bravo birti upplýsingar um ættir hennar árið 1977 hleypti ungur maður í Þýskalandi brúnum .
Hann var sonur Alfreds Haase .
Hann gekk á sprelllifandi föður sinn sem kannaðist við að hafa litið framhjá eiginkonu sinni meðan á Noregsdvölinni stóð .
Nokkrum mánuðum síðar hitti Frida föður sinn í fyrsta skipti .
Neydd til að borða kakkalakka Fyrir mörg af börnum þýskra hermanna í Frakklandi var æskan eitt samfellt dómþing .
Þeim var strítt , þau lögð í einelti og þeim misþyrmt .
Jeanine Nivoix-Sevestre fullyrðir að í verstu tilvikunum hafi þau verið neydd til að leggja sér kakkalakka til munns og drekka eigið þvag .
" Þó ótrúlegt megi virðast voru mæður þeirra oft grimmastar .
Og fjölskyldan .
Vel má vera að mæðurnar hafi notið ástarsambanda sinna við þýsku hermennina en eftir á að hyggja var það sumum þeirra ofviða að vera minntar á gjörðir sínar á hverjum degi , " segir hún .
