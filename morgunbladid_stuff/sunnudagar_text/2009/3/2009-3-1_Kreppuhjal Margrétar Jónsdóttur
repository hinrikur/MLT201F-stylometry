NÚ HEFUR kreppuhjalið staðið í næstum hálft ár og tímabært að blanda sér í umræðuna .
Ég er að vonum mjög hissa á því að ég beri ábyrgð á svínaríi útrásarvíkinga og verð að viðurkenna að ég bara hafði ekki hugmynd um það svona fyrirfram .
Og ég er líka yfir mig hissa að yfirvöld skyldu ekki láta mig vita af þessum fjanda .
Að ég nú ekki tali um þá ósvífni að borga mér ekki ofurlaun í samræmi við mína miklu ábyrgð , svona svo ég gæti í alvöru tekið ábyrgð á gerðum bankamanna .
En látum það nú vera , mér hefði verið nær að fylgjast betur með víkingunum en því miður hafði ég hvorki áhuga á auðæfum þeirra né persónulegu lífi .
Aftur á móti verð ég að viðurkenna að ég hafði meiri áhyggjur að þessum 15 milljörðum sem fara árlega í bændur .
En nú virðast þessir milljarðar reyndar allt í einu eins og dropi í hafið og þó .
Þetta er sama upphæð og Færeyingar ætla að lána okkur og allir standa á öndinni yfir þessari miklu upphæð sem lítil þjóð getur lánað .
15 milljarðar ! Ég hef að sjálfsögðu fylgst með viðbrögðum fólks við þessari víkingakreppu og eru allir að vonum bálreiðir og margir uggandi um sinn hag .
Ég hef nú reyndar mestar áhyggjur af unga fólkinu , sem er með fullt hús af börnum , er að koma sér þaki yfir höfuðið og skuldar mismunandi mikið ...
Og skuldin sú bara vex og vex .
Eins og svo ótalmargir aðrir , segi ég , að ekkert annað komi til greina en afnám verðtryggingar .
Þetta er bara hreint og klárt " bankarán " .
Margir hafa ýmist misst atvinnu , eignir eða fyrirtæki .
Ríkisstjórnin hefur engar lausnir fyrir þetta fólk en það er annað upp á teningnum þar á bæ , þegar bændur eiga í hlut , einkum þessir gömlu ; kúa- og sauðfjárbændur .
Þeir mega ekki fara á hausinn ! Enda sjá þeir um " fæðuöryggið " og sjá okkur fyrir öllum okkar brýnustu nauðsynjum , svo sem eins og ; hveiti , sykri , hafragrjónum , rúgmjöli , kaffi , kakói , sojamjólk , kornflögum , kókósmjöli , spaghetti , hrísgrjónum , kryddi , salti , grænmeti , ávöxtum , kjúklingakjöti , svínakjöti , hrossakjöti , harðfiski og nýjum fiski ...
svo eitthvað sé nefnt .
" Undirstaða matvælaöryggis " Eða er matvælaöryggið einskorðað við " hvíta dauða " eins og fólk úti í hinum stóra heimi kallar mjólkurafurðirnar og svo við rolluketið sem byggist mikið á ofbeit og gróður- og jarðvegseyðingu ? Strax er bankarnir voru komnir í eigu ríkisins stóðu bændur upp og sögðust nú bíða eftir því að vita hvað það væri tilbúið að gera fyrir þá .
Að sjálfsögðu væntu þeir mikils .
Þeir voru í svo voðalega vondum málum og væntu þess að skuldir þeirra yrðu helst strokaðar burt eða núllin tekin af .
Bara eitthvað alveg sérstakt fyrir þá , " matvælaöryggismennina " .
Um þetta leyti var fólk annaðhvort að missa vinnuna sína eða varð að minnka við sig vinnu til að halda henni , eða að taka á sig beinar launalækkanir , þegar heyrðust mikil hljóð úr horni .
Þar voru skógarbændur á ferð .
Þeir urðu nefnilega grautfúlir yfir því að peningaupphæðin sem þeir áttu að fá , frá þjóðinni , til að borga kaup við gróðursetningu á plöntum frá sömu þjóð , hafði rýrnað um 20% .
Einhverjir hótuðu að henda plöntunum eða gefa ef þeir fengju ekki peningagjöfina óskerta .
Engum þótti athugavert við það að henda ársframleiðslunni en út úr kú að gefa svo mikið sem eina plöntu , þar sem það " skekkti samkeppnisstöðuna " .
Hvaða samkeppnisstöðu ? Það eru aldrei til nægar plöntur til sölu fyrir almenning á vorin þar sem allt fer til skógarbænda .
En áfram með smjörið .
Auðvitað varð peningamálaráðherra við þessari frómu ósk , þótt allir aðrir væru að láta skerða laun sín um 15-20% á sama tíma .
Það kom mér reyndar mjög á óvart að skógarbændur gróðursettu ekki sjálfir plönturnar , ég hélt að það væri nú alveg lágmark að gera það og nóg að fá gefins plöntur þó þeir fengju nú ekki líka peninga til að borga fólki laun við að hola þeim niður .
En skiljanlega hafa þeir annað við tímann að gera ...
venjuleg bústörf og svo " hin " vinnan .
Mörg járn í eldinum .
Annars hef ég ekkert á móti því að gefa þessu ágæta fólki bæði girðingarefni , áburð , plöntur og peninga , því það kemur til með að fegra jarðir þeirra , okkur , sem eigum aðeins þjóðveginn , til yndisauka á ferðalögum .
Allt er betra en borga beingreiðslur með ofbeitinni og gróðureyðingunni .
Nú svo var það túnáburðurinn , hann hafði hækkað svo voðalega mikið .
Eins og ekkert annað hefði hækkað í landinu .
Grátið duggunarlítið og bændamálaráðherrann nú þegar búinn að gefa grænt ljós á áburðarstyrk .
Og svo þarf þjóðin að kaupa rúllubaggaplast með vorinu og korn fyrir haustið ...
eða hvað ? Snúum okkur aftur að skuldurum .
Eina lausnin á þessum mikla vanda sem skuldarar eru í , hvort sem það eru bændur , aðrir atvinnurekendur eða venjulegt fólk í borg og bæ , er að afnema verðtryggingar af lánum ...
a.m.k. þangað til verðbólgan er komin niður fyrir 5% , segja vel metnir fræðingar .
Jafnt yfir alla skuldara ganga .
Engar sérlausnir fyrir Pétur og Pál .
Jafnrétti fyrir alla .
Enga mismunun .
Margrét Jónsdóttir , Akranesi .
