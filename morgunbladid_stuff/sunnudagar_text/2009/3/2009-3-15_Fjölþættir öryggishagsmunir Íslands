Áhættumatsskýrslan fyrir Ísland , sem kynnt var í vikunni , markar talsverð tímamót .
Í fyrsta sinn fer fram á vegum íslenzkra stjórnvalda sjálfra heildstætt mat á öryggishagsmunum landsins og mögulegum hættum , sem að þeim steðja .
Skýrslan var unnin af hópi fólks með margvíslega reynslu og þekkingu á viðfangsefninu .
Áður en lengra er haldið , er rétt að halda því til haga að ritstjóri Morgunblaðsins var einn nefndarmanna .
Um áratugaskeið létu íslenzk stjórnvöld Bandaríkjunum eftir að meta öryggishagsmuni Íslands og þörf fyrir varnarviðbúnað hér á landi .
Íslendingar komu sér ekki upp sjálfstæðri þekkingu eða getu til greiningar á öryggisumhverfi landsins .
Viðbúnaður varnarliðs Bandaríkjamanna fólst fyrst og fremst í hefðbundnum hervörnum .
Alltof lengi , líka eftir að í alþjóðlegum umræðum um öryggismál voru menn farnir að víkka öryggishugtakið og gefa gaum nýjum ógnum , snerust umræður um varnar- og öryggismál á Íslandi að mestu leyti um þessar hefðbundnu varnir og tvíhliða samstarfið við Bandaríkin .
Það var þannig þversögn að í ríki , sem aldrei hefur átt eigin her , snerist umræðan að miklu leyti um hernaðarþátt öryggismála .
Í áhættumatsskýrslunni er dregin upp allt önnur og breiðari mynd af öryggismálum Íslands .
Hernaðarógn er vissulega einn þeirra þátta , sem teknir eru inn í myndina , en er ekki lengur aðalatriðið .
Draga má þá ályktun af skýrslunni að viðbrögð við öðrum hættum en hernaðarógn séu brýnni og nærtækari .
Þar má nefna viðbrögð við efnahagshruni eins og því , sem nýlega dundi yfir , umhverfisógnum , farsóttum , hryðjuverkastarfsemi , skipulagðri glæpastarfsemi , mansali , útlendingahatri , netárásum , hruni orku- eða fjarskiptakerfa og matvælaskorti , svo nokkur atriði séu talin .
Í skýrslunni er að finna fjölmargar ábendingar starfshópsins um það hvernig bæta megi viðbúnað og viðbragðsáætlanir til að treysta öryggi Íslands og íslenzku þjóðarinnar á breiðum grunni .
Fjármálahrun og efnahagsvarnir Framan af starfstíma starfshópsins var öryggi fjármálakerfisins ekki sérstaklega ofarlega á blaði , enda var það ofmetið , hér á landi sem annars staðar .
Högginu , sem kom í byrjun október með hruni fjármálakerfisins , má líkja við árás , sem svipti fjölda fólks persónulegu öryggi og lífsafkomu .
Enda þurfti nefndin að umskrifa kaflann um fjármálaöryggi .
Í skýrslunni kemur fram að Íslendingar hafi verið mjög illa undir fjármálakreppuna búnir .
Endurskoða verði tengda áhættuþætti þegar staða nýs bankakerfis og efnahagslífsins í heild verði orðin skýrari .
Starfshópurinn bendir á að það var ekki eingöngu bankahrunið sjálft , sem skaðaði íslenzka hagsmuni , heldur einnig viðbrögðin við því , bæði hér á landi og erlendis .
Þannig hafi setning neyðarlaganna komið í veg fyrir áhlaup innlendra innistæðueigenda á bankakerfið .
" Hins vegar leiddu þau til áhlaups erlendra lánveitenda á aðra íslenska skuldara .
Ástæðan var sú að þau skertu verulega réttindi og getu erlendra lánveitenda til að endurheimta lán sín hjá íslensku bönkunum , " segir í skýrslunni .
" Þannig skapaðist mikið vantraust á íslensku lagaumhverfi og réttarfari .
Í kjölfar setningar neyðarlaganna og þjóðnýtingar Glitnis og Landsbankans ákváðu bresk stjórnvöld að beita hryðjuverkalögum til að frysta eignir Landsbankans og taka síðan yfir Kaupþing Singer & Friedlander .
Sú ráðstöfun var réttlætt með þeim rökum að verið væri að standa vörð um breska efnahagskerfið .
Bretar höfðu metið það svo að íslensk stjórnvöld hygðust ekki bæta innistæðueigendum Icesave-reikninga Landsbankans tap sitt .
" Þannig bendir nefndin á að orðspor Íslands erlendis hafi beðið hnekki .
" Þessi áhættuþáttur var stórlega vanmetinn .
Engar viðbragðsáætlanir voru um hvernig bregðast ætti við afleiðingum fjármálakreppu eða annars konar áföllum á erlendri grund , " segir starfshópurinn .
Í skýrslunni eru færð rök fyrir því að talsvert hafi vantað upp á efnahagsstjórnina hér á landi , Seðlabankinn hafi verið veikburða og mikill misbrestur hafi orðið á framkvæmd eftirlits með bönkunum .
Fullyrða megi að tengsl eftirlits- og fjármálastofnana hafi verið of náin .
Fjármálaeftirlitið hafi verið undirmannað miðað við stærð bankakerfisins .
Embætti efnahagsbrotadeildar Ríkislögreglustjóra sé vanmáttugt og spyrja megi hvort dómstólar ráði við flókin mál varðandi fyrirtækjarekstur og fjármál .
Með öðrum orðum var Ísland vanbúið undir fjármálakreppu og margir veikleikar í kerfinu , sem átti að verja okkur fyrir slíku áfalli .
Starfshópurinn segir að treysta verði peningamálakerfi Íslands í kjölfar gjaldeyriskreppunnar , sem landið gengur nú í gegnum .
Einn kosturinn sé aðild að Evrópusambandinu með upptöku evru þegar skilyrði skapist til þess .
Ekki sé þó víst að aðild að myntbandalagi leiddi endilega til þess að markmið um stöðugra verðlag , lægri vexti og afnám verðtryggingar næðust .
Verðbólgan í aðildarríkjum EMU sé mismunandi og fjármálakerfi misstöðug .
Þá geti sveiflur í atvinnustigi komið í stað sveiflna í verðbólgu og kaupmætti .
" Hins vegar hefði bankakerfið haft mikið gagn af EMU áður en það hrundi .
Þörfin er ekki eins brýn í nýja bankakerfinu sem er ríkisrekið og mun smærra .
En Ísland kæmist inn á sameiginlegan fjármálamarkað ESB og innlend fyrirtæki hefðu þá aðgang að fjármagni í eigin mynt , " segir í skýrslunni .
" Þótt bankarnir hafi valdið miklu tjóni eru þeir líka lykillinn að endurreisn og viðgangi atvinnulífsins .
Nú er hins vegar traust og trúverðugleiki innlendra stofnana og fyrirtækja í lágmarki á erlendum lánsfjármörkuðum .
Því þarf að leggja áherslu á að bæta samskiptin við erlenda banka til að koma í veg fyrir að málsóknir og fjármagnsþurrð hamli endurnýjun efnahagskerfisins og leiði til einhæfs atvinnulífs með ofuráherslu á sjávarútveg og landbúnað og til landflótta .
Reynslan nú hefur staðfest að alþjóðavæðing fjármálamarkaða , vörumarkaða og vinnumarkaðs krefst einnig alþjóðavæðingar stofnana þjóðfélagsins .
" Í hnotskurn má segja að varnirnar gegn svipuðu áfalli í framtíðinni liggi í því að horfast í augu við að fjármálakreppur eru alþjóðlegar og varnirnar gegn þeim þurfa líka að vera alþjóðlegar .
Ísland þarf að taka þátt í alþjóðlegum eftirlitsstofnunum , notast við erlendan gjaldmiðil og styðjast við alþjóðlegt regluverk til að geta varizt fjármálakreppum .
Áhættumatsskýrslan bregður ljósi á að þetta er hluti af því að tryggja öryggi almennings á Íslandi .
Horft heildstætt á öryggismálin Í viðauka við áhættumatsskýrsluna sem Valur Ingimundarson , formaður starfshópsins , tók saman kemur fram að þrátt fyrir herleysið koma tugir stofnana og samtaka að öryggis- og varnarmálum hér á landi .
Gerð er grein fyrir þessum hluta skýrslunnar í Morgunblaðinu í dag , laugardag .
Þar kemur ennfremur fram að á síðasta ári var varið um 20 milljörðum króna til öryggismála á Íslandi .
Í samtali við Val Ingimundarson kemur fram að skýrsluna megi nota til að nálgast öryggismál með heildstæðari hætti en áður hafi verið gert og vekja athygli á samþættingu og innbyrðis tengslum öryggismála .
Hún geti þannig orðið að liði við að ákveða hvert fjármunir verði veittir og í hvaða verkefni .
Í ábendingum starfshópsins segir meðal annars : " Mikilvægt er – sérstaklega í ljósi fjármálakreppunnar – að nýta sem best þá fjármuni sem varið er til öryggis- og varnarmála .
Því er mælt með að samstarf stofnana sem sinna öryggis- og varnarmálum verði eflt og komið í veg fyrir skörun á verksviðum þeirra .
Þannig mætti tryggja samlegðaráhrif og stuðla að hagkvæmni í nýtingu opinberra fjármuna .
Það væri auk þess í samræmi við ríkjandi hugmyndafræði í öryggismálum annarra ríkja sem gengur út á að samþætta atriði sem lúta að öryggis- og varnarmálum .
" Áhættumatsskýrslan getur vonandi stuðlað að því að stjórnvöld horfi heildstætt á öryggismálin og stuðli að því að gæta megi öryggis landsins með hagkvæmari hætti .
Í þeim sparnaði í ríkisfjármálunum , sem nú blasir við , liggur beint við að reyna að spara peninga með auknu samstarfi .
Bent hefur verið á möguleika á samstarfi Varnarmálastofnunar og Flugstoða annars vegar og Landhelgisgæzlunnar hins vegar .
Slíkt samstarf er miklu nærtækara en sá kjánalegi stofnanarígur milli t.d. Gæzlunnar og Varnarmálastofnunar , sem komið hefur fram meðal annars hér á síðum blaðsins að undanförnu .
Loftrýmisgæzlan í samhengi Þegar horft er á 20 milljarða kostnað við öryggismál á Íslandi komast umræður um kostnaðinn við loftrýmisgæzluna , sem bandalagsríki okkar í NATO sjá um í samstarfi við íslenzk stjórnvöld , í annað ljós .
Sá kostnaður , sem Ísland ber af eftirlitinu er hverfandi í samanburði við raunverulegan kostnað við eftirlitið , en hann bera bandalagsríkin að langmestu leyti .
Þótt hernaðarógn steðji ekki að Íslandi , er ekki ástæða til að afleggja loftrýmisgæzluna – ekki frekar en í öðrum NATO-ríkjum , sem telja ekki fremur en Ísland að þeim sé hætta búin af hernaðarárás .
Össur Skarphéðinsson utanríkisráðherra skautaði nokkuð létt yfir niðurstöður áhættumatsnefndarinnar þegar hann sagði hér í blaðinu að hann skildi skýrsluhöfunda þannig að " þeir leggi ekki mikla áherslu á mikilvægi loftrýmisgæslu til landvarna heldur frekar til að halda tengslum við NATO " .
Í skýrslunni er það dregið fram sem eitt af markmiðum loftrýmisgæzlunnar að styrkja samskipti við önnur NATO-ríki en Bandaríkin .
Þar er jafnframt fjallað um að sérstaða Íslands sem herlauss aðildarríkis NATO hafi laðað fram tvö sjónarmið ; annars vegar að Ísland muni alltaf skipta máli á spennu- eða átakatímum vegna legu landsins og því sé höfuðatriði að Íslendingar axli meiri ábyrgð á eigin landvörnum og hafi bolmagn til að eiga samstarf við önnur NATO-ríki .
" Stuðningur við loftrýmisgæslu og aukin þátttaka í hermálasamstarfi NATO sé viðleitni til að koma til móts við það viðhorf .
" Hins vegar er fjallað um það sjónarmið að það eigi nú að vera forgangsverkefni að skjóta stoðum undir aðra öryggisþætti en hefðbundnar landvarnir , til dæmis sem snúi að öryggi samfélags og grunnvirkja , í ljósi þess að ekkert gefi ástæðu til að óttast spennu eða hernaðarátök á okkar svæði í náinni framtíð .
Í skýrslunni er ekki gert upp á milli þessara sjónarmiða .
Þar er hins vegar ítrekað að það sé stefna NATO að hafa eftirlit með flugumferð herflugvéla með ratsjáreftirliti og flugsveitum ef þurfa þykir .
Það hafi verið í samræmi við þá stefnu , sem íslenzk stjórnvöld höfðu frumkvæði að slíku eftirliti hér á landi og að NATO féllst á þá beiðni .
Ekki bara ein skýrsla Í skýrslu áhættumatsnefndarinnar segir að miklu skipti að uppfæra reglulega áhættumatsskýrslur í ljósi tíðra breytinga á sviði öryggismála og er bankahrunið nefnt sem dæmi um hversu hratt vægi áhættuþátta geti breytzt .
" Þá þyrfti að vera unnt að nálgast upplýsingar , greiningar , áhættumatsskýrslur og viðbragðsáætlanir hinna ýmsu stofnana með miðlægum hætti til að auðvelda samræmd viðbrögð við hættuástandi , " segir í skýrslunni .
Þetta er í samræmi við það , sem Morgunblaðið hefur lengi lagt til ; að komið verði á fót hér á landi stofnun eða miðstöð sem færi með rannsóknir og greiningu og aðstoðaði stjórnvöld við stefnumótun í öryggis- og varnarmálum .
Slíkar stofnanir eru til í öllum nágrannalöndum okkar og nú , þegar Ísland ber sjálft ábyrgð á öllum sínum vörnum , er tilvist slíkrar miðstöðvar hér á landi enn brýnni .
Boðað var , eftir brottför varnarliðsins , að henni yrði komið á fót en af því hefur ekki orðið .
Það verður ekki umflúið að halda áfram því verki , sem hafið er með áhættumatsskýrslunni .
Eðlilegast er að koma þessum vettvangi á fót í góðu samstarfi háskólanna í landinu og þeirra stofnana , sem fara með gæzlu öryggis almennings í landinu .
