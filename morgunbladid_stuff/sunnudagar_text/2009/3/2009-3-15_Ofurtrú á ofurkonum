Eftir Valgerði Þ. Jónsdóttur vjon@mbl.is Þótt sjálf Ofurkonan sé tvímælalaust runnin undan rifjum doktors Williams Moultons Marstons ( 1893-1947 ) , er ekki alveg sannleikanum samkvæmt að eigna honum heiðurinn af lygamælinum eins og oft er gert .
Að vísu ekki alveg úr lausu lofti gripið , því Marston , sem var sálfræðingur og lögfræðingur og oft nefndur femínískur hugmyndafræðingur , hannaði nokkurs konar fyrirrennara lygamælisins .
Hans hlutur í tækninni var þróun blóðþrýstingsmælis , sem ásamt öðrum mælingum , t.d. á líkamshita , svita og hjartaslætti , varð um síðir að þeim lygamæli , sem enn er notaður .
Marston barðist manna harðast fyrir að dómstólar tækju niðurstöður lygamælisins gildar , en hafði ekki árangur sem erfiði .
Og þannig standa leikar enn þann dag í dag , þótt niðurstöðurnar séu viðurkenndar sem vísbendingar .
Árið 1938 gaf hann út fræðibókina The Lie Detector Test þar sem hann útskýrði kenningar sínar og gagnsemi mælisins .
Frægt varð sama ár þegar hann birtist í auglýsingu frá Gillette og staðhæfði að lygamælirinn sýndi að rakblöð fyrirtækisins væru betri en keppinautanna .
Umdeildur og með tvær í takinu Rétt eins og lygamælirinn er umdeildur var Marston umdeildur í lifanda lífi .
Fyrir það fyrsta bjó hann með tveimur konum og þegar fram liðu stundir fóru menn að lesa út úr sögunum um Ofurkonuna tilvísanir í kynlífsleiki , sem ganga út á að þátttakendur bindi hvor annan þannig að annar verður hjálparvana og því gjörsamlega á valdi hins .
Ofurkonan kom nefnilega iðulega böndum yfir óvini sína eða þeir yfir hana .
Bondage & discipline , eða B & D , eru leikirnir nefndir og mætti kalla ánauð og aga á íslensku .
Marston skrifaði Ofurkonuna undir dulnefninu Charles Moulton , allt til dauðadags , og ætlaði hana börnum og unglingum .
Hún kom fyrst fram á sjónarsviðið í teiknimyndablaðinu All Stars Comics í desember 1941 , sem DC Comics tók yfir 1944 , og hefur síðan lifað góðu lífi í blöðum , sjónvarpsþáttaröðum , tölvuleikjum og bíómyndum , teiknuðum og leiknum .
Nýjasta teiknimyndin um ofurkonuna er væntanleg á myndband í Bandaríkjunum í þessum mánuði og ljær leikkonan Keri Russel henni rödd sína .
Margar leikkonur hafa sýnt áhuga á að leika ofurkonuna af holdi og blóði í kvikmynd , sem meiningin er að frumsýna þar vestra árið 2011 .
Kate Beckinsale þykir líklegust til að hneppa hnossið , en Sandra Bullock og Catherine Zeta-Jones hafa líka verið orðaðar við hlutverkið .
Lynda Carter , sem frægust er fyrir hlutverk ofurkonunnar í sjónvarpsseríu á áttunda áratugnum , hefur látið hafa eftir sér að þær séu allar alltof gamlar .
Tvítug , fersk og óþekkt leikkona væri betur að hlutverkinu komin að hennar mati .
Sannkölluð sannleikssnara Ofurkona Marstons á rætur í grískri goðafræði , en hún er af sterkum ættbálki valkyrja í útópíukvennaríki í Amazon .
Þar er hún kölluð Diana prinsessa , enda dóttir Hippolytu drottningar , sem mótaði hana úr leir og töfraði í hana líf .
Þegar Diana prinsessa er send til mannheima sem sérstakur erindreki til að berjast gegn illum öflum tekur hún sér nafnið Diana Prince .
Á tæpum sextíu ára ferli hefur hún lent í ótrúlegustu ævintýrum og oft komist í hann krappan í viðureign sinni við alls lags illþýði , sem hún berst við af einstöku harðfylgi , en jafnframt gríðarlegum þokka .
Hún er enda undurfríð og íturvaxin og ævinlega í glæsilegum en efnislitlum flíkum .
Þá er henni margt til lista lagt , því auk þess að vera afburðasterk , ósæranleg , feikilega frá á fæti og flink í bardögum , getur hún flogið sjálf , eða þá hún tekst á loft í ósýnilegri flugvél sinni .
Að öðru leyti er hún vel tækjum búin , t.d. bægir hún frá sér byssukúlum óvinanna , hægri , vinstri , með grófgerðum armböndum á úlnliðunum .
Gullsnaran er þó hennar mesta djásn og sterkasta vopn , sannkölluð sannleikssnara .
Um leið og óvinir ofurkonunnar lenda í snörunni geta þeir ekki logið heldur vellur uppúr þeim sannleikurinn .
Fullnægir dulbúinni þrá karla Diana Prince er talin fyrsta kvenofurhetjan í hópi teiknimyndafígúra .
" Segðu mér hvaða teiknimyndasögur fólk kýs og ég skal segja þér hvað býr í undirmeðvitund þess , " sagði Marston í viðtali í tímaritinu Family Circle í ágúst 1942 .
" Súpermann og herskari áþekkra karlkyns teiknimyndafígúra fullnægja þeirri einföldu þrá að vera sterkari og voldugri en nokkur annar .
Ofurkonan fullnægir undirmeðvitundinni , vandlega dulbúinni þrá karla til að vera á valdi konu sem elskar þá , " hélt hann áfram í viðtalinu við Olive Richard , sem var dulnefni Olive Byrne , fyrrum nemanda hans og ástkonu frá því seint á þriðja áratugnum og til dauðadags hans .
Viðtal með fyrirsögninni Ekki hlæja að myndasögunum , sem hún átti við hann í sama blaði tveimur árum áður og fjallaði um ónýtta möguleika fjölmiðla , varð til þess að Maxwell Charles Gaines , yfirmaður DC Comic , bauð Marston starf sem fræðslufulltrúa fyrirtækisins og systurfyrirtækis þess .
Þeim varð tíðrætt um skort á kvenkyns ofurhetjum í teiknimyndaheimum og svo fór að Marston seldi Gains hugmyndina að Ofurkonunni .
Í kjölfarið skrifaði hann sögu um konu , sem bjó yfir sama styrk og Súpermann , hafði gríðarlegt aðdráttarafl og var jafnframt góð og fögur .
Listræn framsetning var í höndum Harry G. Peters .
Elizabeth , eiginkona Marstons , var honum ekki aðeins innanhandar í sköpuninni heldur líka að einhverju leyti fyrirmynd þeirrar frjálsu konu sem ofurkonunni var ætlað að vera .
Að ógleymdri Olive Byrne , sem bjó með þeim hjónum og síðar Elizabeth eftir að Marston féll frá .
" Stúlkur vilja ekki vera stúlkur þegar kven-erkitýpuna skortir afl , styrk og vald .
Þar af leiðandi vilja þær ekki vera blíðar , auðsveipar , friðelskandi eins og góðar konur eru , " sagði Marston 1943 í tímaritinu The American Scholar , þar sem hann hélt því líka fram að vegna meintra veikleika kvenna væru hinir sterku eiginleikar þeirra fyrirlitnir .
Kventeiknimyndafígúra , sem stæði karlkyns teiknimyndahetjum fyllilega á sporði , en væri jafnframt falleg og góð – vitaskuld , væri eina leiðin til að jafna metin .
Sálfræðilegur áróður Þessi og fleiri ummæli Marston eru eilítið kynleg í ljósi jafnréttisbaráttunnar síðustu áratugina , en hann er engu að síður sagður hafa barist fyrir málstað kvenna .
Hann var raunar sannfærður um að þær væru körlum fremri á flestum sviðum , heiðarlegri , áreiðanlegri og gætu unnið hraðar og af meiri nákvæmni en þeir .
Betri heimur var , að hans mati , undir konum kominn .
" Í hreinskilni sagt er Ofurkonan sálfræðilegur áróður fyrir nýja gerð konu , sem ætti , að mínu mati , að stjórna heiminum , " skrifaði hann í bréfi til teiknimyndasagnfræðingsins Coulton Waugh .
Hann taldi að til þess að ráða bug á ofbeldishvöt karmanna þyrftu þeir skilyrðislaust að gangast undir " ástríkt vald " .
Slíkum hugmyndum hugðist Marston koma að hjá áhrifagjörnum unglingum með ofurkonunni .
" Það er mikil von fyrir heiminn .
Konur munu sigra ! Þegar konur stjórna , verða ekki fleiri stríð vegna þess að þær vilja ekki eyða tíma sínum í að drepa menn , " fullyrti hann einnig í viðtali við fyrrgreinda Richard .
Sögurnar af ofurkonu Marstons gengu í svo ríkum mæli út á ánauð beggja kynja , rassskellingar , klæðskiptingar , gáskafullt vald og helgivígslur í kvennareglur að mörgum þótti nóg um .
Herskarar kvenþræla léku stórt hlutverk og varla kom út tölublað án þess að ofurkonan blasti þar ekki við í allri sinni dýrð bundin í bak og fyrir .
Fyrir vikið sætti Marston ámæli af ýmsu tagi , m.a. sökuðu bandarísk samtök um rannsóknir á börnum hann um að vera sadista .
Sem hann þvertók vitaskuld fyrir og kvað markmiðið með ofurkonunni fyrst og fremst vera kvenfrelsi .
Og kvenréttindakonunni Gloriu Steinem virðist hafa litist prýðilega á Ofurkonuna því hún valdi hana sem forsíðustúlku fyrsta tölublaðs tímaritsins Ms 1972 .
Táknmynd homma og lesbía Ofurkonan hefur staðið teiknimyndahetjum eins og Superman og Batman fyllilega á sporði í vinsældum .
Bindiárátta hennar snarminnkaði hins vegar við lát skapara hennar og sömuleiðis hinn femíníski boðskapur .
Engu að síður varð hún smám saman vinsæl táknmynd homma og lesbía og ýmissa frjálslyndra hópa hvað kynhneigð áhrærði .
Sjálfur er Allan Heinberg , sem núna skrifar sögurnar , samkynhneigður og líka Phil Jimenez , sem skrifaði og teiknaði þær 2000-2003 .
Sumir samtíðarmenn Marstons lásu margt og misjafnt í háttalag Ofurkonunnar og einnig fór lífstíll hans fyrir brjóstið á mörgum , enda óvenjulegt þá sem nú að búa með tveimur konum .
En Ofurkonan barðist fyrir umburðarlyndi og Marston trúði því staðfastlega að í framtíðinni yrði heiminum fremur stjórnað af ást en ótta og hatri .
Í hnotskurn » William Moulton Marston ( 1893-1947 ) fæddist í Cliftondale í Massachusetts .
» Hann útskrifaðist með B.A .
1915 , lögfræðipróf 1918 og doktorsgráðu í sálfræði 1921 frá Harvard-háskóla .
» Eftir kennslu við Bandaríska háskólann í Washington D.C .
og Tufts háskólann í Medford í Massachusetts hélt hann til Kaliforníu 1929 og starfaði sem almannatengill hjá Universal kvikmyndaverinu í eitt ár .
» Marston var kvæntur Elizabeth Holloway og átti með henni tvö börn .
Einnig tvö börn með Olive Byrne , ástkonu sinni .
Þau bjuggu öll saman og ólu börnin upp í sameiningu .
» Eftir að Marston lést úr krabbameini , 54 ára , bjuggu barnsmæður hans saman í fjóra áratugi , eða þar til dauðinn aðskildi þær .
