LAUGARDAGINN 28. febr .
sl. voru haldnir tónleikar í Kirkjuhvoli .
Þar voru mættir barítonsöngvarinn Ágúst Ólafsson og píanóleikarinn Gerrit Schuil sem er jafnframt listrænn stjórnandi tónleikaraðarinnar " Kammermúsík í Garðabæ " .
Var boðið til sannkallaðrar tónleikaveislu með efnisskrá sem var að mínu mati afar listræn og fagmannlega uppbyggð .
Fyrir hlé voru flutt lög eftir Franz Schubert og nokkur rússnesk tónskáld , bæði þekkt og miður þekkt .
Eftir hlé voru svo á " veisluborðinu " tólf lög eftir Robert Schumann við ljóð eftir Justinus Kerner .
Listamennirnir skiluðu sínu með glæsibrag og Ágúst söng af mikilli tilfinningu og innlifun .
Tónleikagestir sem ég átti tal við eftir tónleikana voru , leikir jafnt sem lærðir , á einu máli um að listamennirnir hefðu staðið sig frábærlega .
Þriðjudaginn 3. mars birtist í Morgunblaðinu gagnrýni um tónleikana , rituð af Ríkarði Erni Pálssyni , og er hún tilefni þessara skrifa .
Fyrirsögnin á pistli gagnrýnandans var : " Ögn undir getu " .
Gagnrýnandi Morgunblaðsins hnýtir í báða listamennina .
Hann fullyrðir í umsögn sinni að tækniörður hafi víða spillt söng Ágústs og í leik Gerrits hafi borið á óstöðugleika og reikulu spili .
Var það svo ? Og er það hlutverk gagnrýnanda að nefna það sérstaklega að listamenn hafi ekki verið í toppformi eins og gert er í umsögninni ? Kemur slík fullyrðing einhverjum að gagni ? Á hún sér einhverja stoð ? Er hugsanlegt að gagnrýnandi hafi sjálfur ekki verið í toppformi ? Til að bæta gráu ofan á svart gaf gagnrýnandinn þessum glæsilegu tónleikum tvær stjörnur , en stjörnugjöf er því miður oft það eina sem vekur verulega athygli lesenda .
Hann rómar að vísu viðfangsefnin , svo og frágang tónleikaskrár , en hann saknar umfjöllunar um höfunda og verk " auk þess sem prósaþýðingar ljóða ( þýðanda ógetið ) fylltu varla einar sér skarð þýsku frumtextanna er telja verður flestum ljóðasöngunnendum auðskilda .
" Sé það svo að þýskir frumtextar séu öllum ljóðasöngunnendum auðskildir , til hvers þá að þýða ? Ég hygg að prósaþýðingar hafi verið í efnisskrá fyrir þá sem ekki skilja þýsku eða rússnesku .
Mér þótti meðferð Ágústs á þýsku ljóðunum lýtalaus og rússneska hans frábær þó svo að ég skilji ekki orð í málinu .
Það er mikil list að syngja þannig að innihald ljóða komist til skila þó að tungumálið sé framandi .
Ég naut söngsins og fannst ég skilja rússnesku .
Píanóleikur Gerrits var eins og vænta mátti , stórkostlegur , bæði blæbrigðaríkur og fagur , ekki síður en söngurinn .
Umræddir tónleikar voru hljóðritaðir af RÚV og verður þeim vonandi útvarpað sem fyrst .
Þá geta tónlistarunnendur sjálfir dæmt og þeir sem voru á tónleikum þeirra Ágústs og Gerrits notið þeirra á nýjan leik .
Anton Bruckner , tónskáld og organisti , ritaði eitt sinn gagnrýnanda bréf eftir tónleika í Berlín : " Sehr geehrter Herr N.N .
Ich sitze auf einem bestimmten Ort .
Ihre Kritik habe ich vor mir .
Bald habe ich sie hinter mir .
Hochachtungsvoll Anton Bruckner .
" ( Ég sit á ákveðnum stað .
Gagnrýni yðar hef ég fyrir framan mig .
Brátt hef ég hana mér að baki .
Virðingarfyllst ...
) Gott hefði verið að geta afgreitt umsögn Ríkarðar Arnar Pálssonar með svo fáum orðum , en til þess skortir mig kunnáttu .
SIGURÐUR BJÖRNSSON söngvari .
Frá Sigurði Björnssyni : 