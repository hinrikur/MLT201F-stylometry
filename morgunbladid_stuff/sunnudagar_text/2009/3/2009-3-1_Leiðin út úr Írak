Barack Obama Bandaríkjaforseti útlistaði á föstudag með hvaða hætti hann hygðist draga úr styrk bandaríska hersins í Írak .
Ljóst er að það mun gerast hægar en hann gaf til kynna í kosningabaráttunni og er það ekki að undra .
Gert er ráð fyrir því að í ágúst á næsta ári verði bandarískir hermenn að mestu farnir frá Írak , en þó verði eftir allt að 50 þúsund manna lið , sem hafi það hlutverk að veita Írökum ráðgjöf og vernda bandaríska hagsmuni , eins og það er orðað .
Allt herliðið verði horfið frá Írak fyrir árslok 2011 .
Öryggi hefur farið vaxandi í Írak , en bandarísk stjórnvöld segja að einnig þurfi að koma á pólitískum stöðugleika .
Obama hefur verið gagnrýndur fyrir að nefna ekki George Bush , forvera sinn , vegna þess að það sé honum að þakka að yfirhöfuð sé hægt að kalla bandaríska herinn burt frá Írak .
Ákvörðun hans um að senda fleiri hermenn til landsins hafi ráðið úrslitum um það að dregið hafi úr væringum .
Það er hins vegar spurning hversu miklar þakkir Bush á skildar fyrir að taka á ástandi , sem hann átti sök á að skapaðist og bar í raun skylda til að bæta úr .
Innrásin í Írak var afdrifarík ákvörðun .
Engin ástæða er til að verja harðstjórann Saddam Hussein og ógnarstjórn hans .
Ekki má hins vegar gleyma því að þegar það hentaði var hann bandamaður Bandaríkjamanna og á þeim tíma framdi hann sín mestu óhæfuverk , beitti meðal annars þegna sína eiturefnavopnum , án þess að ástæða þætti til að koma honum frá völdum .
Greiðlega gekk að fella stjórn Saddams Husseins , en í kjölfarið fylgdi slíkur glundroði að til skammar er fyrir Bandaríkjamenn .
Borgarastyrjöld braust út í landinu og blóðið rann í stríðum straumum .
Bandaríkjamenn gerðu þau grundvallarmistök að senda of lítinn herafla til að tryggja öryggi í landinu eftir að það hafði verið hernumið .
Þeir brugðust þar með skuldbindingum alþjóðlegra sáttmála , sem kveða á um að hernámslið beri ábyrgð á öryggi almennra borgara .
Öryggi kann að vera meira í Írak nú , en engu að síður er ástandið óviðunandi .
Í þokkabót kom í ljós að forsenda , sem gefin var fyrir innrásinni , reyndist ekki fyrir hendi .
Í Írak var engin gjöreyðingarvopn að finna .
Bandaríkjamenn ætluðu með innrásinni að setja sitt mark á pólitíska þróun mála í Mið-Austurlöndum .
Það snerist í höndunum á þeim og í raun má segja að þeir hafi fært Írönum aukin völd í hendurnar og var það aldrei ætlunin .
Barack Obama þarf nú að vinda ofan af mistökum Bush-stjórnarinnar .
Hann segist ætla að gera það með því að hafa helstu persónur og leikendur með í ráðum , þar á meðal Írana og Sýrlendinga .
Bandaríkjamenn réðust inn í Írak og bera því að ábyrgð á því , sem þar gerist .
Óvíst er hvað gerist þegar þeir fara .
Ofbeldi gæti blossað upp að nýju , en óhjákvæmilegt er að þeir hverfi á braut .
Áætlun Obama um að koma því um kring er ekki hafin yfir gagnrýni , en ljóst er að hann skuldar George Bush engar þakkir í þeim efnum .
