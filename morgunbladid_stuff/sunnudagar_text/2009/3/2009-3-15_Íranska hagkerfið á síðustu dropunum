Eftir Baldur Arnarson baldura@mbl.is Útlitið í íranska þjóðarbúskapnum er dökkt .
Ríkisútgjöld hafa farið úr öllum böndum og mikil verðbólga rýrt kaupmátt almennings .
Áttatíu prósent ríkistekna koma úr olíuiðnaðinum og þarf vart að taka fram að sá tekjugrundvöllur hefur hrunið .
Því er spáð að halli á fjárlögum verði 4,6 prósent af vergri þjóðarframleiðslu í ár en minnki síðan , að því gefnu að olíuverðið hækki á ný .
Bág staða þjóðarbúsins er að verulegum hluta afsprengi aðhaldslausrar efnahagsstefnu Mahmouds Ahmadinejads forseta sem jók ríkisútgjöld um 19 prósent á síðustu fjárlögum .
Þrátt fyrir að olíuverðið hafi síðan hrunið boðar forsetinn aðeins 2,5 prósenta samdrátt í síðustu fjárlögum , varfærni sem markast af því að óðum styttist í kosningar .
Írönsk stjórnvöld hafa í níu ár sett fé til hliðar í olíusjóð sem síðan hefur verið gripið til án þess að nauðsyn hafi krafið .
Samkvæmt tölum stjórnarinnar eru nú um 2.560 milljarðar króna í sjóðnum og er útlit fyrir að gengið verði á hann til að standa straum af 647 milljarða króna fjárlagahalla í ár .
Hafa rök verið færð fyrir því að hallinn verði mun meiri .
Eftir munu því standa um 1.900 milljarðar króna sem er ekki mikið ef horft er til þess að íbúafjöldi landsins er nú um 70 milljónir .
Bensínlítrinn á 11 krónur Allur almenningur hefur notið góðs af rausnarlegum ríkisstyrkjum og niðurgreiðslum – bensínlítrinn kostar 11 krónur – og endurgoldið forsetanum stuðninginn .
Ayatollah Ali Khamenei , trúarlegur leiðtogi Írana , kunni vel að meta jafnaðarstefnu Ahmadinejads og var samband þeirra gott eftir kjör þess síðarnefnda í embætti í ágúst 2005 .
Á sama tíma virtust tilraunir forsetans til að sameina þegnana í deilunni um kjarnorkuáætlun landsins bera tilætlaðan árangur .
Nú hefur hins vegar syrt í álinn og hafa íranskir hagfræðingar þungar áhyggjur af ríkisrekstrinum .
Er skemmst að minnast þess að 60 þeirra sáu ástæðu til að vara forsetann við því bréflega að stjórnvöld væru að eyða um efni fram .
Spurður um þessa aðvörun segist Magnús Þorkell Bernharðsson , sérfræðingur í málefnum Miðausturlanda , skilja áhyggjur hagfræðinganna , enda hafi verulega hrikt í stoðum íranska hagkerfisins frá því olíuverðið var í upphæðum í fyrra .
" Ég tók eftir því þegar ég var í Dubai í febrúar 2008 að þar voru margir íranskir kaupsýslumenn að leita tækifæra .
Íranska ríkið hafði þá miklar tekjur af olíuvinnslu og almenn bjartsýni var ríkjandi á meðal almennings , " segir Magnús Þorkell .
Á þessu tímabili hafi jafnvel verið útlit fyrir að Ahmadinejad næði að efna stór loforð sín frá kosningabaráttunni 2005 um að jafna kjörin og draga úr spillingu yfirstéttarinnar .
Verkafólk hafi eindregið stutt forsetann sem og meirihluti Írana sem hafi álitið að loforðum frá dögum írönsku byltingarinnar 1979 um jöfnuð hefði ekki verið fylgt eftir .
Þá hafi forsetinn heitið því að bæta kjör hermanna sem börðust í 8 ára stríðinu gegn Írak og því að vonum uppskorið stuðning fyrrverandi hermanna og fjölskyldna þeirra .
Khamenei æðstiklerkur hafi hins vegar misst þolinmæðina gagnvart óstjórninni , líkt og almenningur .
Inntur eftir áhrifum efnahagsþvingana á íranska þjóðarbúið segir Magnús Þorkell þær hafa lagt lamandi hönd á margar greinar .
Með nýjum forseta í Hvíta húsinu sé hins vegar að vænta breytinga á kjörtímabilinu .
Samningar við Íran séu forsenda þess að Bandaríkin færist nær markmiðum sínum í Írak og Afganistan .
ÍRANSKUR KAPALL ÞAÐ dregur úr líkum Mahmouds Ahmadinejads á endurkjöri að þrír andstæðingar hans hyggjast bindast böndum um að velta honum úr sessi .
Fréttaskýrendur telja að þegar kosningarnar 12. júní nálgast , muni tveir draga sig í hlé og eftirláta þeim þriðja sviðið .
Frambjóðendurnir eru Hossein Mousavi , fyrrverandi forsætisráðherra , Mohammad Khatami , fyrrverandi forseti , og loks klerkurinn Mahdi Karroubi .
Mousavi þykir sigurstranglegastur og er þá vísað til þess eiginleika hans að geta höfðað til íhaldssamra og frjálslyndra kjósenda .
Khatami er hins vegar einkum sagður höfða til menntamanna en Karroubi til dreifbýlis- og alþýðufólks .
Hvort þessi aðferðafræði ber árangur á svo eftir að koma í ljós .
Þótt líkur Ahmadinejads á endurkjöri hafi veikst ber ekki að vanmeta forsetann sem lofaði kjósendum að tekjur af olíunni skyldu settar í vasa almennings .
