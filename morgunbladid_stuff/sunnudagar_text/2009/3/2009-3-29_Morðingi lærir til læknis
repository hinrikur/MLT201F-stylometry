Eftir Ragnhildi Sverrisdóttur rsv@mbl.is Hvað á einn fremsti læknaskóli Svíþjóðar að gera , þegar uppgötvast að í röðum nýnema er ungur maður , sem hlaut dóm fyrir morð og er nú á reynslulausn ? Hvað þá þegar morðinginn er þekktur nýnasisti , sem myrti félaga í verkalýðsfélagi á grimmilegan hátt og hefur lýst hatri sínu á vinstri mönnum , samkynhneigðum og fólki af öðrum kynþáttum ? Hjá Karolinska Institutet í Gautaborg veltu menn lengi vöngum , þegar í ljós kom í september 2007 að nýneminn Karl Svensson var í raun nýnasistinn og dæmdi morðinginn Hampus Hellekan .
Menn skiptust í tvær fylkingar : Sumir sögðu að maðurinn hefði tekið út refsingu sína og ætti að eiga möguleika á að byggja upp líf sitt að nýju .
Aðrir sögðu af og frá að maður , sem aðhylltist þær skoðanir sem Hampus hafði hampað áður fyrr , gæti stundað sjúklinga af ýmsum kynþáttum , skoðunum og kynhneigð .
Karolinska fann engin lagaákvæði , sem gætu meinað Hampusi að stunda nám við skólann .
Hins vegar var bent á , að lögum samkvæmt fengi hann ekki lækningaleyfi í Svíþjóð með þennan dóm á bakinu .
Karolinska bauð öðrum nemum sálfræðihjálp vegna uppákomunnar og þáðu það ýmsir .
Um skeið virtist sem Hampus gæti haldið námi sínu áfram , en loks í janúar 2008 fundu skriffinnar Karolinska lausn á þessum vanda .
Þeir ráku augun í , að á einkunnaspjaldi Hampusar úr framhaldsskóla árið 1995 stóð nafnið Karl Helge Hampus Svensson .
Það nafn hafði Hampus Hellekant tekið sér með löglegum hætti , en hins vegar hafði hann ekki skipt um nafn fyrr en löngu eftir að hann tók stúdentsprófið og hafði verið dæmdur fyrir morð .
Einkunnaspjaldið var því , strangt til tekið , falsað .
Og í byrjun síðasta árs varð nýneminn og nýnasistinn Hampus að hætta náminu .
11 ára dómur Hampus Hellekant er af auðugu fólki kominn og alinn upp í hverfinu Danderyd rétt utan Stokkhólms , þar sem hinir efnameiri búa .
Hann er nýorðinn 33 ára , en var aðeins tvítugur þegar hann myrti Björn Söderberg .
Söderberg var virkur í verslunarmannafélagi í Stokkhólmi og hafði sér það til saka unnið að upplýsa að maður að nafni Robert Vesterlund , sem hafði verið kjörinn í stjórn einnar deildar verkalýðsfélagsins , væri nýnasisti .
Vesterlund var vikið úr stjórninni og vinir hans í hreyfingu nýnasista , þar á meðal Hampus Hellekant , undirbjuggu hefndir .
Þeir fóru þrír saman að heimili Söderbergs í október 1999 og skutu hann margsinnis , þar á meðal í höfuðið .
Hampus hlaut 11 ára dóm fyrir morðið , en var látinn laus til reynslu í febrúar 2007 .
Hann sótti strax um í læknaskóla Karolinska .
Námið er afar eftirsótt , en hann fékk inngöngu .
Þrátt fyrir að draumur Hampusar um nám við Karolinska væri úr sögunni í byrjun síðasta árs var hann ekki af baki dottinn .
Fyrir skömmu kom í ljós að hann hafði fengið vist í læknadeild elsta háskóla Svíþjóðar , hinum virðulega Uppsalaháskóla .
Þar var hann skráður sem nýnemi á vorönn 2009 , einn af 100 sem komust inn af 2.600 umsækjendum .
Aftur varð allt vitlaust og enn ræða Svíar um hvort morðingjar geti orðið læknar .
Fleiri mál hafa verið dregin fram í dagsljósið , þar sem þykir orka tvímælis að menn fái að stunda læknanám .
Í apríl í fyrra var 24 ára læknanemi í Lundi dæmdur fyrir að nauðga 14 ára pilti .
Í undirrétti var hann dæmdur í tveggja ára fangelsi , en sú refsing var bundin skilorði í dómi efra dómstigs , auk þess sem manninum var gert að leita sér læknisaðstoðar .
Rektor Háskólans í Lundi reyndi að reka manninn úr námi , en endurskoðunarnefnd slíkra mála sagði að þótt maðurinn hefði framið alvarlegan glæp teldist hann ekki ógn við fólk eða umhverfi sitt .
Þeirri ákvörðun var svo hnekkt af áfrýjunarnefnd , sem heimilaði brottreksturinn .
Og læknaneminn var látinn fara .
Uppsalaháskóli segir að Hampus Hellekant muni ekki fá að stunda verklegt nám , sem er verulegur hluti læknanáms og því vandséð hvernig nemandinn ætti að geta lokið námi sínu .
Málið er allt hið vandræðalegasta fyrir Uppsalaháskóla .
Þar hefðu menn getað haft varann á sér og til dæmis haft rænu á að spyrja umsækjandann hvar hann hafi alið manninn þau 6½ ár , sem eyðu var að finna í náms- og starfsferli hans , en þeim varði hann að sjálfsögðu í fangelsi .
Aðrir læknanemar í Uppsalaháskóla eru mishrifnir af skólafélaganum .
Sumir segja að vera hans þar dragi mjög úr trausti á læknastéttinni í heild og uppnefna hann " dr. Mengele " , en sá læknir gerði grimmilegar tilraunir á börnum í fangabúðum nasista í síðari heimsstyrjöldinni .
Aðrir segja að fólk verði að eiga möguleika á að greiða skuldir sínar við samfélagið og byggja svo líf sitt upp að nýju .
Hampus Hellekant , eða Karl Helge Hampus Svensson , hefur ekki veitt fjölmiðlum færi á sér .
Ekki reynt á mál af þessu tagi hér Áður fyrr kváðu lög á um að menn þyrftu að hafa óflekkað mannorð til að verða háskólaborgarar .
Núna geta menn stundað nám við háskóla á Íslandi , þótt þeir hafi afplánað dóm fyrir afbrot .
Þórður Kristinsson , sviðsstjóri kennslusviðs Háskóla Íslands , segir að brjóti nemendur af sér , á meðan þeir eru í skólanum , geti þeim verið vikið úr honum .
Það eigi jafnt við um brot á reglum skólans og brot á almennum lögum .
" Menn teljast saklausir uns sekt þeirra er sönnuð , en séu þeir dæmdir í sakamáli yrði staða þeirra áreiðanlega skoðuð .
Það er hins vegar erfitt að fullyrða um mál fyrirfram .
" Þórður bendir á , að Háskólinn veiti faglega menntun heilbrigðisstarfsmanna .
Nemendur þurfi að lúta reglum skólans og sjúkrahúsa , starfi þeir þar .
Að námi loknu sé það embætti landlæknis sem veiti lækningaleyfi .
Birna Sigurbjörnsdóttir , lögfræðingur landlæknisembættisins , segir vandséð hvernig ætti að taka á máli manns eins og Hampusar Hellekants hér á landi .
Hún vísar til ákvæða í læknalögum um skilyrði þess að menn fái lækningaleyfi .
Þar er vísað til að menn fái ekki leyfi , hafi þeir verið sviptir því með dómi , en hún setur þann fyrirvara á , að aldrei hafi reynt á beitingu greinarinnar .
Nýútskrifaður læknir , sem óskaði leyfis í fyrsta sinn , félli ef til vill undir ákvæði um að hann megi ekki hafa kynnt sig að almennu hirðuleysi .
Skoðanir , sem almennt þyki vafasamar , á borð við skoðanir nýnasista , gætu komið í veg fyrir að menn fengju leyfi .
" Þetta er ekki einfalt mál afgreiðslu , enda ríkir hér skoðanafrelsi og atvinnufrelsi .
Menn geta fengið leyfið á ný , hafi landlæknir svipt þá , en ég þekki ekki fordæmi þess að menn fái leyfi , hafi það verið dæmt af þeim í sakamáli .
Það hefur einfaldlega ekki reynt á þetta hér .
" Stiklur Nasistar í Svíþjóð hafa staðið að fleiri morðum og tilræðum .
Fólk af öðrum kynþáttum en hvítum hefur verið myrt , blaðamaður og ungur sonur hans slösuðust alvarlega af völdum bílsprengju og lögreglumenn hafa slasast .
Lögreglan hefur lagt hald á fjölda vopna í eigu nasista í Svíþjóð .
Hampus Hellekant var félagi í hreyfingu ungra nýnasista í Svíþjóð , Nationell Ungdom .
Sú hreyfing hefur nú runnið saman við nýnasistahreyfinguna Svenska motstandsrörelsen .
Árið 2005 fékk Hampus leyfi úr fangelsinu .
Hann var staðinn að því að fela reipi og annan búnað á sjúkrahúsi í því skyni að auðvelda öðrum fanga að flýja þaðan .
Hann fékk samt reynslulausn tæpum tveimur árum síðar .
Við húsleit hjá Hampusi og félögum hans eftir að Björn Söderberg var myrtur fannst " dauðalisti " með um 1.300 nöfnum .
Þar á meðal voru Leila Freivalds , þáverandi dómsmálaráðherra , Gudrun Schyman sem var formaður Vinstriflokksins og leikarinn og kommúnistinn Sven Wollter .
Í febrúar sl. kom í ljós að flest gögn í dómsmálinu vegna morðsins á Birni Söderberg voru horfin úr vörslu dómstólsins .
Einhver hafði skorið fjölda blaðsíðna úr möppum .
Sum skjalanna er hægt að endurnýja , önnur eru að eilífu glötuð .
Ekki er upplýst hver var að verki eða hvenær gögnin hurfu .
