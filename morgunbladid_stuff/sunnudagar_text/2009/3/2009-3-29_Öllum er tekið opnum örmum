Eftir Ásgeir Ingvarsson asgeiri@mbl.is " HÚSIÐ er öllum opið , einstaklingum og fjölskyldum alls staðar að af landinu " segir Gunnhildur Sveinsdóttir , verkefnastjóri Rauðakrosshússins , sem var opnað fyrir þremur vikum .
" Þetta er miðstöð fyrir almenning þar sem boðið er upp á margskonar námskeið , sálrænan stuðning , ráðgjöf um þau margvíslegu úrræði sem eru í boði og félagsskap , til að styðja fólk á þessum erfiðu tímum sem við erum að ganga í gegnum , " segir hún .
Til taks þegar hjálpar er þörf Rauðakrosshúsið er í Borgartúni 25 og er opið alla virka daga frá kl. 12 til 17 og segir Gunnhildur að það hafi verið mat félagsins að þörf væri á miðstöð sem þessari , en símtölum í hjálparsímann 1717 hefur t.d. fjölgað verulega frá því síðastliðið haust : " Hægt hefur verið að stóla á Rauða krossinn þegar náttúruhamfarir og slys hafa dunið á .
Nú stendur þjóðfélagið andspænis öðruvísi hörmungum en áður en við leggjum okkar af mörkum til að hjálpa , " segir hún .
Nýtt í hverri viku Öll þjónusta í Rauðakrosshúsinu er ókeypis : " Í hveri viku erum við með nýja dagskrá með fjölbreyttum viðburðum , " útskýrir Gunnhildur en dagskráin er birt á heimasíðu Rauðakrosshússins .
" Í næstu viku hefur t.d. göngu sína bókaklúbbur og við höldum kaffismökkun í samstarfi við Kaffitár .
Hér eru haldnir jógatímar og hægt að læra heimaísgerð .
Einn dagskrárliður býður fólki að taka áhugasviðskönnun og við annað tækifæri ætlar Lára Ómarsdóttir að flytja erindi um hagsýni og hamingju og hvernig lifa má lífinu með bros á vör þó að lítið sé af peningum til að eyða .
" Persónulegur stuðningur Auk þessara skemmtilegu og fræðandi námskeiða er hægt að sækja persónulegan stuðning í Rauðakrosshúsið .
" Hér bjóða sérþjálfaðir sjálfboðaliðar Rauða krossins upp á sálrænan stuðning og ráðgjöf sem getur hjálpað fólki að ná tökum á tilverunni eftir áföll , " segir Gunnhildur .
Einnig verða til taks sérfræðingar úr áfallateymi Rauða krossins sem hafa víðtæka reynslu af því að styðja fólk þegar á reynir " Við eigum líka í samstarfi við þjóðkirkjuna og er prestur eða djákni hér daglega sem hægt er að tala við í næði .
Góður staður til að vera á Umfram allt segir Gunnhildur Rauðakrosshúsið stað þar sem öllum sé tekið opnum örmum : " Hér er alltaf heitt á könnunni og hægt að koma í heimsókn hvort heldur til að fá ráðgjöf eða sitja námskeið , eða einfaldlega setjast niður og lesa tímarit eða blaða í góðri bók , eða nota nettengdu tölvurnar sem við höfum á staðnum , " segir hún .
" Þeir sem hafa áhuga geta jafnvel boðið fram krafta sína og gerst sjálfboðaliðar , en hinar ýmsu deildir Rauða krossins halda hér kynningar á starfi sínu og í næstu viku fer af stað námskeið fyrir nýja sjálfboðaliða í húsinu .
" Í hnotskurn » Ný dagskrá er í Rauðakrosshúsinu í viku hverri .
» Dagskrá vikunnar framundan er birt á föstudögum á www.raudakrosshusid.is .
» Meðal annars er boðið upp á jógatíma , kaffismökkun , og áhugsviðspróf .
» Sálfræðingar og prestar veita stuðning og ráðgjöf .
» Einnig er hægt að slaka á yfir heitum kaffibolla í góðum félagsskap eða fletta í gegnum tímarit .
» Á flesta viðburðina þarf ekki að skrá þátttöku fyrirfram .
www.raudakrosshusid.is 