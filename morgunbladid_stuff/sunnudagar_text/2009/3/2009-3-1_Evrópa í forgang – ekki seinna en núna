INNAN tíðar verður gengið til alþingiskosninga með öllum þeim prófkjörum og landsfundum sem því fylgja .
Í aðdraganda þessara kosninga verða frambjóðendur og flokkar að gera sér grein fyrir mikilvægi þess að velja þá málaflokka sem nú brenna á þjóðinni .
Landið fór meira en hálfa leið á hausinn eftir rúmlega 17 ára valdasetu sama stjórnmálaflokksins .
Í ljósi þess má segja að kjósendur sjálfir beri einnig gríðarlega ábyrgð í næstu kosningum .
Viljum við sömu græðgisvæðinguna áfram eða viljum við byggja upp þjóðfélag á annars konar gildum , gildum sem svo margir þekktu en peningahyggja síðasta áratugar át upp ? Í ljósi þess er mikilvægt að þeir flokkar og frambjóðendur sem bjóða sig fram muni bjóða upp á skýra valkosti , valkosti sem löngu átti að vera búið að leggja meiri áherslu á .
Allir vegir liggja til Evrópu Það kosningamál sem að mínu áliti verður að festa í forgang fyrir þessar kosningar og er brýnasta málefni landsins við þær aðstæður sem við höfum komið okkur í er að hefja aðildarviðræður að Evrópusambandinu .
Aðild að ESB er langt frá því að vera einhver skyndilausn heldur miklu frekar mikilvægasta hagsmunamál fjölskyldna og fyrirtækja í landinu til langframa .
Traust efnahagsstefna með alvöru gjaldmiðil er undirstaða þess að hægt sé að reisa landið við í nánustu framtíð .
Einungis yfirlýsing Íslands um aðild yrði fyrsta og stærsta skrefið í að stuðla að efnahagslegum stöðugleika , auka tiltrú á íslenskt efnahagslíf og styrkja gengi krónunnar .
Með inngöngu í Evrópusambandið yrðu hugtök eins og verðbólga , okurvextir og yfirmáta hagsveiflur svo gott sem úr sögunni .
Það er óumdeilanlegt í því árferði sem nú ríkir að jafnvægi sé það hugtak sem flestir Íslendingar þrái um þessar mundir og sú mun ekki verða raunin ef við höldum áfram að einangra okkur norður í hafi .
Við getum ekki lengur horft upp á það að lán gjósi upp og sparnaður hverfi á einni nóttu eins og raunin er við núverandi aðstæður og sagan hefur sýnt okkur svo tilfinnanlega .
Tökum næsta skref Í aðdraganda kosninganna er gríðarlega mikilvægt að hefja umræðuna um Evrópusambandið upp á hærra stig .
Mikilvægt er að sameinast um það að hefja aðildarviðræður hið allra fyrsta í stað þess að karpa endalaust um það hver úti í sínu horni hvað verði um fiskinn og fullveldið .
Evrópuumræðan á Íslandi hefur að vissu leyti mátt þola ótrúlegar mýtur héðan og þaðan , stundum frá mönnum sem ekkert vit hafa á málefninu .
Meðan stjórnmálamennirnir taka aldrei ákvörðun um það að hefja aðildarviðræður mun hinn almenni kjósandi aldrei komast að því hverjir kostir og gallar aðildar eru og verða .
Við erum ákvarðanafælin þjóð og slíkt er gríðarlega blóðugt þegar kemur að jafn stóru hagsmunamáli og Evrópusamvinnan er .
Þess vegna skora ég á þá stjórnmálaflokka sem myndað hafa sér afstöðu í Evrópumálum að tefla þeim málaflokki fram í kosningum sem forgangsmáli .
Evrópusambandið er langbrýnasta hagsmunamál þjóðarinnar í heild sinni .
Tryggvi Haraldsson , stjórnmálafræðingur .
