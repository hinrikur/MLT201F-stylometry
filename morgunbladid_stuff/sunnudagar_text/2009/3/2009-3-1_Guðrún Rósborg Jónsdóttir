Guðrún Rósborg Jónsdóttir fæddist á Flateyri við Önundarfjörð 6. janúar 1942 .
Hún lést á Líknardeild Landspítalans í Kópavogi 10. febrúar síðastliðinn og fór útför hennar fram frá Grindavíkurkirkju 20. febrúar .
Elsku elsku yndislega systir mín , mig langar með nokkrum orðum að kveðja þig , þó að ég hefði viljað vera að gera eitthvað annað með þér á þessari stundu .
Mig langar til að segja öllum hvað ég átti yndislega systur þó að allir þeir sem þekktu þig viti það .
Ég held að þú hafir ekki átt neina óvini .
Við systur áttum mjög góðar stundir saman , við vorum mjög samrýndar og áttum svo margt sameiginlegt .
Við ólumst upp á Flateyri í stórum systkinahóp , reyndar bjó hún hjá fósturforeldrum en hún var bara í næsta húsi .
Það voru aðeins ár á milli okkar svo ég sótti mikið í stóru systur .
Það er svo margt sem kemur upp í hugann á þessari stundu .
Allar þær góðu stundir sem við áttum sama bæði sem börn og ekki síður á fullorðinsárum okkar og við búnar að stofna fjölskyldur .
Allar skemmtilegu ferðirnar sem við fórum saman bæði innanlands og utanlands .
Að eignast sumarhús var alltaf þinn draumur og það varð að veruleika fyrir nokkrum árum þegar þú eignaðist lítið hús í Svíþjóð þar sem þinn yndislegi sonur og hans fjölskylda búa .
Þar undir þú hag þínum vel á meðan kraftar þínir leyfðu .
Til marks um það hversu nánar við vorum varð ég líka að kaupa lítið hús við hliðina á þínu .
Þær stundir sem við áttum þar voru yndislegar og mér mikils virði .
Við ætluðum að gera svo margt saman þar , hlúa að rósunum okkar , taka til í garðinum og bara njóta þess að vera til og geta verið saman , vinkað hvor til annarrar út um eldhúsgluggann á morgnana , boðið góðan daginn og verið með kvöldkaffi til skiptis áður en gengið var til hvílu .
Já , þetta voru yndislegar stundir sem við áttum saman .
Ekki get ég lokið þessu án þess að minnast á þína yndislegu fjölskyldu , börnin þín sem hafa vakað yfir þér dag og nótt , eiginmann þinn sem hefur staðið eins og klettur við hlið þér þó að sjálfur sé ekki hann við góða heilsu .
Hann hefur ekki gefið neitt eftir svo að þér liði sem allra best .
Eins vil ég minnast á aldraðan föður okkar sem nú sér á eftir sínu fjórða barni , hann er hetjan okkar orðinn 96 ára .
Ég er þakklát fyrir að hafa fengið að eiga þær góðu og yndislegu stundir sem ég átti við sjúkrabeð þinn .
Þú sagðir mér að þú værir alveg sátt við að fara , þú hefðir átt góð ár og að við skyldum alltaf hugsa um það góða , þú varst orðin þreytt og vildir hvíld .
Elsku systir , við hjónin þökkum þér fyrir allar dásamlegu stundirnar sem við áttum saman og aldrei féll skuggi á elsku yndislegu systur mína .
Far þú í friði og guð geymi þig , við munum ávallt minnast þín með ást , virðingu og söknuði .
Viljum við votta hennar elskulega eiginmanni Didda , börnum hennar og þeirra fjölskyldum okkar dýpstu samúð .
Guð geymi ykkur .
Þín systir Birna og Garðar frændi .
Elskuleg systir mín , Guðrún Rósborg Jónsdóttir , hefur nú gengið lífsins veg , langt um aldur fram , eftir hetjulega , margra ára baráttu við hinn illvíga sjúkdóm sem stöðugt heggur fleiri og fleiri skörð í fjölskyldu okkar .
Æðruleysi það og hugarró sem þú sýndir af þér á meðan á þessari erfiðu baráttu þinni stóð er aðdáunarverð .
En þar kom mjög skýrt í ljós það lundarfar og jákvæðni sem þú svo ríkulega hlaust í vöggugjöf frá móður okkar , sálugu .
Á kveðjustund sem þessari væri hægt að rifja upp margar góðar minningar en ég ætla að geyma þær þar til við hittumst næst .
Mig langar til þess að þakka þér fyrir það hversu elskuleg systir þú varst mér alltaf , það var sama hvaða vitleysur maður gerði þú tókst alltaf málstað litla bróður .
En það var ekki bara ég sem þú umvafðir ást þinni og umhyggju , heldur fengu þær Anna , Inga , Sigurrós og Agnes allar að finna ríkulega hve þér þótti vænt um þær allar .
Ég veit að þú ert núna komin í góðan félagsskap þeirra systkina okkar sem á undan þér fóru , ásamt móður okkar og að þar líður þér vel .
Eitt er það sem aldrei gleymist , aldrei það er minning þín .
( Friðrik Jónsson .
) Elsku Diddi , Valdís , Halli , Gummi , Ásrún .
Ykkur öllum ásamt mökum ykkar og börnum , öldruðum föður mínum , systkinum mínum og öðrum vandamönnum , votta ég dýpstu samúð og bið góðan Guð að styrkja ykkur í sorginni .
Björn Ágúst Jónsson .
Mágkona mín Guðrún Rósborg Jónsdóttir lést 10. febr .
sl. 67 ára að aldri eftir langa baráttu við krabbamein .
Hún var fædd og uppalin á Flateyri við Önundarfjörð , sem hún bar alla tíð sterkar taugar til .
Ung kynntist hún bróður mínum Kristni Þórhallssyni og bjuggu þau allan sinn búskap í Grindavík eða í um fimmtíu ár .
Þau eignuðust dæturnar Valdísi Ingu og Ásrúnu Helgu og synina Þórhall og Guðmund Heiðar , tíu barnabörn og þrjú barnabarnabörn , samhentan og góðan hóp .
Eftir að móðir okkar Kristins lést 1969 bjuggu þau Guðrún föður okkar heimili um margra ára skeið .
Fyrir það er ég henni ævinlega þakklát .
Guðrún vann ýmis störf utan heimilis , einkum verslunarstörf og störf við umönnun barna ýmist sem dagmóðir eða á leikskólum .
Hún var einstök barnagæla laðaði börn að sér með hlýju og nærgætni .
Frá henni stafaði góðvild og hjálpsemi sem fjölskylda mín og margir aðrir nutu .
Hún fáraðist ekki yfir smámunum og tók öllu með jafnaðargeði .
Baráttan við sjúkdóminn stóð í fjórtán ár .
Það skiptust á skin og skúrir og síðasta hálfa árið var mjög erfitt .
Gefandi var , lærdómsríkt og fallegt að fylgjast með og sjá hvernig Kristinn og börnin umvöfðu hana og viku ekki frá sjúkrabeðinum og hvernig starfsfólk Landspítalans á göngudeild og 11G gerði allt sem í þess valdi stóð .
Hlýja þess og viðmót var ómetanleg hjálp .
Guðrún kvartaði aldrei og vildi ekki láta hafa mikið fyrir sér .
Hún sýndi mikið æðruleysi í baráttu sinni , hélt fullri reisn og var full þakklætis .
Við Stefán og börnin okkar þökkum henni samfylgdina og umhyggjuna .
Kristni , börnunum , öldruðum föður og öllum aðstandendum vottum við dýpstu samúð .
Vaktu , minn Jesús , vaktu í mér , vaka láttu mig eins í þér .
Sálin vaki þá sofnar líf , sé hún ætíð í þinni hlíf .
( Hallgrímur Pétursson .
) Helga Hrönn Þórhallsdóttir .
Elsku Gunna , mágkona mín , í hartnær fjórtán ár háðir þú baráttu við þann illvíga og erfiða sjúkdóm sem krabbameinið er .
Með ótrúlega jákvæðu hugarfari og léttri lund barðist þú hetjulega , já , svo hetjulega að undrum sætti .
Þú varst alltaf kát og glöð og spurðir alltaf eftir líðan annarra þegar við töluðum saman .
Ég mun aldrei gleyma því þegar þú lást fárveik á sjúkrahúsinu og hringdir í mig tveimur dögum eftir að ég kom heim af sjúkrahúsinu núna um daginn til að spyrja mig hvernig ég hefði það eftir aðgerðina .
Þarna var þér rétt lýst , þú sjálf fárveik að bera umhyggju fyrir öðrum .
Ég kynntist Gunnu og Didda fyrst þegar að ég kom með Óla , bróður hennar , til Grindavíkur fyrir rúmum fjörutíu árum .
Þegar við Óli stofnuðum heimili í Grindavík og eignuðumst son okkar , Jón Sævar , var gott að eiga þau hjónin að .
Jón var oft í pössun hjá þeim og minnist hann þess enn .
Um daginn þegar ég heimsótti þig á spítalann og þú varst orðin fársjúk rifjuðum við upp þennan tíma .
Gunna var sérstaklega barngóð og hafði gaman af börnum og hafa barnabörn hennar og langömmubörn notið þess .
Þá var Gunna mjög myndarleg húsmóðir – einstaklega þrifin og hugsaði vel um heimili þeirra Didda .
Ljúfustu minningar mínar um Gunnu eru þegar hún og Diddi voru að hjálpa okkur Óla í sumarbústaðnum fyrir nokkrum árum .
Þar dvöldum við þar oft saman .
Þá var kátt á hjalla og margt skrafað .
Þó að Gunna kenndi sér oft meins var hún alltaf í sama góða og ljúfa skapinu .
Ég minnist þess þegar við Gunna fórum að bera áburð á trén eitt vorið .
Hún lét ekki sitt eftir liggja þó að hún væri lasin .
Einn eðlisþáttur einkenndi Gunnu , hann er sá hve gjafmild hún var .
Það var oftar en ekki að hún kæmi færandi hendi þegar hún heimsótti okkur í bústaðinn .
Þennan eðlisþátt trúi ég að hún hafi erft frá móður sinni .
Fyrir nokkrum árum fórum við saman í utanlandsferðir til Þýskalands og Austurríkis , þessar ferðir skilja eftir góðar minningar sem ber að þakka .
Nú þegar leiðir skilur verður mér hugsað til fjölskyldu hennar og hve sárt þau eiga um að binda .
Þegar ég minntist á þetta við Didda sagði hann að svo væri en þau ættu svo góðar minningar .
Ég get ekki látið hjá líða að minnast á föður Gunnu , Jón S. Jónsson , sem eftir viku verður 96 ára .
Hugur minn dvelur hjá honum sem hefur séð á eftir eiginkonu sinn og þremur börnum á nokkrum árum .
Oft hefur hann þurft að takast á við erfiðleika á sinni löngu ævi en að horfa á eftir þremur börnum sínum er mikil raun .
Elsku Diddi , Jón tengdapabbi , Valdís , Halli , Gummi , Ásrún , tengdabörn , barnabörn og barnabarnabörn Guð styrki ykkur í sorginni .
Minningarnar eru huggun harmi gegn .
Sólveig og Óli .
Í dag kveð ég góða vinkonu mína Guðrúnu R. Jónsdóttur sem lést 10. febrúar sl. Ég kynntist Gunnu fyrir 50 árum þegar hún og Diddi frændi fóru að vera saman .
Gunna var yndisleg manneskja , alltaf hlý , kát og hafði svo góða nærveru .
Við áttum margar skemmtilegar samverustundir .
Sérstaklega þegar börnin voru lítil , þá brölluðum við fjölskyldurnar ýmislegt til að geta verið saman , útilegur , veiðiferðir o.fl. Það var alltaf spennandi að skella sér til Grindavíkur og móttökurnar þar alltaf jafn góðar .
Gunna var mikil húsmóðir og alltaf með hlaðið borð af kræsingum .
Fjölskyldan var henni allt , enda hugsaði hún vel um börnin og fjölskyldur þeirra og auðséð að þar ríkti mikil samheldni og kærleikur .
Það kom best í ljós í veikindum hennar hvað allir stóðu þétt saman og hún var einstök , kvartaði ekki heldur gaf hinum styrk .
Ég kveð þig með söknuði , Gunna mín .
Þú ert ein af mínum dýrmætu perlum og minningin um þig mun lifa í hjarta mínu .
Ég bið góðan guð að halda utan um elsku Didda , pabba þinn , börnin og fjölskyldur þeirra , gefa þeim öllum styrk á sorgarstundu .
Hver minning dýrmæt perla að liðnum lífsins degi , hin ljúfu og góðu kynni af alhug þakka hér .
Þinn kærleikur í verki var gjöf , sem gleymist eigi , og gæfa var það öllum , er fengu að kynnast þér .
( Ingibjörg Sigurðardóttir .
) Far þú í friði , friður Guðs þig blessi , hafðu þökk fyrir allt og allt .
( V.Briem .
) Guðrún Júlíusdóttir ( Rúrý ) .
