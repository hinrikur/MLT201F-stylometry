Eftir Freystein Jóhannsson freysteinn@mbl.is Ég hef alltaf verið ferðafrík ; gengið á fjöll , farið á skíði og átt jeppa síðan 1963 .
Ég var búinn að heita því að ég myndi hætta í fréttunum eftir 45 ár í þeim og hafði reyndar ýmsar hugmyndir um hvað ég ætlaði að gera .
En áður en ég gerði upp hug minn tók Ragnhildur ( Valdimarsdóttir ) kona mín af mér ómakið og ýtti á mig að fara í Leiðsöguskólann .
Að því námi loknu tók ég til starfa sem leiðsögumaður vorið 2008 .
" Ráðinn á barnum á Sjallanum Eftir nám á Bifröst starfaði Kári fyrst hjá Happdrætti Háskóla Íslands og svo fræðsludeild Sambandsins , en gerðist blaðamaður á Tímanum haustið 1963 .
" Sumarið 63 hitti ég Indriða G. Þorsteinsson á barnum í Sjallanum á Akureyri .
Hann var þá fyrir norðan að ganga frá bók sinni Landi og sonum .
Hann vantaði blaðamann á Tímann og samtali okkar á barnum lauk þannig að hann réð mig .
Ég var nú ekki ókunnugur blöðunum , hafði tekið ljósmyndir í mörg ár og selt , í Tímann , Vísi og Morgunblaðið , þar sem Sverrir Þórðarson keypti mína fyrstu ljósmynd af tolleringum í MR. Fljótlega eftir að ég byrjaði sem blaðamaður á Tímanum kom til minna kasta sem ljósmyndari .
Það voru geysileg snjóalög fyrir norðan og erfitt um smalamennsku .
Skagfirzka hjartað í Indriða sló með sveitungum hans , hann pantaði flugvél en af einhverjum ástæðum voru ljósmyndarar Tímans ragir til ferðarinnar og á endanum voru hengdar á mig þrjár ljósmyndavélar og við Indriði flugum norður .
Þar var allt á kafi í snjó .
Allt í einu flugum við yfir karl á hestbaki , klárinn öslaði snjóinn og karl reiddi hund í bak og lamb í fyrir .
" Þú verður að ná þessu , " kallaði Indriði og ég smellti af í gríð og erg .
Myndin var óskýr en birtist samt á forsíðu Tímans .
" Á Tímanum var Kári í tíu ár , en fór á fréttastofu Ríkisútvarpsins í maí 1973 , þar sem hann varð fréttastjóri 1. janúar 1987 .
Haustið 2004 hætti Kári hjá útvarpinu og varð ritstjóri Fréttablaðsins .
Þeirri stöðu gegndi hann fram í marz 2007 , þegar 45 ára kvótinn var búinn .
Japanskir ferðamenn og brezkir skólakrakkar Fyrsta sumarið sem leiðsögumaður fór Kári með tvo japanska hópa hringferðir um landið , hann fór líka ótal gullhringi ; Gullfoss og Geysi , og ferðir um Reykjanes og Snæfellsnes .
Hann var 50 daga í ferðalögum í fyrra .
Kári segir japönsku ferðamennina svolítið sér á báti .
" Þetta er fólk sem á eitthvað undir sér , kom beint frá Japan og flaug beint heim aftur .
Þeir gera miklar kröfur , vilja allt gott , þríréttað í hádeginu , það eru engar pylsur eða samlokur á þeirra borðum .
Hver ferðamaður hefur tvö sæti í rútunni .
Þeir hafa stranga ferðaáætlun og hópstjórinn tók sérstaklega fram , að þeir væru ekki komnir til Íslands í verzlunarferð .
Þegar við stoppuðum á Akureyri , var málið að finna íslenzkt súkkulaði og kex .
Þeir fúlsuðu við Sirius súkkulaði af því að þeim fannst nafnið ekki íslenzkt , en Frónkexið fannst þeim fínt .
" En Kári var ekki alltaf í slíkum lúxus .
Hann fór líka með hóp brezkra skólakrakka , þar sem allt var með öðrum brag en hjá Japönunum .
" Krakkarnir sváfu í svefnpokum og borðuðu líka ódýrar ; pylsur og samlokur áttu upp á pallborðið hjá þeim .
" Draumaferðin upp á Langjökul Þannig er ferðamennskan margir heimar , sem Kári segir gaman að kynnast .
En á hann sér draumaferð ? " Já , mig dreymir um að fara með fólk upp á Langjökul .
Reyndar er ég búinn að eiga þann draum lengi , því ég var í fyrsta bílnum sem ók upp á jökulinn .
" – ? " Ég verð að fara aftur í byrjunina á blaðamannsferlinum , " segir hann afsakandi .
" Þetta var 1964 .
Ég var að fylgjast með tökum þýzkrar sjónvarpsstöðvar á mynd um Amundsen á Suðurpólnum .
Þeir tóku útisenur þarna upp við jölulinn .
En myndatakan gekk hægt , það þurfti að taka upp aftur og aftur og ég var satt að segja orðinn anzi leiður að bíða , því við máttum ekki trufla myndatökuna .
Þá datt það í mig að athuga , hvort ég kæmist á mínum Willysjeppa eitthvað upp á jökulinn og svo bara keyrðum við og keyrðum þar til allt í einu að Bláfell blasti við .
Þá snerum við við , þá voru ekki farsímar eða staðsetningartæki og á miðri leið fór að blása og þá urðu félagar mínir að ganga á undan mér .
En niður komumst við aftur og mitt fyrsta verk var að hringja í Indriða .
Ég sá fyrir mér þegar hann hoppaði við tíðindin og á forsíðunni daginn eftir var rammi um fyrsta bílinn á Langjökli .
Þegar ég fer í draumaferðina verða fararskjótarnir auðvitað stærri og meiri en slyddujeppinn minn og öll tiltæk tækni með í farangrinum .
" – Og þú kominn með aukin ökuréttindi .
" Það var nú ekki vegna Langjökuls sem ég bætti þeim við mig .
Í fyrra var alltaf verið að biðja mig að aka fólki í fínum jeppum , en þá uppgötvaði ég að bílprófið mitt dugði ekki til slíks .
Mig vantaði aukin ökuréttindi og skellti mér í þau í haust .
Nú get ég ekið með allt að átta farþega .
Og auðvitað á Langjökli sem annars staðar .
" Kári segir farartæki jöklafara vekja sérstaka athygli ferðamanna við Gullfoss .
Það er vinsælt að láta mynda sig við þessa stóru jeppa á stóru dekkjunum .
Víða pottur brotinn í móttökunni Það vakti athygli þegar Kári gerði heyrinkunnugt í fyrra að hann hefði komið með ferðamannahóp frá Egilsstöðum að Dettifossi og þá voru salernin lokuð og höfðu verið í fimm daga .
Hann hristir höfuðið þegar þetta ber á góma .
" Það er svo víða pottur brotinn hjá okkur í móttöku á ferðamönnum .
Það eru margir aðilar sem koma að þessum málum en það vantar alla samhæfingu og samstarf .
Tökum Grábrók í Borgarfirði sem dæmi .
Vegagerðin setti þar upp flott upplýsingaskilti og gerði bílastæði og annar aðili gerði göngustíg upp fjallið .
En enginn tók að sér að koma upp salernum og því verður fólk að bregða sér út í hraunbollana .
Ég gekk þarna aðeins um og það er allt fullt af hvítum pappír .
Það vantar alla samræmingu í þetta .
Hvernig var það ekki með aðvörunarskiltið í Reynisfjöru ? Ekki benda á mig , sögðu menn í stað þess að taka höndum saman um að koma því upp .
" Kári segir brýnt að leiðsögumenn fái starfsheiti sitt viðurkennt og um leið þurfi að gera kröfur um menntun þeirra .
Þá brenni á stéttinni að í hana vantar menn með meiri tungumálakunnáttu , t.d. japönsku og kínversku .
Sem leiðsögumaður býr Kári að blaðamennskunni .
" Ég fór svo víða sem fréttamaður og það er frábært að hafa endasenzt um landið og upplifað stórviðburði .
Ég get talað við Breta um þorskastríðin , þá fór ég út með varðskipi , Bandaríkjamönnum þykir fróðlegt að ég fór með tunglförunum inn að Öskju , ég var á Heimaey í gosinu , ég kom oft í Surtsey og svo framvegis , og svo framvegis .
Þetta gerir mér kleift að vera persónulegur í frásögnum og það kunna ferðamenn vel að meta .
" Mývatnssveit er uppáhaldið Þegar Kári er spurður um uppáhaldsstaðinn , er hann fljótur að svara : " Mývatnssveit .
Það byrjaði kannski með því að við Bifröstungar stofnuðum hljómsveit og gerðum út frá Mývatnssveit , við spiluðum á svæðinu frá Blönduósi til Seyðisfjarðar .
Mývatnssveit hefur svo margt til að bera , ég nefni bara fuglalífið og náttúruna .
En það er svo sorglega lítið gert fyrir ferðamennina .
Það vantar upplýsingaþjónustu og svo merkilegt sem það er í þessari Mekka fuglalífsins ; það vantar alla aðstöðu fyrir fuglaskoðara .
Fallegt safn uppstoppaðra fugla í Neslöndum er góðra gjalda vert , en fuglaskoðarar vilja sjá lifandi fugla í sínu rétta umhverfi .
Það vantar að hlúa að svo mörgu í Mývatnssveit .
Það vantar alla aðstöðu við Dimmuborgir en þar má oft sjá fimm rútur í einu .
Og það vantar göngu- og hjólreiðastíga umhverfis Mývatn .
En mest vantar veglega upplýsingaþjónustu og gestastofu .
" Og áður en ég veit af er Kári kominn útfyrir Mývatnssveit , þar sem ég hafði ætlað honum að enda samtalið .
" Svo er Geysissvæðið í niðurníðslu .
Bara upplýsingaskorturinn þar er fyrir neðan allar hellur ......
Það er svo margt í þessum atvinnuvegi sem ferðamennskan er sem þarf að styðja og styrkja , " segir Kári Jónasson í kveðjuskyni .
