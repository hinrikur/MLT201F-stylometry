NEI , ÞAÐ myndi almenningur ekki sætta sig við .
Hljóðleysi eða bjögun hljóðs í fréttaútsendingum er þó staðreynd fyrir heyrnarskerta og heyrnarlausa .
Á liðnum mánuðum hafa stórtíðindi borist landsmönnum ; náttúruhamfarir , hrun bankanna , gríðarleg efnahagsóvissa , átök í stjórnmálum , mótmæli almennings og fleira mætti upp telja .
Miðlun upplýsinga á óvissutímum sem þessum er gríðarlega mikilvæg öllum til handa .
Einn hópur landsmanna situr eftir og fær ekki sömu þjónustu og aðrir landsmenn .
Það eru heyrnarskertir , heyrnarlausir og aðrir þeir sem þurfa á textun frétta að halda .
Við sem glímum við heyrnarmein erum ekki fámennur eða einsleitur hópur – afar varlega áætlað þurfa 10-15% af Íslendingum á textun sjónvarpsefnis að halda .
Því er það nokkur kaldhæðni að Spaugstofan og fleiri dagskrárefni eru textuð en ekki fréttir eða fréttaskýringaþættir , að undanskildum Fréttaaukanum sem er stundum textaður .
Um tíma var ekki annað hægt en glotta út í annað þegar þulur á RÚV tilkynnti án texta að næsti þáttur á dagskrá væri textaður á síðu 888 ! Engar fréttir eða fréttatengdir þættir á Stöð 2 eru textaðir en þar er valfrjáls áskrift .
Skylduáskrift er að sjónvarpi allra landsmanna eins og RÚV er stundum kallað .
Því er eðlilegt að gera þá sjálfsögðu kröfu til RÚV að standa sig í aðgengismálum og koma á textun í fréttum .
Nota textunarvélarnar sem þegar eru til staðar og þjóna þessum hópi rétt eins og öðrum á grundvelli aðgengis fyrir alla án aðgreiningar , slíkt er mannréttindi ! Undanfarna mánuði hafa fréttir verið táknaðar í nokkur skipti og er það vel en jafnframt bent á að þar vantaði texta .
Því táknmálið nýtist eigi að síður eingöngu þeim sem skilja táknmál og fæstir heyrnarskertra eru táknmálstalandi , ólíkt því sem margir álíta .
Táknmálið er þeim sem eiga það sem móðurmál jafnmikilvægt og okkur sem íslensku höfum sem móðurmál .
Í löndunum í kringum okkur eru fréttir að sjálfsögðu textaðar , einnig beinar útsendingar þegar mikið liggur við .
Í norrænu samstarfi hefur undirrituð gjarnan verið spurð fyrst af öllu : Eru Íslendingar byrjaðir að texta fréttir ? Nei er svarið sem endranær og vekur jafnan furðu .
Mig langar einnig að benda á að BBC hefur stigið skrefið til fulls og textar allt sitt efni þar með talið beinar útsendingar , einnig að í BNA er bundið í lög að fréttir skuli vera textaðar .
Best væri ef sú skylda væri lögbundin hér á landi .
Heyrnarhjálp , landssamtök heyrnarskertra skora á Katrínu Jakobsdóttur menntamálaráðherra og Pál Magnússon útvarpsstjóra að fréttir og fréttatengdir þættir verði textaðir og gera þar með stórfellda bót í aðgengismálum heyrnarskertra og heyrnarlausra til framtíðar Halla B. Þorkelsson er formaður Heyrnarhjálpar , landssambands heyrnarskertra .
