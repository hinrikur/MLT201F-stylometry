ÉG vil byrja á að þakka Guðmundi Magnússyni fyrir bókina Nýja Ísland , hún ætti að verða skyldulesning í skólum .
Í síðustu grein var ég að benda á hvað það væri þýðingarmikið að sýna hvernig við ætlum að greiða lánin sem við erum nú að taka , við erum rúin lánstrausti og verðum það áfram ef öll áhersla verður lögð á að deila út lánsfé .
Kvótakerfið Íslendingar voru frjálsir að því að veiða fisk í þúsund ár , síðan var ákveðið að deila þessum réttindum til aðila sem höfðu unnið sér það til ágætist að hafa verið svo duglegir við veiðarnar að þeir voru langt komnir með að útrýma fiskistofnunum .
Stefnan virðist vera sú að þessir aðilar og aðrir sem þeir ánafna réttindunum hafi einkarétt á fiskveiðum við Ísland um alla framtíð .
Kvótakerfið er nauðsynlegt til að koma í veg fyrir ofveiði , og ekki virðist álitlegt að taka upp annað kerfi .
Á það hefur verið bent að það kvótakerfið hafi ekki skilað tilætluðum árangri og eflaust þarf að bæta framkvæmdina .
Margir benda á að það þurfi að taka meira mark á fiskifræði sjómannsins , ég tel það ekki vera .
Lítum til dæmis á trillusjómann .
Fyrir nokkrum áratugum var hann á trillu sem gekk um 5 mílur , til að finna fiskin var reynt að styðjast við gömul mið , sem stundum sást ekki til og hver maður var með eitt færi .
Nú eru menn á bátum sem komast fjórfalt hraðar , þeir eru með staðsetningartæki og sífellt fullkomnari fisksjár og að auki er hver maður með mörg færi .
Er það nokkur sönnun þess að meiri fiskur sé í sjónum þótt þeir fái fleiri fiska .
Sjómenn eru eins og aðrir Íslendingar , þeir vilja taka lán og hirða ekki um hvað vextirnir eru háir .
Ofveiði er ekkert annað en lán sem greiðist með minni afla síðar oft með okurvöxtum .
En setjum ekki alla sjómenn undir sama hatt , ég hef lesið viðtöl við reynda sjómenn sem telja að sóknin hafi verið alltof mikil .
Arði af fiskveiðum var á síðustu öld dreift til þjóðarinnar með því að skrá gengið þannig að fiskveiðarnar gengju , en gæfu ekki óeðlilega mikið í aðra hönd .
Þetta var gallað kerfi og gengur tæpast lengur jafnvel þótt við höldum krónunni .
Þjóðin þarf nú að fá eðlilegan arð af þessari eign sinni .
Það verður best gert með því að afskrifa núverandi kvóta um 4% á ári ( í 25 ár ) og selja þann kvóta sem þannig losnar á uppboði til 1 , 2 , 5 og 10 ára .
Útgerðarmenn munu halda því fram að þeir geti ekki staðið undir þessu , en þetta er svipað kerfi og byggingarfyrirtæki á tilboðsmarkaði hafa búið við , vissulega hafa sum þeirra farið á hausinn , en það hafa líka byggst upp öflug fyrirtæki .
Laun sjómanna ættu heldur ekki að lækka frekar en laun iðnaðarmanna hjá fyrrnefndum fyrirtækjum meðan að atvinnuástand var eðlilegt .
Því hefur verið haldið fram að sala veiðileyfa kæmi sérstaklega illa við íslensk sjávarþorp , en er það svo .
Við höfum séð hvaða áhrif það hefur ef kvóti er fluttur úr byggðalagi , mönnum eru nánast allar bjargir bannaðar því kvótaverð er óheyrilega hátt .
Ef farið verður að ofannefndum tillögum verður þegar fram í sækir stór hluti kvótans boðinn upp árlega , það lækkar verðið mikið og nýir aðilar geta keppt á jafnréttisgrundvelli .
ESB Ég hef ekki áhyggjur af því þótt ESB ákveði heildarkvóta , ég get ekki séð hvaða ávinning þeir hefðu af því að fara ekki eftir ráðleggingum fiskifræðinga og íslensk útgerðarfyrirtæki munu áfram ein hafa veiðirétt á Íslandsmiðum og eftirlitið á miðunum mun einnig verða áfram í höndum Íslendinga .
Ég óttast hins vegar að erlendir aðilar kaupi íslensk útgerðarfyrirtæki og þar með kvótann ( útgerðarmenn segjast vera mjög skuldsettir og þurfa því margir að selja ) .
Með því væri arður af þessari þjóðareign okkar glataður um alla framtíð , ef núverandi kerfi er óbreytt .
Haraldur Sveinbjörnsson verkfræðingur .
