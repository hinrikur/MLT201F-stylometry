RAUNÁVÖXTUN lífeyrissjóðakerfisins á síðasta ári var mun verri en fyrirliggjandi opinberar tölur gefa til kynna .
Samkvæmt bráðabirgðatölum Fjármálaeftirlitsins var raunávöxtun almennra lífeyrissjóða neikvæð um 21,45% , en ef tekið er tillit til væntanlegra afskrifta er afkoman mun verri .
Þegar gert er ráð fyrir 90% afföllum af skuldabréfum bankanna , 75% afföllum af öðrum fyrirtækjaskuldabréfum og 70% afföllum af erlendum skuldabréfum er neikvæð raunávöxtun lífeyrissjóðanna í fyrra nær 33% .
Lífeyrissjóðirnir hafa gengið mislangt í því að afskrifa skuldabréf , en mæti þeir ekki afskriftarþörfinni getur það haft alvarleg áhrif á stöðu viðkomandi sjóða .
Skemmtu sér með bankafólki Fjármálafyrirtækin , með viðskiptabankana þrjá í broddi fylkingar , lögðu ríka áherslu á góð samskipti við stjórnir og stjórnendur lífeyrissjóðanna meðan á uppsveiflunni stóð .
Var forsvarsmönnum sjóðanna því boðið í lúxusferðir , oftast undir þeim formerkjum að verið væri að kynna fjárfestingar og fjárfestingarkosti .
Að fundahöldum loknum tók hins vegar við líf lystisemda og rándýrrar skemmtunar .
Var farið á knattspyrnuleiki erlendis , á Formúlu 1-keppnir auk golf- og skíðaferða og í siglingar ýmiss konar .
Þá má nefna að flogið var með viðskiptavini eins bankans , fulltrúa lífeyrissjóða þar á meðal , í laxveiði til Rússlands .
Flogið var í einkaþotu og þegar á leiðarenda var komið var þyrla notuð til að fljúga með menn milli veiðistaða .
