Eftir Guðmund Sv .
Hermannsson og Ágúst Inga Jónsson .
INGIBJÖRG Sólrún Gísladóttir , formaður Samfylkingarinnar , ætlar að bjóða sig fram í alþingiskosningunum í apríl og sækjast eftir áframhaldandi formennsku í flokknum .
Hún segist hins vegar leggja til að Jóhanna Sigurðardóttir verði forsætisráðherraefni Samfylkingarinnar og leiði flokkinn í kosningunum og listann í Reykjavík .
Jóhanna mun bjóða sig fram í fyrsta sæti í prófkjöri Samfylkingarinnar í Reykjavík og Ingibjörg Sólrún í 2. sætið .
Össur Skarphéðinsson sendi frá sér yfirlýsingu um hádegi í gær þar sem hann greinir frá því að hann bjóði sig fram í 3. sæti í prófkjörinu .
Hann hefur lýst yfir stuðningi við Jóhönnu Sigurðardóttur í 1. sæti og sem forsætisráðherraefni flokksins í kosningunum og Ingibjörgu Sólrúnu Gísladóttur í 2. sætið og sem formann Samfylkingarinnar á landsfundi í vor .
" Ég tel að við Jóhanna saman höfum til að bera þá reynslu , þekkingu og þann kraft , sem þurfi við núverandi aðstæður , " sagði Ingibjörg Sólrún á blaðamannafundi í gær , sem þær Jóhanna héldu til að kynna þessar ákvarðanir sínar .
Jóhanna bætti við að hún teldi að þær Ingibjörg Sólrún gætu saman gert það sem þurfi til að jafnaðarmenn verði áfram í stjórn að loknum kosningum .
Vildi ekki gefast upp fyrir veikindunum Ingibjörg sagðist undanfarna fimm mánuði hafa barist við alvarleg veikindi sem hefðu kippt sér út úr daglegum veruleika .
Því væri tímasetning á prófkjöri og kosningum ekki sú heppilegasta fyrir sig .
" Ég hugleiddi alvarlega að draga mig alveg í hlé og hætta í pólitík .
En mér fannst að í því fælist uppgjöf gagnvart þessum tímabundnu veikindum mínum og ákvað því að berjast við þau , " sagði Ingibjörg Sólrún .
Samkvæmt niðurstöðum tveggja skoðanakannana sem birtar voru í vikunni fengi Samfylkingin um 31% atkvæða í þingkosningum og 20 eða 21 þingmann .
Samkvæmt þessum könnunum er Samfylkingin stærsti stjórnmálaflokkur landsins .
Formúla sem gengur upp " Þetta þýðir það að forystumenn Samfylkingarinnar hafa leyst þann vanda sem kominn var upp með stöðu Ingibjargar , " segir Ólafur Þ. Harðarson , prófessor í stjórnmálafræði við Háskóla Íslands .
Hann segir uppstillinguna í raun sama módel og Samfylkingin var með 2003 .
" Þá var Össur formannsefni og Ingibjörg forsætisráðherraefni flokksins .
Þetta gekk í raun mjög vel hjá Samfylkingunni .
Þótt flokknum hafi ekki tekist að fella ríkisstjórnina þá fékk hann yfir 30 prósent atkvæða sem er besti árangur sem hann hefur nokkurn tíma náð .
" Ólafur bendir á að þótt staða Samfylkingarinnar hafi verið góð í könnunum að undanförnu sé allt of snemmt að spá fyrir um hvort hún haldist jafngóð fram að kosningum .
ingibjorg@mbl.is Ingibjörg Sólrún Ingibjörg Sólrún Gísladóttir er 54 ára að aldri , fædd í Reykjavík 31. desember 1954 .
Formaður stjórnar Stúdentaráðs Háskóla Íslands 1977-1978 .
Lauk námi í sagnfræði árið 1983 .
Borgarfulltrúi í Reykjavík 1982-1988 og 1994-2006 .
Borgarstjóri 1994-2003 .
Varaformaður Samfylkingarinnar 2003-2005 , formaður síðan 2005 .
Sat á þingi fyrir Kvennalistann 1991-1994 og hefur verið alþingismaður Reykvíkinga fyrir Samfylkinguna frá 2005 .
Utanríkisráðherra frá 24. maí 2007 til 1. febrúar síðastliðins .
Jóhanna Jóhanna Sigurðardóttir er 66 ára að aldri , fædd í Reykjavík 4. okt. 1942 .
Lauk verslunarprófi frá VÍ 1960 .
Starfaði meðal annars sem flugfreyja hjá Loftleiðum 1962-1971 og skrifstofumaður 1971-1978 .
Félagsmálaráðherra 1987 til 1994 .
Varð aftur félagsmálaráðherra 2007 og í ársbyrjun 2008 félags- og tryggingamálaráðherra .
Forsætisráðherra frá 1. febrúar síðastliðnum .
Varaformaður Alþýðuflokksins 1984-1993 .
Formaður Þjóðvaka 1995 .
Alþingismaður Reykvíkinga frá árinu 1978 fyrir Alþýðuflokkinn , utan flokka , Þjóðvaka , þingflokk jafnaðarmanna , og Samfylkinguna .
Jóhanna er starfsaldursforseti Alþingis .
Landsfundur Landsfundur Samfylkingarinnar verður haldinn dagana 27.-29. mars í Kópavogi .
Á fundinum verður mótuð og samþykkt stefna Samfylkingarinnar fyrir kosningarnar 25. apríl , kosið verður til forystu flokksins , framkvæmdastjórnar , flokksstjórnar og verkalýðsmálaráðs auk lagabreytinga og hefðbundinna landsfundarstarfa .
Affarasælast fyrir Samfylkinguna JÓHANNA Sigurðardóttir segist telja það affarasælast fyrir Samfylkinguna að Ingibjörg Sólrún leiði flokkinn áfram .
Sagði Jóhanna , að á þeim langa tíma sem hún hefði verið í stjórnmálum hefði hún unnið með mörgum flokksformönnum en líkað best að starfa með Ingibjörgu og styddi hana eindregið .
Jóhanna Sigurðardóttir sagði það vera ögrandi verkefni að vera forsætisráðherraefni , sem hún vildi ekki skorast undan .
Ekki hefði verið sjálfgefið að hún færi fram í kosningum eða tæki að sér það stóra verkefni sem Ingibjörg Sólrún væri að fela sér .
" En við þessar aðstæður í þjóðfélaginu getur enginn skorast undan , ef hann telur sig geta lagt þjóðinni lið í þeirri baráttu , sem framundan er , " sagði Jóhanna .
