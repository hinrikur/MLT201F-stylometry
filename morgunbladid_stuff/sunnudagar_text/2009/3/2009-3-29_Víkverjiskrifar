Er það virkilega talin staðreynd að íslenskir foreldrar séu ófærir um að ala upp ung börn sín ? Þessi spurning leitar mjög á Víkverja í hvert sinn sem pempíulegar fréttir birtast í fjölmiðlum um að sælgæti sé til sýnis á áberandi stöðum í verslunum og fari því ekki framhjá glöggum augum ungra barna .
Þetta er talið ákaflega slæmt þar sem ungviðið bregðist við með því að heimta nammi .
Um leið er látið eins og óleysanlegt vandamál hafi skapast .
Víkverji kemur ekki auga á vandann .
Lausnin á þessari sælgætisuppákomu er einföld .
Foreldrarnir segja : " Nei , þú færð ekkert nammi .
" Það svar kostar smá væl en ekkert meira væl en foreldrar eru vanir að fást við dag hvern .
Börn vilja aga og reglufestu og vita vel að þau geta ekki fengið allt sem þau vilja .
Þess vegna sætta þau sig við nei-ið í þeirri von að næst segi foreldrið já .
Foreldri sem á barn sem aldrei biður um neitt á afar sérkennilegt barn og foreldri sem lítur á það sem tómt vesen að segja nei er ekki í réttu hlutverki .
Þetta er ekkert óskaplega flókið mál .
Og síst af öllu er það þjóðfélagsmein að sælgæti sjáist í búðum .
Það er engin ástæða til að fela það .
Og það er heldur engin ástæða til að slökkva á sjónvarpinu þótt ein og ein auglýsing rati inn í barnatímann .
Stundum hafa auglýsingarnar sem fylgt hafa barnatímum verið miklu skemmtilegri en barnatíminn sjálfur .
Víkverji man mörg dæmi þess .
Víkverji var mikill sælgætissnúður þegar hann var barn .
Enn glaðnar yfir Víkverja þegar hann sér fulla sælgætisskál .
Þegar Víkverji vill gleðja börn gefur hann þeim súkkulaði .
Aldrei hefur hvarflað að honum að gefa börnum vínber eða banana til að kæta þau .
Nammi er nefnilega gott og má alveg vera til sýnis .
Það er svo fullorðinna að sjá til þess að börn éti ekki yfir sig af því .
Þá þarf að segja nei og það er alls ekkert svo mikill vandi .
