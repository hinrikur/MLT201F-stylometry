1. apríl 1979 : " Ekki fer á milli mála , að hinir pólitísku leiðtogar Alþýðubandalagsins leggja mikla áherzlu á , að flokkur þeirra eigi aðild að ríkisstjórn úr því að þeir eru tilbúnir til þess að taka þá áhættu , sem felst í slíku ósamkomulagi við helztu verkalýðsforingja flokks síns .
Raunar virðist fátt , sem ráðherrar Alþýðubandalagsins eru ekki tilbúnir að gera til þess að halda stólum sínum .
Það fer að verða leit að þeim mönnum , sem setzt hafa í ráðherrastóla á Íslandi , sem halda í þá slíku dauðahaldi , sem ráðherrar Alþýðubandalagsins nú .
Það hefði t.d. einhverntíma þótt saga til næsta bæjar , að Alþýðubandalagið væri tilbúið til að afnema kauphækkanir með lögum .
En hluti þess samkomulags , sem gert hefur verið milli stjórnarflokkanna byggist einmitt á því , að með lögum verði afnumdar umsamdar áfangahækkanir nokkurra starfshópa .
Þetta fyrirhugaða lagaákvæði tekur t.d. af bankamönnum áfangahækkanir launa , sem þeir eiga rétt á samningum samkvæmt , samtals 6,1% " 2. apríl 1989 : " Það fór einnig fyrir dómstólana , hvort ríki og Reykjavíkurborg hefði verið skylt að greiða laun fyrirfram á boðuðum verkfallstíma og var niðurstaða dómstólsins sú , að engin slík skylda hvíldi á hinum opinberu aðilum .
Ólafur Ragnar Grímsson fjármálaráðherra hefur ákveðið að feta í fótspor þeirra Alberts Guðmundssonar og Davíðs Oddssonar og þeir opinberu starfsmenn , sem hafa ákveðið verkfall fá ekki greidd laun fyrir apríl nema þar til boðað verkfall á að hefjast .
Hefðu fáir búist við því í moldviðrinu og látunum haustið 1984 , að formaður Alþýðubandalagsins myndi taka slíka ákvörðun .
Flokkurinn kynti á sínum tíma undir með þeim sem harðast snerust gegn þeim Albert og Davíð .
" 