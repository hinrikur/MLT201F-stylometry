Eftir Gunnhildi Örnu Gunnarsdóttur gag@mbl.is SKOÐUNUM á alheilbrigðum ófrískum mæðrum sem eiga eðlilega meðgöngu og fæðingu að baki hefur verið fækkað .
Áður fóru þær í allt að tólf skoðanir en fara nú í sjö á meðgöngutímanum .
Skoðunum á frumbyrjum hefur einnig verið fækkað niður í tíu skipti , sé meðgangan eðlileg .
Jóna Dóra Kristinsdóttir , yfirljósmóðir á Miðstöð mæðraverndar , segir stuðst við klínískar leiðbeiningar sem teknar voru upp fyrir verðandi mæður í Englandi og Wales árið 2003 og Norðmenn hafa fylgt frá árinu 2005 .
Fagráð landlæknis um mæðravernd og vinnuhópur á vegum Mæðraverndar vann að breytingunum frá árinu 2004 og staðfærði fyrir íslenskt samfélag .
" Ljósmæður og heimilislæknar hafa verið ánægð með breytinguna , " segir Jóna .
Ekki hafi verið mælt hvort breytingarnar hafi sparað heilbrigðiskerfinu fé .
Ófrískar konur of oft skoðaðar Jóna segir ljóst að mæður hafi í raun verið ofskoðaðar áður en breytingunum var ýtt úr vör í apríl í fyrra .
" Breytingin er ekki tengd efnahagsástandinu heldur byggjum við nú á nýjustu þekkingu og rannsóknum , " segir Jóna .
Við niðurskurð síðustu ára hafi ekki verið hreyft við mæðraverndinni .
" Hún hefur verið með svipuðu sniði í tugi ára .
Ekki var óalgengt að konur færu tólf sinnum í skoðun þó ekkert athugavert væri við meðgönguna .
En auðvitað fara margar konur í svo margar skoðanir í dag , sé þess þörf .
" Hagsmunir kvenna og barna gangi að sjálfsögðu fyrir .
" Hringi konur og óski eftir að hitta ljósmóður er það auðsótt mál .
" Fyrir breytingarnar skipti ekki máli hvort konur gengu með sitt fjórða eða fyrsta barn , eftirlitið var það sama .
Jóna segir óþarfa að fylgjast svo vel með konum sem hafi farið klakklaust í gengum meðgöngur .
Jóna nefnir að fyrir breytinguna hafi konur farið vikulega í skoðun frá 36. viku fram að fæðingu .
" Þær komu jafnvel fimm til sex vikur í röð .
Þær voru ofskoðaðar ef allt var eðlilegt , " segir hún .
Nú séu þær aðeins skoðaðar sé talin þörf á því .
