Eftir Ásgeir Ingvarsson asgeiri@mbl.is " NÁMSKEIÐIÐ er ætlað þeim sem vilja hámarka afköst sín við meðhöndlun gagna í Excel , " útskýrir Eðvald Möller en hann er umsjónarmaður námskeiðsins Excel II – fjármál og rekstur sem hefst hjá Endurmenntun Háskóla Íslands á þriðjudag .
Öflugt verkfæri " Excel er mjög vannýtt forrit í rekstri í dag , sérstaklega í minni og meðalstórum fyrirtækjum .
Þetta er eitt besta verkfæri sem völ er á til að auka framleiðni í rekstri og hægt að nota á öllum sviðum fyrirtækisins , en almennt virðist fólk ekki nýta sér nema hluta þeirra möguleika sem Excel hefur upp á að bjóða , " segir hann .
" Með Excel verður allur útreikningur og úrvinnsla gagna einfaldari og sjálfvirkari og fólk getur aukið afköst sín verulega með því að kunna að nota forritið rétt .
" Eins og yfirskriftin gefur til kynna er um framhaldsnámskeið að ræða , en þó er ekki nauðsynlegt að hafa annan grunn en að þekkja einföldustu aðgerðir í forritinu : " Náminu er sérstaklega ætlað að gagnast þeim sem vinna með gögn og þurfa að setja upp líkön , til dæmis við bókhald , vörustjórnun og fjármál , " segir Eðvald og bætir við að námskeiðið sé ekki síður hugsað fyrir þá sem þegar hafa lært á þessi helstu verkfæri í Excel en þurfa á upprifjun að halda .
" Nemendur ráða nokkuð hraðanum , en okkur gefst þó góður tími til að læra svo vel á forritið að allir útskrifast með mjög góða þekkingu og eru færir um að geta fótað sig vel í Excel .
Jafnframt fá allir bókina Excel handbók viðskiptamannsins og tengingu við heimasíðu námskeiðsins þar sem hægt er að nálgast rekstrarlíkön sem spanna margvíslega notkun í Excel .
" Föll og formúlur Námskeiðið er haldið í þrjá daga í mars , frá 12.15 til 16.15 í hvert skipti : " Við skoðum meðal annars bestun með notkun Solver -skipunarinnar , en hún gerir kleift á einfaldan hátt að finna hagkvæmustu lausn t.d. um forsendur eins og magn eða verð , " útskýrir Eðvald .
" Við förum síðan í innbyggð föll í Excel , og hvernig þau geta hjálpað okkur við og einfaldað allan útreikning .
Nemendur læra svo líka að búa til ný föll fyrir ólík viðfangsefni .
" Á námskeiðinu mun Eðvald einnig leiða nemendur í allan sannleika um notkun Scenario Manager : " Sú skipun hjálpar t.d. við að fá spá miðað við breytilegar forsendur , " segir hann .
" Einnig lærum við uppbyggingu fjölva ( macro ) og notkun þeirra , en fjölvar nýtast m.a. til að sækja gögn með sjálfvirkum hætti í gagnagrunna , jafnt innan fyrirtækja sem utan , og laga niðurstöðurnar að þörfum notandans til hvers kyns úrvinnslu .
En þetta er aðeins brot af því sem komið er inn á í námskeiðinu .
" Nánari upplýsingar og skráning eru á heimasíðu EHÍ á slóðinni www.endurmenntun.is 