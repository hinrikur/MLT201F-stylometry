Eftir Ingu Rún Sigurðardóttur ingarun@mbl.is Halldór Björnsson er eins og aðrir veðurfræðingar hrifinn af lagatexta sem Bogomil Font syngur á plötunni Bananaveldið : Eitt árið seint í maí spáði kuld ' og hríðarbyl en ég vaknaði um morguninn í sól og sumaryl Í sólbaðinu seinn ' um daginn var ég alveg frá í Nauthólsvík í úlpu og lopapeysu lá Veðurfræðingar ljúga – það er klárt þeir segja aldrei satt Veðurfræðingar ljúga – bæði þegar þeir tala hægt og hratt Þetta kemur fram í bókinni Gróðurhúsaáhrif og loftslagsbreytingar , sem Halldór sendi frá sér í lok síðasta árs en bókin er hluti af umhverfisritaröð Hins íslenska bókmenntafélags .
" Ég vil að allir lesi bókina , " svarar Halldór aðspurður og segist hafa skrifað bókina " fyrir hinn upplýsta almenning .
" Bókin er ekki skrifuð sem kennslubók en þó er hægt að nota sem slíka en hún fer yfir hvaða rök menn hafa fyrir sér um loftslagsbreytingar , gróðurhúsahrif og hvað framtíðin beri í skauti sér .
Það er auðvitað margt annað og heldur vísindalegra í bókinni en kveðskapur sá er herra Bogomil syngur .
" Ég vona að sá sem les bókina geti eftir lesturinn skilið umræðuna á annan hátt .
Það eru miklar yfirlýsingar á þessu sviði á meðan vísindin vinna tiltölulega yfirlýsingalaust , " segir hann en á síðustu árum hefur einmitt farið fram mikil umræða um gróðurhúsaáhrifin og tengslin við loftslagsbreytingar .
Skemmst er að minnast myndar Als Gore , sem ber nafnið Óþægilegur sannleikur en Gore flutti fyrirlestur tengdan henni hérlendis .
Það má þó segja að annar fyrirlestur Gore hafi haft meiri áhrif á Halldór .
Sá tengist efni bókar Gore , The Assault on Reason og hlýddi Halldór á fyrirlesturinn á ráðstefnu í San Francisco .
" Gore benti á að vísindamennirnir viti staðreyndirnar og ef þeir komi þeim ekki til skila , þá geri það enginn .
" Þá um nóttina skrifaði Halldór innganginn að bókinni á hóteli í stórborginni , þar sem brunabjallan fór alltaf í gang um miðja nótt , en það er önnur saga .
" Ég var búinn að sjá að það voru til margar góðar bækur um þetta á ensku en fannst engin nógu góð til á íslensku , " útskýrir Halldór , sem skrifaði stóran hluta bókarinnar þegar hann var í leyfi frá störfum sínum á Veðurstofunni og vann á rannsóknarstofu í Montreal í Kanada 2006-7 , þar sem hann þekkir vel til eftir námsárin .
" Þetta er að mörgu leyti persónuleg bók .
Ég rek sögu þessara vísinda og hvernig núverandi þekkingu var aflað .
Bókin á að hjálpa fólki til að verða betur upplýst .
Mig langaði líka til að skrifa skemmtilega bók en mér finnst þetta skemmtilegt .
Vísindi ástunda menn af einhverri ástríðu og ég vona að það skíni í gegn í bókinni , " segir hann .
Bókin skiptist í fimm kafla auk lokaorða en í hverjum kafla eru hreinar staðreyndir teknar fyrir , með ýmsum grafískum upplýsingum til útskýringar .
Til upplyftingar eru gamansamir rammar en í upphafi fyrsta kafla spyr Halldór hversu líklegt það sé að andardráttur okkar innihaldi a.m.k. eina sameind úr síðasta andardrætti Jóns forseta ? Spurningunni er svarað ( játandi ! ) í lok kaflans : " Af því leiðir að sameindir úr síðasta andardrætti Jóns forseta ( eða einhverrar annarrar sögupersónu sem er uppáhaldi hjá þér ) er nú í sérhverjum andardrætti í lofthjúpnum .
" Endanótur í hverjum kafla eru margar og kallar Halldór þær " spjallglaðari " og að þar komi hans skoðanir frekar fram .
Mikið er af vísunum í aðrar heimildir sem gerir lesandanum auðveldara fyrir að kynna sér málið nánar .
" Ég ræði töluvert hlutverk vísindalegrar óvissu .
Hluti af því skemmtilega í vísindum er að koma einhverjum böndum á óvissuna , komast að því hvert umfang hennar er .
" Hann segir áhugavert að gróðurhúsaáhrifin séu ekki umdeild innan vísindanna en umræðan utan þeirra , á bloggsíðum og annars staðar endurspegli annan veruleika .
" Tökum sem dæmi aðra kenningu eins og flekakenninguna , sem var umdeild innan vísindanna þegar hún kom fram .
Samt eru ekki til samtök borgara gegn flekakenningunni ! Ástæðan er sú að flekakenningin gerir ekki kröfur á okkur en kenningin um gróðurhúsaáhrifin gerir það , " útskýrir Halldór og kemst vel að orði um hvaða kröfur kenningin gerir í lokaorðum bókarinnar : " Veruleiki loftslagsbreytinga og viðbrögð við þeim ætti því að vekja okkur til umhugsunar um hvert við stefnum og hver við erum .
" Virkjanlegt afl eykst Hlýnun í heiminum á eftir að hafa áhrif á fólk og lífríki , fæðuframleiðslu og vatnsöryggi .
Hér á Íslandi hafa loftslagsbreytingarnar þau áhrif að jöklarnir minnka og hverfa að lokum , það verða breytingar á gróðurfari og á tegundunum í sjónum í kringum landið .
Halldór bendir á að virkjanlegt afl hérlendis aukist í framtíðinni vegna þess að jöklarnir bráðni og úrkoma aukist að öllum líkindum .
" Vísindanefnd um loftslagsbreytingar bendir á að núverandi orkukerfi gæti framleitt mun meiri orku í framtíðinni en það kann þó að kalla á einhverjar breytingar í hönnun þess .
Við þurfum líka að passa okkur á því að þessi orka verður verðmætari eftir því sem tíminn líður , " segir Halldór og útskýrir að í framtíðinni verði væntanlega enn meiri eftirspurn eftir grænni orku Íslands og hún gæti því farið hækkandi í verði , ekki síst ef kolefniskvótar verði almennt notaðir .
Halldór segir okkur vera að fara inn í einstakt tímabil í jarðsögunni .
" Þessi hlýnun sem er verið að spá núna , ef ekki verður dregið úr losun gróðurhúsalofttegunda , mun vara lengi .
Við erum að tala um þúsundir ára , þó að mikið af gróðurhúsaáhrifunum hverfi á nokkur hundruð árum .
Þetta er meira en áratuga eða árhundraða sveifla .
" Til að vinna gegn skaðlegum áhrifum er mikilvægt að efla nýja tækni og líka er hægt að kaupa tíma með því að bregðast við skógareyðingu í hitabeltinu .
Kreppan bæði ógn og tækifæri Gróðurhúsaáhrifin verða ekki verst á Íslandi en það er mikilvægt að horfa til alls heimsins .
Fjármálakreppan hjálpar fólki ef til vill að skilja hvernig atburðir í einu landi hefur áhrif á eitthvað hér .
" Fólk skilur kannski betur núna að þurrkur í Kína geti valdið því að matvælaverð hækki sem aftur á móti valdi því að fólk í Afríku eigi erfiðara með að kaupa sér mat .
" En hvernig fara kreppan og gróðurhúsaáhrifin saman ? " Hún gefur smávegis andrými , það dregst saman losun vegna þess að það hægir á heimshagkerfinu .
Við fáum tækifæri til að hugsa hlutina upp á nýtt , sem við hefðum kannski ekki verið reiðubúin til að gera þegar allt var á fullu .
Kreppan er bæði ógn og tækifæri .
" Í hnotskurn » Halldór Björnsson hefur stundað rannsóknir á veðurfari og loftslagsbreytingum um margra ára skeið .
» Starfar á Veðurstofu Íslands .
» Lauk prófi í jarðeðisfræði frá Háskóla Íslands og doktorsprófi frá veður- og haffræðideild McGill-háskóla í Montreal í Kanada .
» Lagði stund á rannsóknir við McGill og líka Princeton-háskóla í Bandaríkjunum , auk þess sem hann hefur kennt veður- og loftslagsfræði við háskóla bæði hérlendis sem erlendis .
» Var formaður vísindanefndar um loftslagsbreytingar en skýrsla nefndarinnar " Hnattrænar loftslagsbreytingar og áhrif þeirra á Íslandi " var gefin út á vegum umhverfisráðuneytisins í júlí í fyrra .
Saga af sökkvandi eyju Ef ekkert verður að gert hækkar yfirborð sjávar með alvarlegum afleiðingum fyrir mörg ríki og skrifar Halldór hugleiðingu um eitt þeirra í bókinni .
" Eitt sinn var ég í íslenskri sendinefnd á fundi milliríkjanefndar Sameinuðu þjóðanna .
Skammt frá mér sat einmana fulltrúi eyríkis í Kyrrahafi .
Þegar verið var að fjalla um sjávarborðshækkun tók þessi fulltrúi þátt í umræðum , í samráði við fulltrúa annarra þjóða en virtist oft annars hugar .
Síðar las ég mér til um það þjóðríki sem hann kom frá og varð þess vísari að þetta er það ríki sem gert er ráð fyrir að hverfi fyrst af yfirborði jarðar , í orðanna fyllstu merkingu , þegar sjávarborð hækkar .
Ég hef stundum velt fyrir mér æðruleysi þessa einstaklings sem mátti sitja og hlusta á fulltrúa þeirra ríkja sem losa hvað mest af gróðurhúsalofttegundum reyna með öllu móti að draga úr beinskeyttu orðalagi um afleiðingar loftslagsbreytinga .
Þegar Jónarnir í Íslandsklukku Laxness sátu á knæpu í Kaupmannahöfn og stögluðust á því að Ísland væri sokkið var það ekki bókstaflega meint .
Niðurlæging Íslands var félagsleg , og landið gat risið aftur .
Þjóðríki á Kyrrahafseyju sem sekkur í sæ gerir það ekki .
" 