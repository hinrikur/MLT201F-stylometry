Hvað ætli karlkyns fyrirsætur skilji aldrei við sig ? Rakvélina ? Nei , tæpast , þeir hljóta að fá almennilegan rakstur baksviðs , á meðan konurnar eru í förðun .
Hvað um spegil og snyrtivörur ? Hugsanlega .
Mjög líklega , reyndar .
Blaðamaður bandaríska dagblaðsins Los Angeles Times ritaði í blað sitt á dögunum að hann ætti auðvelt með að þekkja karlkyns fyrirsætur frá öðrum körlum á almannafæri .
Þeir bera víst allir fremur litla íþróttabakpoka , sem þeir láta hanga á annarri öxlinni fyrir utan að bera af öðrum mönnum fyrir fríðleiks sakir sem gerir þá auðþekkjanlega .
En blaðamaðurinn hafði aldrei velt fyrir sér hvað væri í þessum bakpokum fríðleikspiltanna og ákvað að spyrja nýstirnið Matvey Lykov .
Bóklestur og ilmur Matvey opnaði bakpokann sinn og þar gaf á að líta : Nauðsynlegust af öllu saman er auðvitað " mappan " , sem allar fyrirsætur bera ávallt á sér og inniheldur myndir af þeim við störf , svo væntanlegir vinnuveitendur sjái við hverju er að búast .
Matvey er líka með bók í pokanum sínum , Myndina af Dorian Grey eftir Oscar Wilde .
En ekki fylgir sögunni hvort hann óskar sér þess að eldast aldrei , eins og söguhetjan .
Næst dró hann upp töflur , sem eiga að hjálpa honum að forðast kvef og aðra óáran , enda myndast rauð nef og þrútin augu illa .
I-Pod er nauðsynlegur til að stytta sér stundir á milli myndataka eða áður en farið er á svið .
Svo er Matvey með sótthreinsandi handáburð og uppáhalds ilmvatnið sitt .
Síðast en ekki síst ber fyrirsætan með sér lítinn plastkarl , eftirmynd piparkökukarlsins í teiknimyndunum um Shrek .
Vinir hans gáfu honum karlinn í kveðjugjöf þegar hann fór frá heimalandinu , Rússlandi , til að freista gæfunnar í tískuheiminum .
Fyrirsætan sagði að piparkökukarlinn fylgdi sér um allan heim .
Blaðamaður Los Angeles Times fékk sönnun þessa nokkrum dögum síðar , þegar honum barst tölvupóstur frá Matvey , sem þá var kominn til Dóminíska lýðveldisins .
Í viðhengi með tölvupóstinum var mynd af piparkökukarlinum á ströndinni .
