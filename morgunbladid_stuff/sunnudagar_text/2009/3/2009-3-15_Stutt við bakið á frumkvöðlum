Eftir Ásgeir Ingvarsson asgeiri@mbl.is NÚ STANDA eflaust ófáir í þeim sporum að þurfa að gera upp við sig hvert leiðin liggur .
Á vinnumarkaði þrengir að en um leið skapast ný tækifæri .
Margir láta sig dreyma um að gerast frumkvöðlar og hleypa lausum góðum hugmyndum sem verið hafa á sveimi í kollinum í lengri eða skemmri tíma .
" Ef fólk er með góða hugmynd sem orðið getur að vöru eða fyrirtæki ætti fyrsta skrefið að vera að fara inn á heimasíðuna okkar : Impra.is , " segir Hallfríður Benediktsdóttir upplýsingafulltrúi Impru hjá Nýsköpunarmiðstöð Íslands .
" Þar höfum við safnað saman öllum nauðsynlegum upplýsingum sem snúa að því að stofna fyrirtæki s.s. um rekstrarform fyrirtækja , nauðsynleg leyfi og hvernig best megi standa að rekstrinum .
" Stór ákvörðun og mikil vinna Auk þess að gera áætlun um reksturinn og reyna að fá sem skýrasta mynd af hvernig markaðurinn kemur til með að taka vörunni þurfa tilvonandi frumkvöðlar að líta í eigin barm : " Þeir þurfa að gera upp við sig hvort þeir eru tilbúnir til að fara út í rekstur og hafi næga trú á hugmyndinni .
Það er mikil vinna að gera hugmynd að veruleika , og eitthvað sem frumkvöðullinn verður alltaf sjálfur að bera ábyrgð á því enginn annar gerir það fyrir hann , " segir Hallfríður .
" Það má ekki heldur bíða of lengi , því segja má að góðar hugmyndir svífi í loftinu og bara spurning hver er fyrstur til að góma þær og koma í framkvæmd .
Þess vegna er ekki úr vegi að leita vandlega á veraldarvefnum og skoða einnig á heimasíðu okkar Upplýsingasetur um hugverkaréttindi til að fá það á hreint hvort hugmyndin er ný , eða hvort hún er þegar orðin að vöru annars staðar .
" Impra vísar veginn Eftir að hafa kynnt sér upplýsingarnar á síðu Impru segir Hallfríður ráðlegt að setjast niður og skrifa lista yfir það sem gera þarf til að koma verkefninu af stað um leið og kortlagðir eru þeir möguleikar og hindranir sem von er á : " Í framhaldinu má panta tíma hjá okkur í svokallað handleiðsluviðtal þar sem verkefnisstjórar fara yfir hugmyndina með frumkvöðlinum og leiðbeina honum um næstu skref , " segir Hallfríður .
Margs konar stuðningur er í boði fyrir frumkvöðla og gegna frumkvöðlasetur um allt land þar lykilhlutverki : " Þar getur fólk gegn vægu gjaldi fengið góða aðstöðu til að stíga fyrstu skrefin .
Þar hefur hver sitt vinnusvæði og nettengingu , og verkefnastjórar okkar eru frumkvöðlum innan handar til að veita leiðsögn og ráðgjöf , " segir Hallfríður .
Hallfríður bendir á að frumkvöðlastarf þurfi ekki að felast í því að markaðssetja nýja uppfinningu heldur geti t.d. snúist um að bjóða nýja þjónustu eða færa gamla lausn í nýjan búning .
Frumkvöðlar þurfi ekki endilega að vera uppfinningamenn eins og Georg Gírlausi heldur getur frumkvöðlastarf verið fólgið í því að vera naskur á hvar tækifærin leynast .
Hún nefnir líka að aðstoð við frumkvöðla sé ekki eingöngu fyrir einherja sem eru að stíga fyrstu skrefin : " Við aðstoðum einnig fyrirtæki og einstaklinga sem eru þegar með rekstur , en vilja þróa nýjar hugmyndir og grípa ný sóknartækifæri , " segir Hallfríður .
" Gaman er að minnast á nýtt úrræði ríkisstjórnarinnar sem Nýsköpunarmiðstöðin kemur að í samvinnu við Vinnumálastofnun og félagsmálaráðuneytið .
Verkefnið nefnist Starfsorka og gerir sprotafyrirtækjum kleift að sækja um styrk sem nemur atvinnuleysisbótum einstaklings til að mæta kostnaði við að ráða til fyrirtækisins nýjan starfskraft .
" Fyrstu skref frumkvöðulsins : » Er hugmyndin ný ? Skoðaðu markaðinn og sjáðu hvort einhver hefur fengið og framkvæmt sömu hugmynd nú þegar .
» Kynntu þér upplýsingarnar á heimasíðu Impru og skráðu niður áætlun um hvað þarf að gera til að hugmyndin geti orðið að veruleika .
» Hugaðu að möguleikum hugmyndarinnar .
Er hún vænleg til að vekja lukku á markaði ? » Það kostar bæði tíma og peninga að koma fyrirtæki á laggirnar .
Ertu reiðubúinn að fjárfesta í hugmyndinni ? » Pantaðu viðtal hjá Impru þar sem verkefnisstjórar veita leiðsögn .
» Frumkvöðlasetur eru starfrækt víða um land og er þar hægt að fá aðstöðu til að koma rekstrinum af stað undir handleiðslu verkefnisstjóra .
Finna má nánari upplýsingar á www.impra.is 