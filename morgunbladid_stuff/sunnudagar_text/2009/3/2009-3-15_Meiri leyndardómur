Eftir Höskuld Ólafsson hoskuldur@mbl.is KVIKMYNDAFYRIRTÆKIÐ New Line undirbýr nú framhald á þrívíddarævintýrinu Journey to the Center of the Earth sem byggt er á sögu Jules Verne um Leyndardóma Snæfellsjökuls .
Myndin skartaði hinni íslensku Anitu Briem í einu af þremur aðalhlutverkunum .
Tekjur af kvikmyndinni sem var frumsýnd í júlí í fyrra námu um 240 milljónum dala en kvikmyndin kostaði fjórum sinnum minna í framleiðslu .
Þrátt fyrir þennan mikla hagnað beið kvikmyndaverið eftir uppgjöri að lokinni DVD-sölu til að ákveða framhaldið og þegar sala á mynddiskinum fór fram úr björtustu vonum sáu stjórnendur fyrirtækisins það í hendi sér að framhald myndi ábyggilega reynast gróðavænlegt .
Ævintýra-suðupottur Leikstjórinn Eric Brevig hefur aftur verið ráðinn sem leikstjóri en hann mun nú hafa hönd í bagga við gerð handritsins sem verður líklega mesti höfuðverkurinn því Jules Verne var að sjálfsögðu ekki svo forsjáll að skrifa framhaldssögu um ferðina í iður jarðar .
Ein þeirra hugmynda sem handritshöfundarnir köstuðu á milli sín var að notast við goðsögnina um hina týndu borg Atlantis .
Þegar upp komst að nokkur önnur " Atlantis-verkefni " væru í undirbúningi auk þess sem viðbúið var að neðansjávartökur yrðu einkar kostnaðarsamar , var horfið frá þeirri hugmynd .
Handritshugmyndin sem fyrirtækið er nú að þróa er að kasta nokkrum ævintýrasögum á borð við Ferðir Gúllivers ( Gullivers Travels ) , Fjársjóðseyjuna ( Treasure Island ) og aðra sögu Verne , Dularfullu eyjuna ( Mysterious Island ) í einn pott og hræra svo öllu saman í eina æsispennandi þrívíddarkvikmynd .
New Line reiknar með því að leikararnir Brendan Fraser og Josh Hutcherson leiki einnig í framhaldsmyndinni en engar sögur fara af því hvort persóna Anitu Briem verður skrifuð inn í handritið .
