ÉG VARÐ nú fyrir vægu sjokki í vikunni þegar ég heyrði fréttina um leikskólastarfsmanninn á leikskóla hér í Reykjavíkurborg sem hafði lagt hendur á 5 ára dreng í þrígang að minnsta kosti .
Það sem sló mig mest var að starfsmaðurinn fékk að starfa áfram eftir að hann sást slá barnið , því þetta var hans fyrsta brot , er eitt svona alvarlegt brot ekki nóg ? Er það ásættanlegt að manneskja sem starfar með börnum geti komist upp með að slá barn og haldið vinnunni og starfað áfram með börnum ? Eina ástæðan fyrir því að þessari manneskju var sagt upp störfum var að móðir þessa drengs fór með þetta í fjölmiðla .
Það að starfsmaður hafi 100% réttindi og barnið ekki nein er ekki líðandi , við setjum börnin okkar á leikskóla því við teljum þetta öruggt umhverfi fyrir þau á meðan við foreldrar erum í vinnunni og einnig að þau hafi rosalega gott og gaman af því , eða hvað ? Er ásættanlegt að starfsfólk sem sækir um á leikskólum Reykjavíkurborgar þurfi ekki að skila inn sakavottorði ? Sjálf hef ég unnið á tveimur leikskólum , einum í Kópavogi þar sem ég þurfti að skila inn sakavottorði sem mér fannst meira en sjálfsagt og hins vegar á leikskóla í Reykjavík þar sem ekki var krafist sakavottorðs sem mér fannst mjög skrítið .
Svarið sem ég fékk við því af hverju þess er ekki krafist var að það er brot á persónuvernd eða persónuupplýsingum ! Með öðrum orðum , getur hvaða barnaníðingur eða manneskja sem hefur tilhneigingu til að meiða börn sótt um á leikskólum Reykjavíkur ? Þetta finnst mér mjög alveg óásættanlegt ! Ég skora á borgaryfirvöld að skoða þessi mál og setja skýrari og strangari reglur í sambandi við þá sem starfa í kringum börnin okkar því börnin eru jú það dýrmætasta sem við eigum og börnin eru okkar framtíð .
Er það ekki okkar að vernda börnin okkar ? KOLBRÚN EVA KRISTJÁNSDÓTTIR , tveggja barna móðir í Garðabæ .
Frá Kolbrúnu Evu Kristjánsdóttur 