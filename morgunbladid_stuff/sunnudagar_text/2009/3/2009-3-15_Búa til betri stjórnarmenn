Eftir Ásgeir Ingvarsson asgeiri@mbl.is OPNI háskólinn við Háskólann í Reykjavík býður , í samstarfi við Viðskiptaráð Íslands , upp á nýtt námskeið sem ætlað er stjórnarmönnum fyrirtækja og stofnana : " Markmið námskeiðsins er að efla árangur , ábyrgð og trúverðugleika íslenskra fyrirtækja með því að styrkja faglegan grunn stjórnarmanna , " útskýrir Halldóra Hinriksdóttir en hún er forstöðumaður StjórnMenntar Opna háskólans .
Ábyrgð fyrirtækja og stjórna í sviðsljósinu " Námskeiðið kallast Ábyrgð og árangur stjórnarmanna og veitir stjórnarmönnum yfirgripsmikinn skilning á lagalegu , rekstrarlegu og fjárhagslegu umhverfi fyrirtækja og stofnana , en um leið er gerð grein fyrir siðferðislegum viðfangsefnum þeirra , " segir Halldóra .
" Mikil þróun hefur orðið í þessum efnum á síðustu árum og fyrirtæki um allan heim hafa með mun skilvirkari hætti en áður leitast við að axla þá víðtæku ábyrgð sem þau bera gagnvart umhverfi sínu , starfsmönnum og samfélagi .
" Að sögn Halldóru voru það aðdragandi og afleiðingar þeirra áfalla sem dunið hafa á íslensku viðskiptalífi sem kölluðu á námskeið af þessu tagi : " Margar spurningar hafa vaknað um ábyrgð þeirra sem sátu í stjórnum fyrirtækjanna sem hvað geystast fóru .
Við höfum séð tilvik þar sem framkvæmdastjórar fyrirtækja virðast hafa tekið fram fyrir hendur stjórnarinnar og ákveðinn umboðsvandi skapast .
Einnig er mál Vilhjálms Bjarnasonar á hendur fyrrverandi stjórn Glitnis um persónulega ábyrgð stjórnarmanna á stjórnarsamþykktum mjög áhugavert prófmál .
Öll þessi þróun kallar á mikilvægi þess að hver sá sem tekur sæti í stjórn sé meðvitaður um réttindi sín og skyldur , hafi kunnáttu til að taka á þeim málum sem upp koma og geti haldið uppi gagnrýninni umræðu um störf og framgöngu fyrirtækisins eða stofnunarinnar .
" Lög , siðferði og góður rekstur Námskeiðið hefst 24. mars og lýkur 19. maí en kennt er fimm hálfa daga , frá 8.30 til 13 .
" Hvern dag verður farið í einn af fimm þáttum námskeiðsins .
Fyrst mun Þóranna Jónsdóttir , framkvæmdastjóri viðskiptaþróunar hjá Auði Capital , fjalla um ábyrgð og forystuhlutverk stjórna .
Þar verður m.a. fjallað um tilgang reglna um góða stjórnarhætti , hlutverk og ábyrgð stjórna , upplýsingagjöf , árangursmat og siðferðileg álitamál í starfi stjórnarmanna , " segir Halldóra .
" Í næsta áfanga skoðum við viðfangsefni stjórnar út frá lögum , en þar stýrir kennslunni Áslaug Björgvinsdóttir , dósent við lagadeild HR. Verður m.a. farið yfir dómafordæmi , eftirlitsskyldu stjórnar , samkeppnislöggjöf , lög um kaupréttarsamninga , bónusa og starfslok .
" Frammistöðumat og verðbréfalög Almar Guðmundsson , kennari við viðskiptadeild HR , leiðir þriðja dag námskeiðsins þar sem fjárhagsleg viðfangsefni stjórnar eru krufin : " Hann fjallar m.a. um skattaumhverfið , rekstrarbókhald , verðmat og hlutafjáraukningu og fléttar saman við atriðum eins og reglum Kauphallar Íslands og verðbréfalögum .
" Á fjórða degi eru rekstrar- og hagfræðileg viðfangsefni skoðuð : " Þorkell Sigurðsson , framkvæmdastjóri hjá HR , leiðir þann hluta og fjallar m.a. um mikilvægustu rekstrarlegu viðfangsefni stjórnarmanna , mat á frammistöðu annarri en fjárhagslegri , íslenska hagkerfið , framkvæmd stjórnarstarfs og vinnulag , ásamt reynslusögum um mistök og vanrækslu , " útskýrir Halldóra .
" Loks mun Haraldur Birgisson lögfræðingur leiða þann hluta sem skoðar stjórnarhætti opinberra fyrirtækja og stofnana , þar sem fjallað verður um jafnræði og gagnsæi í rekstri , hlutverk hins opinbera sem eiganda , samskipti stjórna við hið opinbera og margt fleira .
" Skráning og nánari upplýsingar eru á www.opnihaskolinn.is 