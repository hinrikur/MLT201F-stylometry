Margvíslegar ákvarðanir ríkisstjórnarinnar um lækkun ríkisútgjalda sæta harðri gagnrýni þessa dagana .
Þar eru nú efst á baugi aðgerðir til að spara peninga í heilbrigðiskerfinu með sameiningu heilbrigðisstofnana .
Bæði heilbrigðisstarfsfólk og sveitarfélög missa spón úr aski sínum .
Starfsmenn , bæjarfulltrúar og íbúar mótmæla .
Það er vel hægt að skilja að fólki sé brugðið þegar jafnróttækar breytingar eru gerðar .
Eitt er þó rétt að hafa í huga .
Þær sparnaðaraðgerðir , sem ríkisstjórnin hefur nú þegar ráðizt í , eru smámunir miðað við það sem verður að gerast í rekstri hins opinbera á Íslandi á næstu árum , eigi landið að geta risið á fætur aftur .
Ráðast verður í miklu stórtækari lækkun ríkisútgjalda .
Þar er engin undankomuleið .
Lítið aðhald í góðærinu Ein ástæðan er sú , að í góðærinu vantaði mjög upp á aðhald í ríkisrekstrinum .
Tekjur ríkisins þöndust út og það gerðu gjöldin líka .
Starfsumhverfi stjórnmálamanna var með allra bezta móti .
Þeir þurftu sjaldan að segja nei við útgjaldakröfum .
Langflestir , sem tóku þátt í umræðum um rekstur ríkisins – og þar skulum við ekki undanskilja Morgunblaðið – sögðu sem svo : Við erum ein ríkasta þjóð í heimi .
Við höfum efni á þessu .
Nú hefur það breytzt með dramatískum hætti .
Þeir , sem haldið hafa á fjármálum ríkisins , geta bent á að hlutfall ríkisútgjalda af landsframleiðslu hefur haldizt svipað ; í kringum 30% .
En landsframleiðslan óx líka með ævintýralegum hraða .
Ríkisútgjöld á mann hækkuðu um tæplega 32% á áratugnum 1998-2007 , á föstu verðlagi .
Á sama tíma hækkuðu tekjur ríkisins á hvern landsmann um meira en 46% og síðustu ár hefur ríkissjóður verið rekinn með gríðarlegum tekjuafgangi .
Vandinn er bara sá að nú hafa tekjur ríkisins hrunið í einu vetfangi .
Það er erfitt að lækka útgjöldin jafnhratt ; þau eru bundin í alls konar löggjöf og margir eiga hagsmuna að gæta , eins og hefur skýrt komið fram við framkvæmd þeirra takmörkuðu sparnaðaraðgerða , sem þegar hefur verið ráðizt í .
Ríkissjóður verður væntanlega rekinn með 160-170 milljarða króna halla á næsta ári – ef áætlanir standast .
Hallinn gæti orðið meiri .
Á sama tíma safnar íslenzka ríkið gífurlegum skuldum .
Okkur verður að takast að reka ríkissjóð með afgangi , eigi að takast að greiða niður skuldirnar .
Afgangur á fjárlögum og lækkun skulda er ekki aðeins nauðsynleg til að koma í veg fyrir að við bindum framtíðarkynslóðir á skuldaklafa til langs tíma .
Ef Ísland ætlar sér að taka upp alþjóðlega mynt , sem blasir við að er lífsnauðsynlegt fyrir efnahagslífið á næstu árum , verður að gæta strangs aðhalds í opinberum fjármálum .
Slík stefna er nauðsynleg , hvort sem slík mynt er tekin upp einhliða eins og sumir telja enn skynsamlegt , eða með inngöngu í Evrópusambandið .
Ástæðan er sú að þegar ríki hefur afsalað sér sjálfstæðri peningamálastefnu er ríkisfjármálastefnan eitt af fáum tækjum , sem eftir eru til sveiflujöfnunar í hagstjórninni .
Með upptöku evru í gegnum ESB-aðild fengi Ísland aga þess ramma , sem ríki ESB starfa eftir og nyti stuðnings og samstarfs , sem ekki yrði um að ræða við einhliða upptöku .
Síðarnefndi kosturinn myndi því líklega útheimta enn harðari stefnu í ríkisfjármálunum ef hann ætti að vera trúverðugur .
Engar einfaldar lausnir Hluti af þeim vanda , sem við stöndum frammi fyrir , er að það er ekki hægt að halda því fram að stór hluti ríkisútgjaldanna fari í bruðl og óþarfa .
Þriðjungshækkun ríkisútgjalda á mann á einum áratug fór að verulegu leyti til góðra mála ; mennta- og heilbrigðiskerfis , til að styðja þá sem minna mega sín , til að rækta menningu þjóðarinnar o.s.frv. Þess vegna eru heldur ekki til neinar einfaldar lausnir á vandanum .
Það virðist vera algengt viðkvæði þessa dagana , þegar t.d. er rætt um kostnaðarlækkun á heilbrigðisstofnunum , að stinga upp á því að í staðinn verði laun ráðamanna lækkuð og skorið niður í utanríkisþjónustunni .
Hvort tveggja er nauðsynlegt og góðra gjalda vert , en skilar bara brotabroti af þeim árangri , sem þarf að nást í ríkisfjármálunum .
Árið 2007 var liðurinn " æðsta stjórnsýsla og löggjafarvald " til dæmis 0,8% af útgjöldum ríkisins .
Kostnaðurinn við utanríkisþjónustuna var 1,16% af ríkisútgjöldunum .
Og hvorki sláum við Alþingi né utanríkisþjónustuna af á einu bretti , þótt við getum vafalaust náð þar einhverjum sparnaði .
Stærstu útgjaldaliðir okkar skattgreiðenda eru góðu málin .
Fjórðungur ríkisútgjalda árið 2007 fór til heilbrigðismála .
Annar fjórðungur fór til almannatrygginga og velferðarmála .
Samtals er þetta helmingur ríkisútgjaldanna , sem rennur til þess sem við köllum í daglegu tali velferðarkerfið .
Um 11% útgjaldanna runnu til menntamála .
Tæplega 5% fóru til vegamála , lítið eitt minna til löggæzlu og réttarkerfis .
Menningin fékk 4% af ríkisútgjöldunum .
Ef við leggjum þetta saman eru komnir þrír fjórðuhlutar af útgjöldunum .
Þetta eru þess vegna allt málaflokkar , þar sem lækka þarf kostnað umtalsvert , jafnvel um einhverja tugi prósenta , á næstu árum .
Horfumst í augu við stöðuna strax Það er nauðsynlegt að horfast strax í augu við þessa stöðu og taka á henni .
Við getum ýmislegt lært af reynslu nágrannaríkja okkar , til dæmis Svíþjóðar og Finnlands , sem gengu í gegnum þrengingar á síðasta áratug tuttugustu aldarinnar .
Rifja má upp orð Görans Persson , fyrrverandi forsætisráðherra Svíþjóðar , þegar hann kom hingað til lands fyrir skömmu og vakti athygli Íslendinga á því að þeir væru rétt að byrja að taka til í ríkisfjármálunum : " Þið megið engan tíma missa .
Sumir halda því fram að bíða eigi með að taka á endurskipulagningu ríkisfjármálanna fram á næsta ár .
Ég held að Alþjóðagjaldeyrissjóðurinn sé á þeirri skoðun .
Því að glata ári ? Hvers vegna að bíða ? " Jafnvel þótt frekari lækkun útgjalda ríkisins komi ekki strax til framkvæmda , er nauðsynlegt að hefja vinnuna strax .
Ráðherrar eiga ekki að láta eins og allt sé í himnalagi þangað til kemur að fjárlagavinnunni næsta haust .
Það þarf strax að snúa sér að því starfi að lækka útgjöld ríkisins verulega , þótt það kosti pólitísk óþægindi fyrr á árinu .
Ef slíkt er gert í góðan tíma , gefst líka betra svigrúm til að meta heildaráhrif ýmissa aðgerða , sem þarf að grípa til og samhæfa aðgerðir þeirra mörgu , sem þurfa að taka þátt í vinnunni .
Lækkun kostnaðar og samdráttur þjónustu í heilbrigðiskerfinu getur leitt af sér aukið álag og kostnað í félagsþjónustu sveitarfélaganna ef ekkert er að gert , svo dæmi sé tekið .
Menn verða að hafa heildarmyndina í huga .
Hvar er ábyrgðin ? Það má færa rök fyrir því að skipulagsbreytingarnar í heilbrigðisþjónustunni , sem nú eru mest til umræðu , hafi borið of brátt að .
En tíminn , sem liðinn er frá því að fjárlög með markmiðum um kostnaðarlækkun voru samþykkt , er líka afar skammur og nauðsynlegt að ná árangri sem fyrst .
Ef betri tími gefst til frekari breytinga , gefst tækifæri til að draga t.d. stjórnendur stofnana , sveitarstjórnarmenn og aðra inn í vinnuna .
En þá verða þeir líka að vera reiðubúnir að axla ábyrgð og jafnvel að gera tillögur , sem gera þeirra eigið starf óþarft eða eru óþægilegar fyrir þeirra eigin kjósendur , í tilfelli hinna kjörnu fulltrúa .
Allir þurfa að átta sig á þeirri ábyrgð , sem þeir bera í þessari vinnu .
Það á við um ráðherrana , þingmennina og sveitarstjórnarmennina .
Er það til dæmis trúverðugt þegar stjórnarflokkarnir boða aðhald í ríkisrekstri en bæjarfulltrúar þeirra beggja í Hafnarfirði leggjast þversum í máli , þar sem sparnaðurinn snýr að Hafnfirðingum ? Og hvað eiga sveitarstjórnarmenn við , sem segjast fremur vilja taka yfir sjálfir rekstur heilbrigðisstofnana en að sameina stjórn þeirra öðrum stofnunum ? Treysta þeir sér til að reka stofnanirnar fyrir minni peninga ? Eða fyrir sama fé , en án þess að fá meiri peninga frá ríkinu eða hækka útsvarið á eigin íbúum ? Gætt að grundvallargildunum Markviss undirbúningur eykur sömuleiðis líkurnar á að það takist að gæta að grundvallargildum velferðarþjónustunnar ; að þeir sem minnst mega sín fái aðstoð úr sjóðum almennings , en þeir sem eru aflögufærir bjargi sér sjálfir .
Það blasir til dæmis við að á næstu árum munu skattgreiðendur þurfa að styðja þá , sem misst hafa atvinnu sína .
Á móti verða einhver önnur útgjöld að víkja .
Við þessar aðstæður er ekki víst að skattgreiðendur hafi efni á að greiða meira til fólks í fæðingarorlofi en sem nemur atvinnuleysisbótum , svo dæmi sé tekið .
Hugsanlega er ein nálgun að málinu að horfa á ríkisútgjöld , sem hafa bætzt við síðustu tíu árin eða svo og spyrja hvað af þeim sé raunverulega bráðnauðsynlegt og hvers við hefðum getað verið án .
Talsverður árangur getur sjálfsagt náðst með því að gera eins og þegar hefur verið gert í löggæzlunni og heilbrigðiskerfinu ; sameina stofnanir , reyna að ná fram stærðarhagkvæmni og skera burt stjórnunar- og rekstrarkostnað en viðhalda þjónustunni eins og hægt er .
Það hlýtur til dæmis að koma til greina að sameina bæði framhaldsskóla og háskóla .
Einnig þar getur þó þurft að draga úr þjónustunni ; afleggja til dæmis margar fámennar námsleiðir , sem bætzt hafa við á síðustu árum og eru dýrar í rekstri .
Það blasir við að verulegur sparnaður getur náðst á næstu árum með algjörum lágmarksframkvæmdum í vegamálum ; að blása af fyrirhuguð jarðgöng og brýr og láta það duga , sem við höfum , þar til betur árar .
Þá hljótum við enn og aftur að beina sjónum að landbúnaðarkerfinu , þar sem það blasir við að lækkun styrkja og tolla myndi ekki aðeins lækka útgjöld ríkisins , heldur sömuleiðis lækka vöruverðið í landinu , til hagsbóta fyrir almenning .
Af hverju ekki að hækka skatta ? En hvað með tekjuhliðina , kann einhver að spyrja .
Er ekki einfaldast að hækka skattana til að ná jafnvægi í ríkisbúskapnum ? Þar er í fyrsta lagi til þess að líta , að langflest launafólk í landinu mun verða fyrir tekjulækkun ef hún er ekki þegar orðin .
Flestir eiga lítið aflögu til að greiða hærri skatta .
Þá er svar sumra að enn séu til breiðu bökin , þeir sem eitthvað eiga aflögu .
Og það er rétt .
En bæði við og nágrannaþjóðirnar höfum slæma reynslu af þrepaskiptum sköttum .
Hátekjuskatturinn , sem svo var kallaður , var í raun millitekjuskattur .
Og öll slík aukaþrep hafa í för með sér að þau draga úr sjálfsbjargarviðleitni fólks .
Lágtekjumaðurinn á að geta reynt að verða millitekjumaður og millitekjumaðurinn á að fá að reyna að verða hátekjumaður án þess að skattkerfið refsi þeim .
Nú þegar er byggt inn í skattkerfið að þeir lægst launuðu greiða lægra hlutfall tekna sinna í skatt en þeir sem meira hafa vegna persónuafsláttarins .
Í þriðja lagi er engar tekjur að sækja í hagnað fyrirtækja nú .
Hagstætt skattaumhverfi er hins vegar algjör forsenda þess að fyrirtækin nái sér aftur á strik og fari að skapa verðmæti , sem munu skila sér inn í ríkissjóð að lokum .
Í fjórða lagi firrir skattahækkunarleiðin stjórnmálamennina þeirri ábyrgð að sýna raunverulegt aðhald og ráðdeild í ríkisfjármálunum .
Það er ábyrgð , sem enginn þeirra á að fá að hlaupast á brott frá .
67% Hækkun ríkisútgjalda , 1998-2007 32% Hækkun ríkisútgjalda á mann , 1998-2007 47% Hækkun tekna ríkisins á mann , 1998-2007 31,2% Hlutfall ríkisútgjalda af landsframleiðslu , 2007 Heimild : Hagstofan .
Miðast við fast verðlag .
