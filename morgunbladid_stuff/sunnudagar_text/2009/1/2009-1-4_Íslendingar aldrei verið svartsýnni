ÍSLENDINGAR eru yfirleitt svartsýnir á horfur ársins 2009 og hafa aldrei verið jafn svartsýnir frá því mælingar hófust , samkvæmt niðurstöðum könnunar Gallup sem gerð var undir lok síðasta árs .
Könnunin var gerð í 46 löndum .
Um 67% Íslendinga töldu að persónulegir hagir þeirra yrðu verri á árinu 2009 en þeir voru í fyrra .
Tæplega 30% töldu að persónulegir hagir þeirra yrðu svipaðir og á nýliðnu ári en aðeins 4% væntu batnandi hags fyrir sig .
Viðhorf til efnahagsástands á komandi ári hefur aldrei mælst jafn neikvætt og það mældist í lok síðasta árs .
Rúmlega 90% Íslendinga töldu að efnahagsástandið yrði verra á árinu 2009 en það var á árinu 2008 , 6% töldu að það yrði svipað bæði árin og aðeins 3% áttu von á að það myndi batna .
Þá töldu 93% að atvinnuleysi ætti eftir að aukast á árinu 2009 .
Hlutfall þeirra sem voru þessarar skoðunar hefur hækkað um 46 prósentustig frá síðustu mælingu .
Hins vegar töldu 4% að atvinnuleysi yrði svipað á þessu ári og það var í fyrra en 2% minna .
31% óttast atvinnumissi Þegar spurt var um atvinnuhorfur launþega , ýmist í fullu starfi eða hlutastarfi , töldu tæplega 69% Íslendinga sig vera í öruggri vinnu en 31% taldi líkur á atvinnumissi .
Á síðasta ári voru 12% á því að þau gætu orðið atvinnulaus .
Um 47% Íslendinga töldu að það myndu taka stuttan tíma að finna nýja vinnu en jafn stór hópur taldi að það gæti tekið langan tíma .
Þegar á heildina er litið má segja að almennt ríki svartsýni gagnvart árinu 2009 .
Íslendingar skipa sér á bekk með íbúum Vestur-Evrópu sem eru líkt og áður þeir svartsýnustu í heimi hér .
Niðurstöður þessar fengust með netkönnun sem gerð var 25. nóvember til 1. desember í fyrra .
Úrtaksstærð var 1.874 manns á aldrinum 18-75 ára af öllu landinu úr viðhorfahópi Capacent Gallup .
Svarhlutfall var 65% .
