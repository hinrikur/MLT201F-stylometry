Eftir Freystein Jóhannsson freysteinn@mbl.is Þegar leið að jólum sendi fjármálaráðuneytið bréf til allra ráðuneyta ríkisstjórnarinnar með ósk um sparnaðartillögur upp á 10% af ársveltu hvers ráðuneytis .
Fyrirhuguð útgjöld ráðuneytanna á árinu voru 507 milljarðar og sparnaðurinn því um 50 milljarðar .
Ríkisstjórnin glímir því við sparnað og hagræðingu í rekstri rétt einsog aðrir .
Meðal annars hefur utanríkisráðherra kynnt í ríkisstjórn tillögur sínar sem nema 2,2 milljarða króna sparnaði eða 20% miðað við fjárlagafrumvarpið sem var og heilbrigðisráðherra hefur kynnt nýtt skipulag heilbrigðisþjónustunnar í landinu , sem reyndar hefur verið í vinnslu frá því fyrir sparnaðartilskipun fjármálaráðherra .
22 þúsund ríkisstarfsmenn Ríkisbáknið hefur vaxið jafnt og þétt , bæði í krónutölu og starfsmannafjölda .
Ekki er ljóst hvaða áhrif sparnaðurinn hefur á fjölda ríkisstarfsmanna , en samkvæmt upplýsingum starfsmannaskrifstofu fjármálaráðuneytisins hefur engin " miðlæg áætlun " um fækkun ríkisstarfsmanna verið sett á .
Árni M. Mathiesen fjármálaráðherra staðfestir að engar áætlanir liggi fyrir um fækkun ríkisstarfmanna og ekki sé hægt að segja til um hvort verði fækkað eða hversu mikið .
" Ráðuneytin þurfa vissulega að draga saman seglin , en þeim er í meginatriðum í sjálfsvald sett hvernig markmiðum um sparnað er náð .
Útgjöldin samkvæmt fjárlögum á þessu ári , að vaxtagjöldum undanskildum , eru í meginatriðum þau sömu og á síðasta ári .
Hins vegar hefur samsetning þeirra breyst og sú hækkun , sem fyrirhuguð var í fjárlagafrumvarpi ársins var tekin til baka .
" Ríkisstarfsmenn eru ( 1. október 2008 ) um 22 þúsund í 18.400 stöðugildum , eða rúmlega 12% af heildarvinnuaflinu í landinu .
Laun og annar kostnaður vegna starfsmanna hjá ríkinu er um 28% af öllum rekstrarútgjöldum ríkisins .
Stofnanir ríkisins að ráðuneytunum meðtöldum eru um 220 talsins .
Flestar stofnanir heyra undir menntamálaráðuneyti , heilbrigðis- og tryggingamálaráðuneyti og dóms- og kirkjumálaráðuneyti .
Tæpur helmingur ríkisstofnana er með færri en 20 starfsmenn .
Landspítali - háskólasjúkrahús er langfjölmennasta stofnunin en þar starfa tæplega 5.000 manns .
Ótímabundin ráðning með uppsagnarfresti Æviráðning ríkisstarfsmanns er liðin tíð og um ráðningu og starfslok almennra ríkisstarfsmanna gilda nú lög nr. 70/1996 , um réttindi og skyldur starfsmanna ríkisins .
Almennir ríkisstarfsmenn eru ráðnir ótímabundið til starfa með gagnkvæmum uppsagnarfresti .
Tímabundnar ráðningar eru þó ekki óheimilar en þær mega ekki vara samfellt lengur en í tvö ár .
Embættismenn eru skipaðir eða settir í embætti af viðkomandi ráðherra , ef tímabundið þá t.d. til fimm ára , en annars lýkur starfstíma þeirra með því að ráðherra veitir þeim lausn frá embætti .
Almennir ríkisstarfsmenn eru yfirleitt ráðnir af forstöðumönnum stofnana og starfinu lýkur með því að annar hvor aðila segir ráðningarsamningnum upp .
Tímabundnum ráðingarsamningum þarf ekki að segja upp því þeir falla sjálfkrafa úr gildi við lok samningstímans .
Aftur á móti gera lögin ráð fyrir því að starfsmanni sem er að nálgast 70 ára hámarksaldur sé sagt upp störfum með formlegum hætti .
Þegar kreppir að á að þétta öryggisnetið í samfélaginu en ekki rífa göt á það SKOÐUN Ögmundur Jónasson formaður BSRB Þegar kreppir að er grundvallaratriði að þétta öryggisnetið í samfélaginu , þ.e. velferðar- og grunnþjónustuna , í stað þess að rífa göt á það .
Það gerum við ekki með því að fækka opinberum starfsmönnum , " segir Ögmundur Jónasson , formaður BSRB , og bætir við að fækkun starfsfólks hjá hinu opinbera sé iðulega dýr og óhagkvæmur kostur .
Hann tekur eina af grunnstoðum hins opinbera , heilbrigðisþjónustuna , sem dæmi .
Hún hafi víðast hvar búið við mikla manneklu sem valdi álagi á þá sem þar vinna .
" Þetta hefur gert það að verkum að kerfið hefur orðið dýrara .
Fækkun starfsfólks kemur iðulega í bakið á okkur að þessu leyti enda kallar það á tvennt í senn , annars vegar yfirvinnu og hins vegar rándýrar einkalausnir , " segir hann .
Ögmundur spyr einnig hvort menn vilji draga úr lög- og tollgæslu í landinu ? " Ég er þeirrar skoðunar að lögreglan hafi á heildina litið staðið sig geysilega vel við aðstæður sem gerast sífellt erfiðari .
Eftir því sem hún verður fáliðaðri verður erfiðara að eiga við lögbrot .
Aftur kemur þetta því í bakið á okkur .
" Ögmundur veltir líka fyrir sér hvort hyggilegt sé að senda fólk úr opinberri þjónustu yfir í raðir atvinnulausra .
Þá þurfi að fjármagna lifibrauð þess með greiðslum úr atvinnuleysistryggingasjóði .
" Er ekki skynsamlegra að hafa fólk að störfum þegar um fjármuni úr almannasjóðum er að ræða heldur en að hafa það atvinnulaust ? " Hvernig sem á málið er litið þykir Ögmundi sönnunarbyrðin liggja hjá þeim sem vilja leggja störfin niður en ekki þeim sem vilja verja þau .
" Þvert á móti kallar margt á aukna opinbera þjónustu .
Það eru gömul sannindi , allt frá því Franklin Roosevelt Bandaríkjaforseti skipti upp á nýtt í anda " New Deal-stefnunnar " eftir kreppuna miklu .
Sama á við núna .
Ríkið á ekki að draga saman seglin heldur efla opinbera starfsemi sem frekast er kostur .
" orri@mbl.is Óheppileg fjölgun opinberra starfsmanna Í skýrslu um útþenslu hins opinbera – orsakir , afleiðingar og úrbætur – sem Viðskiptaráð Íslands ( VÍ ) sendi frá sér sl. sumar kemur fram að nákvæmar tölur um fjölda opinberra starfsmanna liggi ekki fyrir en hægt sé að áætla fjölgun þeirra með því að skoða þá flokka í vinnumarkaðstölum Hagstofu Íslands þar sem starfsmenn eru að megninu til á launaskrá hjá hinu opinbera .
Mest fjölgun í opinberri stjórnsýslu Frá árinu 1998 hafði starfsfólki í þessum flokkum fjölgað um 35% , þegar skýrslan kom út , á sama tíma og heildarvinnuafl hafði aukist um 25% .
Vakti það sérstaka athygli skýrsluhöfunda að starfsmönnum í opinberri stjórnsýslu hafði fjölgað um tæplega 50% á umræddu tímabili .
Finnur Oddsson , framkvæmdastjóri VÍ , segir eðlilegt að fjölga þurfi starfsfólki í opinberri stjórnsýslu með vaxandi efnahag en vont sé að þeim fjölgi umfram aukninguna í einkageiranum .
" Maður verður alltaf að gera ráð fyrir aukinni skilvirkni hjá hinu opinbera en henni hefur því miður ekki verið til að dreifa .
Það kemur sér afar illa við núverandi aðstæður í þjóðfélaginu , " segir Finnur .
Hár launakostnaður hins opinbera á Íslandi Í skýrslunni kemur fram að launakostnaður hins opinbera árið 2005 , sem hlutfall af landsframleiðslu , hafi verið hærri en hjá nokkru Evrópusambandsríki að Danmörku og Svíþjóð undanskildum .
Fyrir tveimur og hálfum áratug mun Ísland hafa verið á meðal þeirra sem höfðu lægsta hlutfallið hjá sömu þjóðum .
Uppsveifla síðustu ára var ekki nýtt Skýrsluhöfundum þykir óheppilegt að stjórnvöldum hafi ekki tekist að nýta uppsveiflu síðustu ára til að draga úr umsvifum hins opinbera enda sé erfiðara að hemja ríkisútgjöld þegar sverfur að .
Að sama skapi þykir þeim sérstaklega ámælisvert að starfsmönnum hjá hinu opinbera skyldi fjölga á tímum þegar atvinnuleysi var í sögulegu lágmarki og mikil umframeftirspurn eftir starfsfólki á almennum vinnumarkaði .
Minni sveigjanleiki Skýrsluhöfundar rita , sumarið 2008 , að hlutfallsleg stækkun hins opinbera í samanburði við einkageirann sé verulegt áhyggjuefni , enda hafi reynslan sýnt að einkageirinn sé sá hluti atvinnulífsins þar sem framleiðniaukning sé mest .
Hátt hlutfall opinberra starfsmanna dragi tvímælalaust úr sveigjanleika vinnumarkaðar .
orri@mbl.is 