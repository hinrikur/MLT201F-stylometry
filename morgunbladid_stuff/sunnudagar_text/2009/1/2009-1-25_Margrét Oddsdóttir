Margrét Oddsdóttir fæddist á Grænagarði á Ísafirði 3. október 1955 .
Hún lést á heimili sínu 9. janúar síðastliðinn og fór útför hennar fram frá Grafarvogskirkju 16. janúar .
Þar var tryggð og traust í barmi , trú og von og starfagleði , þrotlaus vilji og þróttur í armi , þolinmæði í öru geði allan dag að aftans beði .
( Konráð Vilhjálmsson .
) Samstarfskona okkar , Margrét Oddsdóttir , yfirlæknir og prófessor , er látin , langt um aldur fram .
Margrét hóf störf á Landspítalanum árið 1994 er hún fluttist heim eftir farsælt nám og starf í Bandaríkjunum .
Hún hafði menntað sig afbragðsvel í almennum skurðlækningum , sérstaklega í kviðsjáraðgerðum , en mikil framþróun hafði orðið í slíkum aðgerðum .
Margrét var fremst meðal jafningja á þessu sviði , hún fylgdist vel með í sínu fagi og var gjörn á að taka upp nýjungar .
Nú síðast var hún í fararbroddi við ísetningu þindargangráða til að auðvelda öndun sjúklinga með alvarlega taugasjúkdóma og mænuáverka .
Þá lét Margrét ekki annasöm störf á skurðstofum aftra sér frá því að sinna kennslu og vísindastörfum af alúð og ákefð .
Hún var vinsæll kennari og afkastamikill fræðimaður .
Eftir hana liggur fjöldi fræðigreina og bókakafla .
Margrét var fjölfróð og hafði mörg áhugamál .
Það var því gaman að spjalla við hana yfir kaffibolla þegar stund gafst milli aðgerða .
Hún hafði ákveðnar skoðanir á flestum hlutum og var óhrædd við að láta þær í ljósi .
Magga var hávaxin , bar sig með reisn og það gustaði af henni þegar hún gekk um ganga ; orðið kvenskörungur á hér vel við .
Hún var vinmörg og átti stóran frændgarð þar sem hún var jafnan miðpunkturinn .
Það var því aldrei nein lognmolla í kringum Möggu .
En stærsta hlutverkið á leiksviði lífsins lék Margrét sem eiginkona og móðir .
Hún giftist Jóni Ásgeiri Sigurðssyni fréttamanni og saman ólu þau upp tvo vel gerða syni ; þriðja soninn misstu þau nýfæddan .
Fjölskyldan átti saman gott líf .
Skugga bar á þegar Margrét veiktist af þeim sjúkdómi sem síðar varð henni að aldurtila .
Hún var að ná sér eftir erfiða meðferð þegar Jón Ásgeir veiktist og lést eftir stutt veikindi .
Margrét tókst á við þennan mikla harm af fádæma virðingu og reisn og einnig þegar mein hennar tók sig upp að nýju .
Hún hélt ótrúlegri starfsorku og var á sjúkrahúsinu við skyldustörf örfáum vikum áður en hún lést .
Hún kvaddi þennan heim eins og hún lifði , virðuleg og æðrulaus , umvafin ættmennum og vinum .
Nú þegar komið er að leiðarlokum , viljum við svæfinga- og gjörgæslulæknar á Landspítala við Hringbraut þakka vinsælum og virtum kollega gott samstarf .
Drengjunum hennar , þeim Oddi Birni og Sigurði Árna vottum við okkar dýpstu samúð , svo og foreldrum , stjúpbörnum , systkinum , öðrum ættingjum og vinum .
Við munum sakna Margrétar Oddsdóttur .
Blessuð sé minning hennar .
Fyrir hönd svæfinga- og gjörgæslulækna á Landspítala Hringbraut , Alma D. Möller .
Í dag kveðjum við einstaka vinkonu og samstarfsmann , Margréti Oddsdóttur skurðlækni .
Hún hóf störf við skurðdeild LSH við Hringbraut haustið 1994 eftir sérfræðinám og störf í Bandaríkjunum .
Margrét var frumkvöðull í þróun tækni og tækja sem notað er í flóknum kviðsjáraðgerðum bæði innanlands og utan .
Hún naut mikillar virðingar meðal kollega og þótti í fremstu röð .
Við erum stoltar af að hafa fengið að starfa með þessari konu sem var bæði framúrskarandi skurðlæknir og fræðimaður .
Hún naut þess að sinna starfi sínu og hreif alla með sér til góðra verka .
Hún beitti sér fyrir því að skurðhjúkrunarfræðingum væri gefið færi á að fylgjast með nýjungum með því að sækja erlendar ráðstefnur í auknum mæli .
Þessar ferðir með Margréti hafa verið ómetanlegur þáttur í að auka víðsýni , framþróun og síðast en ekki síst starfsánægju okkar .
Í þessum ferðum sýndi hún okkur hvað við á Íslandi stöndum framarlega í kviðsjáraðgerðum og getum við eignað henni stóran þátt í því .
Margrét var mjög sterkur persónuleiki og frábær manneskja , í kringum hana var aldrei lognmolla .
Hún talaði hátt , hló dátt og elskaði að drekka sterkt og gott kaffi .
Margrét var allra og hennar verður sárt saknað .
Kæra fjölskylda , missir ykkar er mikill , við vottum ykkur samúð okkar .
Minningin um stórbrotna konu mun alltaf lifa í hjörtum okkar .
F.h. skurðhjúkrunarfræðinga 12 CD LSH v / Hringbraut , Alda Guðrún Jörundsdóttir .
Hringing á Þorláksmessu ; " Unknown number " .
Eftir stund heyrðist í Möggu Odds gegnum bíldrunur .
Ég spurði : " Er ekki allt í lagi ? " Jú , allt í bezta , ég er aðeins skutlast með pabba ; heyrðu ...
finnst þér ekki allt í lagi að Elsa Vals og Helgi Kjartan kenni aðeins fyrir mig ? " Þarftu að fara í frí ? " spurði ég .
" Nei , nei , þeim finnst bara svo gaman að grípa aðeins í kennsluna ; svo þurfa þau að þjálfa sig ! Er ekki annars allt í góðu ? " " Jú , þetta er sjálfsagt , " sagði ég .
" Takk fyrir það og gleðileg jól , ég þarf að drífa mig , bless ! " Þetta var það síðasta sem ég heyrði til minnar kæru vinkonu og kollega Möggu Odds , sem var í efribæjarliðinu okkar á Ísafirði .
Ég man fyrst eftir skíðaæfingum í Stórurðinni og inni á Tungutúni .
Það var glatt á hjalla í Tungu við að bera undir gönguskíði .
Þarna voru stórir karlar , Tungubræður , Pétur , Gunnar , Oddur og Kitti Muggs á Grænagarði .
Kitti lét okkur finna réttan áburð með því að smakka hann með snjó .
Þessir karlar hjálpuðu með strokið , hlupu á eftir með vingjarnlegum hvatningarorðum , fögnuðu í markinu , alltaf stutt undan .
Eftir keppni gaf Símonía í Tungu kakó hvort sem við unnum eða ekki ; við vorum tekin í íþróttafélagið Ármann fyrir " að vera dugleg " ! Leiðin lá í tónlistarskólann , MÍ og til Reykjavíkur .
Eftir heimkomu frá sérnámi byrjuðum við aftur að hlaupa saman á Hringbrautinni , Magga sem yfirlæknir á skurðdeildinni og ég sem yfirlæknir á bæklunarskurðdeildinni undir stjórn Jónasar Magnússonar prófessors , sem með umhyggjusemi og skilningi á ákafa okkar í nýrri uppbyggingu , var örugglega Ármenningur inn við beinið .
Við sameininguna skapaði Magga sterka liðsheild á Hringbrautinni með tvær deildir sína frá hvoru sjúkrahúsinu og " karlana sína " ; þetta gat bara Ármenningur .
Leiðir okkar lágu aftur saman sem prófessorar í forsvari fyrir kennslu í fræðigreinum okkar við HÍ .
Þá kynntist ég aftur elju hennar , þrátt fyrir veikindi .
Hún var fyrri til þess að spyrja : " Er ekki annars allt í góðu ? " Magga var vinsæll kennari og leiðbeinandi , því hún talaði og handleiddi eins og Ármenningarnir í brautinni ; skilningsrík , þolinmóð , uppörvandi .
Hún varð sigursæll brautryðjandi kviðarholsspeglana og heillaði marga til framhaldsmenntunar .
Vegna einstakrar kunnáttu var stíft leitað til hennar í erfiðum málum .
Hún skrifaði kafla í frægar kennslubækur í hjáverkum .
Magga undirbjó svo vel jarðveginn sem hún fór höndum um að hann gat ekki annað en gefið vel af sér : " Finnst þér ekki allt í lagi að ég láti Elsu og Helga kenna aðeins ? " Mér fannst þessi uppástunga Möggu alveg sjálfsögð , en vissi ekki að hún yrði sú síðasta .
Þannig tvínónaði hún aldrei við hlutina heldur afgreiddi þá fljótt og fagmannlega .
Hún var staðráðin í að slá hvergi af ; hún var stöðugt á hlaupum : " ég er bara aðeins að skutlast með pabba , gleðileg jól , ég þarf að drífa mig , bless ! " Ég kveð kæran Ármenning , tryggan og fagmannlegan kollega og vísindamann .
Fjölskyldu og ættingjum votta ég dýpstu samúð með kveðjum frá nemum og kennurum á fræðasviðinu Skurðlæknisfræði við HÍ .
Halldór Jónsson jr .
Þung er sú þögn í landi – álfar ugga um sinn hag þá horfið er af heiminum brott það ljúflingslag – lindin spyr vindinn : Hví syngur hann ekki í dag ? ( Jóhannes úr Kötlum .
) Það dró ský fyrir sólu í lífi Möggu vinkonu minnar fyrir tæpum 10 árum þegar hún greindist með sjúkdóm sem nú hefur lagt hana að velli .
Hún tókst á við hann af miklum dugnaði sem ávallt einkenndi hana .
Hún áleit hreyfingu allra meina bót , hljóp og stundaði skriðsund samfara lyfjameðferðinni .
Sjúkdómurinn tók sig upp aftur fyrir tæpum þremur árum , baráttan hófst á ný .
Hún þráði það eitt að fá meiri tíma með strákunum sínum , sem stóðu við hlið hennar og pössuðu upp á hana til hinstu stundar .
Leiðir okkar Möggu lágu saman í læknadeildinni fyrir 32 árum og hófst þar okkar vinátta sem aldrei bar skugga á .
Maður hlær að minningunum , en svo eru tárin alltaf skammt undan .
Allar skemmtilegu stundirnar heima hjá Möggu í Norðurmýrinni , og síðan hjá henni , Jóni og strákunum í Birkigrundinni .
Þar var oft mikið margmenni og allir velkomnir .
Það var sest með kaffibolla og með því , málin rædd , mikið hlegið og Magga baðaði út höndum og fótum í mestu hlátursrokunum .
Magga var alltaf svo skemmtileg , fjörug , réttsýn , heiðarleg og hafði svo ákaflega heilbrigða afstöðu til lífsins .
Hún stappaði í mann stálinu þegar þess var þörf og var alltaf hægt að leita til hennar í smáu sem stóru .
Hún var frábær námsmaður og starfsferill hennar er glæsilegur .
Á námsárunum unnum við saman tvö sumur , fyrst í verkefni , ásamt tveimur skólafélögum , að safna blóðsýnum út um allt land .
Þá var ég svo lánsöm að fá að fylgja Möggu á hennar kæru heimaslóðir á Ísafirði .
Það munaði ekki um fjóra fullorðna í mat á Seljalandsveginum hjá Oddi og Lenu þegar hópurinn birtist .
Þá komumst við einnig á uppáhaldsstað Möggu , Hesteyri .
Sumarið á eftir í Svíþjóð stigum við okkar fyrstu spor í læknisstarfinu á röntgendeild .
Við þurftum að taka vaktir en höfðum áhyggjur af kunnáttunni , og fórum því saman í útköllin fyrstu vikurnar .
Við fjölskyldan heimsóttum Möggu á Ísafjörð síðastliðið sumar , og fór hún með okkur Svalvogaleiðina , þar sem er ekið um háan mjóan fjallveg og þverhnípt í sjó .
Ég var lofthrædd undir stýri og kveið því að fá umferð á móti .
Magga bað mig afturámóti að muna að ef grjót færi að hrynja úr fjallinu þá mætti ég alls ekki stoppa heldur bara halda áfram .
Þetta var Möggu líkt , alltaf svo óhrædd og blátt áfram .
Þessi ferð var ógleymanleg , sem og ferð okkar til New York í haust þar sem Magga skundaði niður fimmta stræti með hvítu derhúfuna og átti ég fullt í fangi með að fylgja henni eftir .
Á kaffihúsum bað hún um hálfan af kaffi , svo heitt vatn upp að strikinu og pínulitla mjólk .
Þetta var nákvæmnisverk .
Veikindi og brotthvarf Jóns var henni afar þungbært og nú hafa drengirnir hennar á unga aldri séð á bak báðum foreldrum sínum .
Þeirra er missirinn mestur .
Elsku Oddur Björn , Siggi , Magdalena , Oddur eldri , systkini Möggu og fjölskyldur .
Við hér á Kársnesbrautinni sendum okkar innilegustu samúðarkveðjur .
Megi minningin um hugrekki hennar , kátínu og dugnað verða ykkur styrkur í framtíðinni .
Þökk fyrir samfylgdina , Magga mín .
Guð geymi þig .
Þín vinkona Einfríður ( Fída ) .
Fallin er frá Margrét Oddsdóttir , skurðlæknir , langt um aldur fram .
Við sérfræðingar á skurðlækningadeild Landspítalans viljum kveðja hana með nokkrum orðum .
Margrét flutti heim til Íslands árið 1994 og hóf störf við Landspítalann eftir margra ára sérnám við virtar stofnanir í Bandaríkjunum .
Víst er að hún hefði hæglega fengið starf við stærri og nafntogaðri sjúkrahús þar vestra hefði hún valið það , enda meðal frumherja í kviðsjáraðgerðum , sem um þær mundir voru í örri þróun .
En hér á Íslandi kaus hún að eiga sína ævi .
Var það íslenskum skurðlækningum mikill happafengur og ekki síður þeim sjúklingum sem hún sinnti .
Hún var í fararbroddi kviðsjárskurðlækninga á heimsvísu og var meðal annars beðin um að skrifa bókarkafla um slíkar aðgerðir í eina virtustu kennslubók sem út er gefin um skurðlækningar .
Hingað komin kvað strax mikið að Margréti sem skurðlækni og fljótlega einnig sem kennara við læknadeild Háskóla Íslands .
Henni voru falin margvísleg trúnaðarstörf á vegum Landspítalans og Háskólans og hafði áður en yfir lauk verið bæði yfirlæknir skurðlækningadeildar Landspítalans og prófessor við læknadeild Háskólans .
Öll hennar störf voru unnin af metnaði og dug og starfsframi hennar því eðlilegur og verðskuldaður .
Frama og viðurkenningum fylgdi þó aldrei hroki .
Til þess var Margrét of heil manneskja , hrein og bein í samskiptum og líkleg til að fagna frekar velgengni og vegtyllum yngri samstarfsmanna en að flíka drjúgu eigin framlagi .
Hún bar alla tíð hag deildarinnar fyrir brjósti sér .
Farsæll skurðlæknir þarf að hafa marga mannkosti .
Margrét hafði þá flesta , gat verið djörf án þess að sýna fífldirfsku , réð sjúklingum og samstarfsmönnum heilt um hvort skurðaðgerð væri heppileg leið til lausnar á vanda og bjó yfir þekkingu og afburðahæfni til að framkvæma flóknar aðgerðir .
Margréti var auk þess umhugað um að yfirfæra þekkingu sína og færni til samstarfsfélaga .
Hún hélt uppteknum hætti þrátt fyrir veikindi sín og það var vilji hennar að skilja eftir hjá okkur þá þekkingu og reynslu sem hún hafði öðlast .
Margrét var einstaklega sterkur persónuleiki , hreinskiptin og ósérhlífin .
Hún var góður vinur og félagi enda vön að kalla okkur " karlarnir mínir " .
Síðustu misseri voru Margréti þungbær með fráfalli kærs maka og versnandi eigin heilsu .
Sjálfri sér og sínu æviverki trú sinnti hún þó störfum sínum sem læknir og kennari fram undir síðasta dag .
Það er með söknuði en umfram allt djúpri virðingu sem við kveðjum mikilsmetna starfssystur og yfirlækni .
Minningin um hana mun lifa áfram í hjörtum okkar .
Börnum , foreldrum , systkinum og öðrum vandamönnum vottum við samúð okkar og biðjum allrar blessunar .
Megi góðar minningar vera ykkur styrkur í sorginni .
F.h. skurðlækna skurðlækninga- deildar LSH , Páll Helgi Möller , yfirlæknir .
Það er óendanlega sárt að þurfa að horfast í augu við að krabbameinið hafi á endanum lagt hana Möggu , æskuvinkonu mína og skólasystur , að velli .
Hún barðist hetjulega og af þeirri rökvísi og einurð sem einkenndi líf hennar allt .
Það varð einhvern veginn allt svo einfalt sem hún gerði og óþarfi að fjölyrða um það .
Þannig var það með krabbameinið og þannig var það með læknisstarfið .
Henni fannst varla taka því að ræða afrek sín þar þó að hún væri meðal færustu sérfræðinga heims í sérgrein sinni .
Hún var vön að leggja sig fram við hvað sem hún tók sér fyrir hendur og gera það með áræði og reisn .
Þannig var hún frá því ég kynntist henni 7 ára og þangað til ég sá hana síðast daginn áður en hún dó , sitjandi í hægindastól og búin að missa meðvitund .
Hún lá ekki lengi .
Það má segja að hún hafi dáið upprétt .
Við vorum hluti af góðum hópi skólasystra og vinkvenna sem áttum yndisleg æskuár á Ísafirði .
Við vorum í saumaklúbbi , í skátaflokki og við skíðaiðkun en oft vorum við bara tvær .
Þegar ég hugsa um þær stundir fyllist ég þakklæti fyrir að hafa fengið að vera vinkona hennar á þann einfalda og sjálfsagða hátt sem henni var eiginlegur .
Það þurfti ekki að ræða það frekar en annað .
Upp í hugann koma útilegur , hjóltúrar og ótal gönguferðir á fögrum sumarkvöldum þar sem ferðin varð að óði til náttúrunnar og farin til þess að kveða þann óð .
Ísafjarðarlogninu er ekki hægt að lýsa , það vita þau sem því hafa kynnst .
Pétur á Grænagarði , afi Möggu , átti skektu sem við máttum fá þegar við vildum og róa út á Pollinn .
Þær stundir eru ógleymanlegar .
Er hægt að lýsa hljóði í árum sem snerta sléttan hafflöt á lygnu sumarkvöldi ? Eða yfirborði sjávar sem virðist silfrað og þykkt eins og rjómi ? Líklega þá helst með tónlist .
Nema Ljósvíkingurinn gæti komið til hjálpar með lýsingum á kraftbirtingarhljómi guðdómsins .
Það var einmitt Grænigarður sem tengdi okkur Möggu enn meir síðustu árin þegar nokkur barnabörn undir forystu hennar ákváðu að kaupa húsið .
Þegar hún bauð mér að verða fjórði eigandinn gerði hún það á sama hátt og hún var vön þegar hún stakk upp á einhverju skemmtilegu .
Hún sagði það á svo sjálfsagðan og einfaldan hátt að það var ekki hægt annað en segja já .
Það verður tómlegt á Grænagarði eftir þennan mikla missi okkar allra .
En það verður jafnólýsanlega fallegt að vakna klukkan sex og horfa út á spegilsléttan fjörðinn í sólarupprásinni .
Alltaf , alltaf mun ég minnast hennar þá , vinkonunnar minnar sem bauð mér að eignast með sér þann ævintýraheim .
Hún er nú laus við líkamlegar þjáningar , komin í nýjan heim með sinn opna hug , farin að spyrja um reglurnar sem þar gilda og mynda sér skoðanir á þeim .
Þó að við skiljum ekki eftir hvaða reglum var farið þegar ákveðið var að taka hana frá okkur og þeim sem þurfa mest á henni að halda , verðum við að lúta þeirri ákvörðun .
Henni verður ekki breytt .
Því miður .
Aðeins kraftbirting guðdómsins getur sefað sorg okkar og söknuð .
Hana er víða að finna þegar vel er að gáð .
Elísabet Þorgeirsdóttir .
mbl.is / minningar 