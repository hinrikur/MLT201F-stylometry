Eftir Ásgeir Ingvarsson asgeiri@mbl.is ER skrifborðsstóllinn örugglega rétt stilltur ? Hvíla fæturnir vel á gólfinu , bakið með góðan stuðning , hálsinn beinn og líkaminn í jafnvægi ? Endurkastar tölvuskjárinn birtu frá lýsingunni í umhverfinu eða er stöðugur niður og kliður frá samstarfsmönnunum ? Smáatriði í vinnuumhverfi okkar geta stuðlað að alls kyns líkamlegum og andlegum kvillum sem bæði koma niður á einstaklingnum sjálfum og rekstri fyrirtækisins .
Vinnuvistfræðin til bjargar " Það er auðvitað best að huga að öllum þáttum sem hafa áhrif á vinnuumhverfið strax við hönnun : bæði áþreifanlegum hlutum eins og skipulagi rýmis , vali á tækjum og húsgögnum , en einnig óáþreifanlegri atriðum eins og vinnuskipulagi , hávaða og lýsingu , " segir Berglind Helgadóttir , formaður Vinnuvistfræðifélags Íslands .
Samt er ekki öll nótt úti þó vinnuvistfræðin hafi gleymst þegar skrifstofan var skipulögð .
Með því að skoða umhverfið með gagnrýni og gera smávægilegar breytingar má oft gera vinnurýmið mun betra .
" Fyrsta skrefið er kannski að staldra við og skoða hvað það er sem getur verið að valda okkur vanlíðan á vinnustaðnum .
Hlusta þarf á viðvaranir líkamans , ónot eða verki , " segir Berglind .
" Stór hluti þjóðarinnar vinnur t.d. við tölvur og eyðir einnig löngum stundum við töluskjáinn í frístundum .
Við þá iðju er að mörgu að huga eins og vinnuhæð borðs , hæð skjás og fjarlægð frá skjánum .
Einnig kostum og gæðum stólsins og síðast en ekki síst líkamsbeitingu og því hve lengi í einu við vinnum við tölvuna .
" Fjölbreytni og hreyfanleiki Þegar búið er að stilla helstu tæki þannig að beita megi líkamanum rétt við vinnuna þarf að huga að hreyfanleika og fjölbreytni .
" Þó að líkamsstaðan sé rétt er ekki heppilegt að vinna of lengi í sömu stöðu og endurtaka sömu hreyfingarnar án hvíldar , " útskýrir Berglind .
" Gæta þarf að því að lýsingin sé góð , en ekki of sterk .
Gott er að nýta náttúrlega lýsingu þar sem því verður við komið en annars nota óbeina lýsingu .
" Vandamál með opin rými Síðustu ár hefur það færst í aukana að skrifstofurými eru höfð opin en ekki hólfuð niður í bása .
Þó að opin rými hafi sína kosti hvað varðar t.d. samskipti og samvinnu þá segir Berglind truflandi hljóð oft vandamál í opnum vinnurýmum .
" Kliður frá samtölum berst á milli vinnustöðva , símar hringja og jafnvel suð frá tölvum getur orðið áberandi umhverfishljóð , " segir hún og bætir við að vandasamt sé að hanna opið rými með þeim hætti að komist sé með öllu hjá þessum vanda .
" Í tilfellum sem þessum hefur reynst vel að starfsmenn komi sér saman um sameiginlegar reglur í vinnurýminu .
Reglurnar geta t.d. verið á þá leið að allir lækki hringinguna á símanum sínum og taki hana af þegar farið er á fundi , og þegar starfsmenn ráða ráðum sínum þá geri þeir það ekki á borðendanum hjá kolleganum heldur fari afsíðis .
" Má ekki misbjóða líkamanum Þó tæknin hafi gert flest líkamleg störf auðveldari þarf enn að vinna mörg verk sem flokkast undir líkamlega erfiðisvinnu .
Berglind segir þar miklu skipta að fólk hafi í huga hversu mikið og oft það er að hreyfa þunga hluti til yfir daginn og gæti bæði að líkamsbeitingu og því að fá hæfilega hvíld .
" Þó svo að fólk sé ekki að lyfta hlutum þá veldur það álagi á hryggsúluna að ýta , draga og stýra miklum hlössum og þarf að vanda sig við átakið , " segir hún .
" Á sumum vinnustöðum skapast sú stemning að rétt líkamsbeiting og hlífðartæki gegn hávaða og ryki séu óþarfi , og kröftugir jötnar stæra sig af því að bera manna mest .
En svo er um seinan að breyta rétt þegar skaðinn er skeður , bakið farið eða heyrnin farin að versna , " segir Berglind .
Andleg líðan mikilvæg Vinnuvistfræðin lætur sig einnig varða sálræna þætti á vinnustað og nefnir Berglind í því sambandi að á þeim þrengingartímum sem nú eru sé sérstaklega mikilvægt að huga að andlegri líðan starfsmanna .
" Þar skiptir miklu að samskipti yfirmanna og starfsmanna séu góð .
Einnig að tryggt sé að hlutverk , ábyrgð og vinnuskipulag séu vel skilgreind hjá hverjum og einum .
Það er einnig mikilvægt að fólk finni að það geti haft áhrif á þróun starfsins og að það sé haft með í ráðum þegar ákvarðanir eru teknar um starf þess .
" Betra að standa en sitja Fáir gera sér grein fyrir að það veldur meira álagi á bakið að sitja en standa .
Þar sem þess er kostur er því gott að geta setið og staðið til skiptis við vinnuna .
Ef ekki er hægt að vinna standandi er gott að standa upp endrum og sinnum , huga að öðrum verkefnum , t.d. bæta pappír á prentarann , eða blanda geði við vinnufélagana .
Fólk sem vinnur mikið sitjandi hefur sérstaklega gott af því að brjóta upp vinnudaginn með göngutúr , og má jafnvel lífga upp á skrifstofulífið með því að halda göngufundi þar sem fundarmenn skiptast á skoðunum í heilsusamlegri göngu frekar en inni í lokuðu fundarherbergi .
