Kristbjörg Jakobsdóttir fæddist í Lundi á Akureyri 16. maí 1926 .
Hún andaðist á Landspítala í Fossvogi 5. janúar síðastliðinn og var útför hennar gerð frá Hafnarfjarðarkirkju 14. janúar .
Margar ljúfustu bernskuminningar mínar eru tengdar þeim hjónum Kristbjörgu Jakobsdóttur og Jóni Finnssyni , móðurbróður mínum .
Mikil vinátta var með þeim og foreldrum mínum , Þuríði og Snorra Hallgrímssyni , og voru þau órjúfanlegur hluti af fjölskyldu okkar .
Kristbjörg og Jón voru alltaf hjá okkur á Ásvallagötu 26 um jól og áramót .
Það var ætíð mikil tilhlökkun hjá okkur systkinunum fimm og engin hátíð byrjaði fyrr en þau voru komin .
Raunar leið varla sú helgi að við hittum þau ekki .
Fyrir hálfri öld eða svo var gjarnan farið í heimsóknir á sunnudögum og lá þá leiðin oftar en ekki suður í Hafnarfjörð til þeirra hjóna á Sunnuveginn nema þau litu inn á Ásvallagötunni .
Svo kom hún Kristín þeirra í heiminn , mikill gleðigjafi og bættist í stóra hópinn á Ásvallagötunni og varð jafn ómissandi hluti af tilveru okkar og foreldrar hennar .
Það var verra þegar hún stálpaðist og vildi frekar vera heima í Hafnarfirði á gamlárskvöld en hjá okkur í Reykjavík ! Við systkinin vorum ekki sátt við svona breytingar á högum okkar og fannst lítið varið í gamlárskvöld án þeirra .
Við systkinin vorum öll orðin stálpuð , áður en hún Kristín kom inn í líf þeirra Kristbjargar og Jóns .
Þegar við vorum lítil var Kristbjörg því vinsæl barnfóstra og var það ósjaldan að hún gætti einhvers okkar um lengri eða skemmri tíma .
Við áttum í henni hvert bein – hún var óþreytandi við að lesa fyrir okkur , segja okkur sögur og spila við okkur og mér kenndi hún að prjóna og hekla .
Kristbjörg bar hag okkar systkina alltaf fyrir brjósti og fylgdist með okkur og fjölskyldum okkar bæði hér heima og erlendis .
Milli Kristbjargar og Þuríðar , móður okkar , var einstök vinátta og leið varla sá dagur að þær töluðu ekki saman .
Árið 1980 varð ég Hafnfirðingur fyrir tilstilli Kristbjargar .
Hún útvegaði okkur hjónum íbúð í næsta nágrenni við sig á Sunnuveginum .
Hún tók litlu strákunum mínum opnum örmum og studdi okkur í blíðu og stríðu .
Hún var alltaf til staðar , reiðubúin að hjálpa og leiðbeina og síðast en ekki síst að passa drengina .
Við tókum meðal annars upp þann sið að gera slátur saman í kjallaranum á Sunnuvegi 9 .
Það var mikið fjör og ómissandi atburður árum saman .
Þessi tengsl héldust óslitið þótt við flyttum hingað og þangað í Hafnarfirði eftir því sem fjölskyldan stækkaði .
Síðustu ár hefur Kristbjörg átt við heilsuleysi að stríða .
Kristbjörg og Jón höfðu alltaf verið ákaflega samhent og kom það berlega í ljós í veikindum Kristbjargar sem þau tókust á við í sameiningu .
Aðdáunarvert hefur verið að fylgjast með Jóni frænda annast hana heima á Sunnuveginum .
Nú þegar leiðir skilur vil ég fyrir hönd fjölskyldu minnar og okkar systkinanna af Ásvallagötunni þakka Kristbjörgu fyrir órjúfanlega samfylgd alla ævi okkar , fyrir aðstoð hennar og hjálpsemi alla og ekki síst fyrir vináttu hennar og umhyggju .
Blessuð sé minning Kristbjargar Jakobsdóttur .
Auður Snorradóttir .
Stórt skarð hefur verið höggvið í fjölskylduna við fráfall Kristbjargar Jakobsdóttur .
Við systkinin minnumst þess hversu ljúft var að heimsækja Jón frænda og Kristbjörgu á Sunnuveginn ; þar uxu kökur í frystikistunni og oftar en ekki fengum við að fara í Kastalann til að kaupa kók og annað gotterí .
En þó að veitingarnar hafi verið höfðinglegar þá er það félagsskapurinn og samræðurnar sem standa upp úr í minningunni .
Kristbjörg fylgdist vel með öllum í fjölskyldunni og vissi alltaf upp á hár hvað allir voru að gera .
Hún var einnig hafsjór upplýsinga þegar kom að ættfræði og hafði gaman af að ræða menn og málefni .
Þó að heilsu hennar hafi hrakað síðustu fimm árin voru þau Jón alltaf mætt í fjölskyldusamkvæmi , tóku þátt af heilum hug og glöddu alla með nærveru sinni .
Kristbjörg var einstaklega ljúf kona , kurteis , alltaf vel til höfð og gaf af sér endalausa væntumþykju til allra í kringum sig .
Þó að söknuðurinn sé sár þá sitja eftir ljúfar minningar um yndislega konu .
Við vonum að þessar minningar ylji Jóni frænda , Kristínu , Ása og barnabörnunum er þau takast á við sinn mikla missi .
Guð blessi minningu Kristbjargar Jakobsdóttur .
Þóra , Þuríður , Anna Guðný og Snorri Hallgrímsbörn .
Við Kristbjörg urðum samferða í MA frá því við settumst í fjórða bekk skólans .
Við þekktumst ekki mikið áður en fljótlega tókst góð vinátta með okkur og við ákváðum að lesa saman það sem sett var fyrir heima , eins og kallað var .
Það fór ávallt vel á með okkur og samlesturinn stóð í þrjú ár .
Kristbjörg Jakobsdóttir var miklum og góðum mannkostum búin enda átti hún ekki langt að sækja þá .
Foreldrar hennar Kristín Sigurðardóttir , ættuð frá Lundi í Fnjóskadal , og Jakob Karlsson , ættaður úr Eyjafirði , voru mikilhæf og merkisfólk .
Jakob var forystumaður í ýmsum félagsmálum og atvinnurekstri á Akureyri og orðlagður fyrir áræðni , skyldurækni og heiðarleika .
Hann hóf ræktun lands fyrir ofan Akureyri og reisti þar fallegan búgarð , sem nefndur var Lundur .
Þar bjuggu þau hjón myndarbúi í mörg ár .
Þar ólst Kristbjörg upp í hópi systkina sinna .
Það var ógleymanlegt að kynnast því merkilega menningarheimili .
Gott var og friðsælt að sitja þar á vorin við próflesturinn .
Það eru því góðar og glaðar minningar sem sitja eftir frá þeim stundum .
Samviskusemin sat í fyrirrúmi hjá Kristbjörgu , vinkonu minni , og við nutum skólavistarinnar svo sem unnt var .
Stundum var gert hlé og litið upp frá lestrinum og spjallað um heima og geima og skólalífið .
Vináttan var traust og hefur haldist svo til hinstu stundar .
Hún Kristbjörg bjó yfir traustum og heilum persónuleika .
Hún var snemma ákveðin í skoðunum og vissi yfirleitt hvað hún vildi í flestum málum .
Hún var ætíð hógværðin uppmáluð , glaðvær og gamansöm í tali .
Mörg gleðisköllin hvinu á milli línanna í námsbókunum .
Þannig liðu skólaárin í MA og eftir á að hyggja eins og í góðum draumi .
Hún hafði hug á framhaldsnámi og lagði stund á tungumál eftir stúdentsprófið .
En hún hafði valið sér lífsförunaut þá þegar , reyndar úr hópi bekkjarbræðra okkar , eða þau fundu snemma hvort annað , Jón Finnsson og hún og frá því var ekkert vikið , og vita þeir sem til þekkja að samrýndari hjón eru vandfundin .
Hún vann árum saman skrifstofustörf hjá bæjarfógeta í Hafnarfirði , en síðar við prófgæslu í Háskóla Íslands , og alls staðar kom dugnaður hennar , glaðværð og samviskusemi að góðu haldi .
Á síðari árum hafa hin slæmu veikindi hennar verið þungbær jafnt henni sjálfri sem og vandamönnum hennar og vinum .
En sterkur persónuleiki hennar , viljastyrkur og þolgæði hafa einkennt hana í þeirri baráttu sem hún hefur háð , svo að allir sem til þekkja dást að í undrun .
En þá er líka aðdáunarvert hve Jón hefur staðið vel með henni og veitt henni styrk og stoð svo sem unnt er .
Það hefur hún kunnað að meta og þakka .
Þau eiga eina dóttur , Kristínu , og hefur hún , maður hennar og barnabörnin veitt þeim ómælda ánægju og frábæran stuðning .
Við Jónas og fjölskylda okkar þökkum allar samverustundirnar og vottum Jóni , vini okkar , Kristínu , dóttur þeirra , og fjölskyldu hennar og Bergljótu , systur hennar , og öðrum vandamönnum dýpstu samúð og biðjum henni allrar blessunar .
Sigríður Kristjánsdóttir .
