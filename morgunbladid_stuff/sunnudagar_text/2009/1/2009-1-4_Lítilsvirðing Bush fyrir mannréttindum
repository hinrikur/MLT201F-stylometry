Mannréttindi hafa verið lítils virði í stjórnartíð George W. Bush Bandaríkjaforseta .
Allt frá því að hryðjuverkin voru framin í Bandaríkjunum 11. september 2001 og hið svokallaða stríð gegn hryðjuverkum hófst hefur stjórn Bush markvisst grafið undan mannréttindum .
Heimsbyggðina hryllti við þegar myndirnar af pyntingum í Abu Ghraib-fangelsinu í Bagdað birtust .
Þar mátti sjá menn með hettu á höfði og rafmagnsvíra á útlimum , nakta fanga liggja í kös og fanga á hnjánum á meðan hundum var att að þeim .
Fangarnir voru niðurlægðir kynferðislega og látnir sæta meðferð sem var brot á ákvæðum Genfar-sáttmálans um meðferð stríðsfanga og stríddi gegn trúarsannfæringu þeirra .
Í upphafi var reynt að láta sem örfáir einstaklingar hefðu misst stjórn á sér og farið út af sporinu .
Smám saman hefur hins vegar komið í ljós að meðferðin á föngunum í Abu Ghraib var ekki undantekning , heldur hluti af kerfisbundnum pyntingum sem Bandaríkjamenn hafa beitt fanga í baráttu sinni gegn hryðjuverkum .
Ábyrgðin nær til æðstu valdamanna .
Ljóst er að Donald Rumsfeld , fyrrverandi varnarmálaráðherra , samþykkti harkalegar yfirheyrsluaðferðir og studdist við lagaleg álit sem sett voru saman í dómsmálaráðuneytinu .
Þó hafa aðeins undirmennirnir verið sóttir til saka .
Hinir raunverulegu ábyrgðarmenn hafa sloppið .
Styrkti óvininn og veikti siðferði Um miðjan desember kom fram skýrsla hermálanefndar öldungadeildar Bandaríkjaþings þar sem ábyrgðin á því að ganga of langt í yfirheyrslum í Abu Ghraib , Guantanamo á Kúbu og víðar var rakin til æðstu valdamanna , þar á meðal Rumsfelds .
Carl Levin , þingmaður demókrata , og John McCain , þingmaður repúblikana og forsetaframbjóðandi flokksins í síðustu forsetakosningum , kynntu skýrsluna .
Þar er fullyrðingum stjórnar Bush um að með harkalegum aðferðum við yfirheyrslur hafi verið stuðlað að öryggi almennings og hermanna vísað á bug .
Í henni segir að ill meðferð á föngum í Abu Ghraib hafi " ekki bara verið afleiðing af því að nokkrir hermenn tóku sér bessaleyfi " , heldur afsprengi stefnu sem Rumsfeld og aðrir háttsettir embættismenn samþykktu og " komu þeim boðum til skila að líkamlegt álag og niðurlæging væri viðeigandi meðferð fyrir fanga " .
Aðferðirnar felast meðal annars í því að láta fanga vera lengi í sömu stöðu og neyða þá til að vera naktir .
Önnur aðferð er fólgin í að framkalla köfnunartilfinningu með því að kaffæra fanga í vatni .
Spænski rannsóknarrétturinn beitti slíkum aðferðum á sínum tíma .
Einnig hefur föngum verið haldið svefnlausum og þeir látnir hírast í miklum kulda langtímum saman .
Í skýrslunni segir að þótt Rumsfeld hafi formlega dregið til baka leyfi til að beita slíkum aðferðum hafi útbreiðsla þeirra í kerfinu haldið áfram og notkun þeirra " skaðað getu okkar til að safna saman áreiðanlegum upplýsingum , sem gætu bjargað mannslífum , styrkt stöðu óvina okkar og grafið undan siðferðislegum styrk okkar " .
Að undirlagi æðstu ráðamanna Talsmenn Rumsfelds hafa hafnað þessum ásökunum .
Þó er vitað að í nóvember 2002 lagði William J. Haynes II , lögfræðilegur ráðgjafi varnarmálaráðuneytisins , til að Rumsfeld veitti formlegt leyfi til harkalegra aðferða við yfirheyrslur , þar á meðal að láta fanga vera lengi í líkamsstöðu þar sem þeir væru undir álagi , notkun hunda þjálfaðra til árása og að kalla fram skyntruflanir .
Rumsfeld samþykkti þessa leyniskipun 2. desember 2002 .
Það var ekki fyrr en Alberto Mora , lagalegur ráðgjafi sjóhersins , mótmælti og sagði að hann myndi skrifa minnisblað þar sem kæmi fram að sumar þessara aðferða brytu í bága við lagahefðir bæði heima fyrir og á alþjóðlegum vettvangi að blaðinu var snúið við .
15. janúar 2003 afturkallaði Rumsfeld samþykki sitt en undirritaði í apríl sama ár annað minnisblað þar sem taldar voru upp leyfilegar aðferðir , þar á meðal að svipta fanga svefni .
Í apríl í fyrra greindi sjónvarpsstöðin ABC frá því að æðstu ráðamenn Bush hefðu hist árið 2003 til að ræða ágengar aðferðir við yfirheyrslur .
Á þessum fundum voru meðal annars Dick Cheney varaforseti , David Addington , sem þá var ráðgjafi og nú er starfsmannastjóri , John Ashcroft dómsmálaráðherra , Condoleezza Rice , þáverandi þjóðaröryggisráðgjafi og núverandi utanríkisráðherra , Rumsfeld og Haynes .
Bush staðfesti þessa frétt í viðtali við sjónvarpsstöðina .
" Staðreyndin er sú að ég sagði þjóðinni að við gerðum þetta .
Og ég sagði þeim líka að þetta væri löglegt .
Við höfðum lagaleg álit sem gerðu okkur fært að gera þetta .
" Pyntingunum hefur ekki verið tekið þegjandi í Bandaríkjunum og hefur öflugt andóf komið fram innan hersins .
Meðferð fanga er eitt .
Í ofanálag hafa Bandaríkjamenn handtekið fjölda manna fyrir afar léttvægar sakir og haldið þeim föngnum svo árum skiptir án þess að þeir ættu þess nokkurn kost að fá réttláta málsmeðferð .
Í fyrra kom út bók , sem heitir My Guantanamo Diary eftir Mahvish Rukhsana Khan .
Khan bauð sig fram sem túlkur fyrir fanga í Guantanamo .
Hópur manna , sem hún hitti , lýsti því hvernig þeir hefðu verið seldir í hendur Bandaríkjamönnum eftir að bandaríski herinn varpaði bæklingum úr lofti víða um Afganistan og hét því að borga hverjum þeim , sem segði til liðsmanns talibana eða Al Qaeda , 25 þúsund dollara .
Það eru um hundraðföld árslaun einstaklings í Afganistan .
Það segir síðan sína sögu um sekt fanganna að margir þeirra hafa síðan verið látnir lausir án þess nokkrar kærur kæmu fram .
Mohammed Jawad var handtekinn fyrir að varpa sprengju að bíl með bandarískum hermönnum í Kabúl síðla árs 2002 .
Blaðamaðurinn Anthony Lewis rekur sögu hans í grein , sem hann nefnir Official American Sadism eða Opinber bandarískur sadismi og birtist í The New York Review of Books í september .
Í febrúar 2003 var Jawad fluttur til Guantanamo , þá 17 ára .
Í desember 2003 reyndi hann að fremja sjálfsmorð .
Í maí 2004 var hann beittur meðferð þar sem hann var á þriggja tíma fresti í tvær vikur fluttur í járnum á milli fangaklefa .
Vitað er um meðferðina á honum vegna þess að lögmanni hans , David J.R .
Frakt major , tókst að fá herdómara til að skipa yfirvöldum að leggja fram skýrslur um fangavist hans .
Hér fylgir lýsing Lewis á réttarhöldunum : " " Af hverju var Mohammed Jawad pyntaður ? " spurði Frakt major .
" Hvers vegna völdu yfirmenn hersins táningsdreng , sem tæpum fimm mánuðum áður hafði reynt að fremja sjálfsmorð í fangaklefa sínum , til að vera viðfang þessarar sadísku tilraunar í að svipta hann svefni ? " Yfirmenn í Guantanamo sögðu að þeir teldu ekki að hann byggi yfir neinum mikilvægum upplýsingum og hann var ekki einu sinni yfirheyrður meðan á meðferðinni stóð .
" Líklegast er , " sagði Frakt major , " að þeir hafi einfaldlega ákveðið að pynta Jawad til gamans , til að veita honum ráðningu , kannski öðrum til viðvörunar .
" En Frakt lét ekki staðar numið við þá sem pyntuðu Mohammed Jawad .
Hann tók fyrir tilskipun Bush forseta frá 7. febrúar 2002 þess efnis að þeir , sem sætu í Guantanamo sem meintir liðsmenn eða stuðningsmenn Al Qaeda eða talibana ættu ekki að njóta verndar Genfarsáttmálanna .
" 7. febrúar 2002 , " sagði hann , " þann dag glötuðu Bandaríkin dálitlu af mikilfengleika sínum .
Við glötuðum stöðu okkar sem helstu verjendur mannréttinda í heiminum , sem málsvarar réttlætis , sanngirni og réttarríkisins ...
Því miður hefur þessi hernefnd [ sem hélt vitnaleiðslurnar í máli Jawads ] ekki vald til að gera neitt við þá sem opnuðu á pyntingar eins og John Yoo , Jay Bybee , Robert Delahunty , Alberto Gonzales ...
, David Addington , William Haynes , Cheney varaforseta og Donald Rumsfeld ...
" " Frakt er aðeins einn af mörgum , sem hafa verið tilbúnir að fórna frama sínum innan hersins til að segja skoðun sína á meðferðinni , sem fangar hafa verið beittir í stjórnartíð Bush , umbúðalaust .
Bandaríkjamenn hafa löngum verið á gráu svæði varðandi yfirheyrslur og þær aðferðir , sem fangar hafa verið beittir í Abu Ghraib , Bagram-fangelsinu í Afganistan , Guantanamo og víðar eiga rætur í rannsóknum , sem bandaríska leyniþjónustan , CIA , styrkti á sínum tíma og taldi nytsamlegar þar sem þær væru sálrænar en ekki líkamlegar .
Það er hins vegar hrollvekjandi að hugsa til þess að háskólagengnir menn skuli sitja á rökstólum í æðstu stöðum í bandarísku stjórnkerfi og velta því fyrir sér hvernig hægt sé að komast hjá því að kalla pyntingar sínu rétta nafni og hvernig megi skilgreina fanga þannig að hægt sé að komast fram hjá ákvæðum Genfar-sáttmálans um mannúðlega meðferð fanga .
Það mætti kalla þetta menntað siðleysi .
Margir hafa bent á það að pyntingar beri ekki tilætlaðan árangur og stjórnvöld hafi engar nytsamlegar upplýsingar fengið með því að beita fanga harðræði .
Það er hins vegar aukaatriði vegna þess að þá er verið að gefa í skyn að pyntingar séu réttlætanlegar ef þær beri árangur .
Glæpir Bandaríkjastjórnar ? Á sínum tíma var gerð tilraun til að svipta Bill Clinton embætti vegna þess að hann hefði borið ljúgvitni um samband sitt við Monicu Lewinsky .
George W. Bush hefur traðkað á mannréttindum .
Hann bjó til lagalegt svarthol í Guantanamo .
Hann leyfði flutning á föngum á laun til landa sem bandaríska utanríkisráðuneytið gagnrýnir í árlegum skýrslum fyrir illa meðferð á föngum .
Hann leyfði fangelsun þúsunda manna án dóms og laga .
Margir hafa setið inni svo árum skiptir .
Hann leyfði meðferð á föngum , sem ekki er hægt að kalla neitt annað en pyntingar – hvað sem öllum hártogunum líður .
Þess eru dæmi að menn hafi látið lífið af völdum pyntinga og margir hafa misst geðheilsuna .
Það má færa rök að því að hegðun Bush hafi verið glæpsamleg .
Ýmsir hafa hvatt til þess að reynt yrði að svipta Bush embætti .
Fyrir því eru þyngri rök en áttu við um Clinton en demókratar lögðu ekki í þann slag .
Bush hefur hins vegar komið því til leiðar að Bandaríkjamenn eru rúnir trausti í mannréttindamálum .
Hvernig eiga Bandaríkjamenn að gagnrýna mannréttindabrot Kínverja þegar þeir beita sjálfir pyntingum og handtaka fólk án dóms og laga ? Harðstjórar um allan heim geta hæglega sakað Bandaríkjamenn um hræsni í mannréttindamálum .
Gagnrýni bandarískra ráðamanna í þeim efnum verður hæglega léttvæg fundin þegar horft er á gerðir þeirra .
Mannréttindi og frelsi fara hönd í hönd .
Með því að ráðast á mannréttindi hefur Bush breytt vörninni fyrir frelsið í andhverfu sína .
Bush hefur gert mörg mistök á forsetastóli en óvirðing hans fyrir mannréttindum er svartasti bletturinn á stjórnartíð hans .
Nú kemur í hlut Baracks Obamas að vinda ofan af óhæfuverkum Bush-stjórnarinnar og sýna að hægt sé að leiða baráttu gegn hryðjuverkum án þess að fótum troða mannréttindi .
2001 Hryðjuverkamenn ráðast á New York og Washington .
2002 George W. Bush lýsir yfir að ákvæði Genfar-sáttmálans eigi ekki við um fangelsaða liðsmenn Al Qaeda og talibana í Guantanamo .
2008 Þingnefnd bendlar æðstu ráðamenn við harðræði við fanga .
