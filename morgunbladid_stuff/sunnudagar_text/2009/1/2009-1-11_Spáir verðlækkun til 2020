Eftir Önund Pál Ragnarsson onundur@mbl.is ORKUSPÁRNEFND gerir ráð fyrir því að olíuverð fari smám saman lækkandi á næsta áratug , í eldsneytisspá sinni til ársins 2050 .
Verð á hráolíu á föstu verðlagi verði 126 Bandaríkjadalir á tunnu árið 2010 en fari svo lækkandi og verði komið í 70 dollara tíu árum síðar , árið 2020 .
Þá er spáð að verðið hækki að nýju og verði 80 dalir á tunnu árið 2030 , 90 árið 2040 og 100 dalir árið 2050 .
Hins vegar er settur fyrirvari um að dollarinn sé veikur um þessar mundir og verðbreytingar gætu orðið aðrar og minni í öðrum myntum , t.d. evru .
Gert er ráð fyrir að verð á olíu hér innanlands fylgi þessari verðþróun .
Gasnotkun heldur áfram að aukast Einnig er því spáð að gasnotkun heimila aukist um 15% , úr 20 í 23 kíló á heimili á ári , fram til ársins 2020 og haldist óbreytt eftir það til 2050 .
Aukningin verður með öðrum orðum ekki jafnskörp og hún hefur verið á undanförnum árum , en heimilisnotkun á gasi hefur aukist um 80% síðasta áratuginn , ekki síst með meiri notkun gaseldavéla .
Heimili nota nú 35% alls gass á Íslandi .
