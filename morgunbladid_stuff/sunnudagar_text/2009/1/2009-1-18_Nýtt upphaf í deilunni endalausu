Svo virðist sem blóðbaðinu á Gaza-svæðinu gæti lokið nú um helgina .
Talsmaður Ehuds Olmerts , forsætisráðherra Ísraels , sagði á föstudagskvöld að svo virtist sem allt væri klárt og átti öryggisráð Ísraels að koma saman að kvöldi laugardags til að greiða atkvæði um vopnahlé .
" Allir eru mjög bjartsýnir , " sagði talsmaðurinn , Mark Regev .
Eftir stendur spurningin um það hverju blóðbaðið hafi skilað .
Tæplega 1.200 Palestínumenn hafa fallið frá því að Ísraelar hófu árásir sínar 27. desember .
Stór hluti af þeim er óbreyttir borgarar – konur og börn .
Rúmlega 5.000 Palestínumenn hafa særst .
13 Ísraelar hafa fallið , þar af þrír óbreyttir borgarar .
Ísraelsk yfirvöld segja að 233 hermenn hafi særst .
Samkomulagið er afrakstur milligöngu Egypta , en Bandaríkjamenn eiga einnig hlut að máli .
Tzipi Livni , utanríkisráðherra Ísraels , og Condoleezza Rice , utanríkisráðherra Bandaríkjanna , undirrituðu á föstudag samkomulag um að Bandaríkjamenn myndu grípa til tiltekinna aðgerða til þess að stöðva flutning nýrra vopna til samtakanna Hamas , sem fara með völd á Gaza .
Vopnunum hefur verið smyglað inn á svæðið í gegnum göng , sem liggja frá Sinai-skaga í Egyptalandi .
Traustara samkomulag en áður ? Þessi milliganga er eitt af síðustu verkum ríkisstjórnar George W. Bush , sem lætur af embætti eftir helgi .
Barack Obama tekur við embætti á þriðjudag og var samkomulagið gert með samþykki hans og verðandi utanríkisráðherra , Hillary Rodham Clinton .
Hamas viðurkennir ekki Ísrael og á meðan svo er neita Ísraelar að eiga viðræður við samtökin .
Ísraelsstjórn og Hamas talast því ekki beint við og hafa Egyptar borið boð á milli .
Það er hins vegar ekki ljóst hvort Hamas muni fara eftir þeim skilmálum , sem settir hafa verið í viðræðunum .
Hljóðið í forustumönnum Hamas á Gaza er allt annað en í forustu samtakanna utan svæðisins .
Khaled Meshal , útlægur leiðtogi Hamas , kom fram fyrir helgi á ráðstefnu , sem haldin var í Doha í Katar um ástandið fyrir botni Miðjarðarhafs .
Hann hafnaði skilmálum Ísraela fyrir vopnahléi og hvatti til áframhaldandi andspyrnu .
" Ísraelar munu ekki geta eyðilagt mótspyrnu okkar og Bandaríkjamenn munu ekki geta lagt okkur sínar reglur , " sagði hann .
Meshal skoraði á arabaríki um allan heim að standa með Hamas í baráttunni gegn mannfalli óbreyttra borgara úr röðum Palestínumanna .
Samkvæmt fréttum virðast leiðtogar Hamas á Gaza hins vegar hafa fallist á vopnahléssamkomulagið í stórum dráttum þannig að ekki ríkir eining á milli þeirra , sem eru í eldlínunni , og hinna , sem sitja fjarri átökunum .
Fundurinn í Katar sýnir að arabaheimurinn er heldur ekki samstiga .
Egyptar , Sádar og Jórdanar komu ekki til fundarins , en hann var engu að síður haldinn og má velta fyrir sér hvort það sýni að áhrif þeirra arabaríkja , sem eru Bandaríkjunum hliðholl , fari þverrandi .
Á fundinum voru fulltrúar frá Tyrklandi , Íran , Líbanon , Sýrlandi , Alsír og um tíu öðrum ríkjum .
Ísraelar hafa borið því við að þeir hafi ekki átt annars kost en að láta til skarar skríða á Gaza vegna látlausra eldflaugaárása Hamas þaðan á þorp og bæi í Ísrael .
Það er hins vegar mikil einföldun að segja að Hamas-liðar hafi verið einir um að ögra .
Segja má að starfsemi samtakanna Hamas , sem voru stofnuð fyrir 21 ári , skiptist í þrennt .
Mikið af kröftum samtakanna fer í félagslega aðstoð við Palestínumenn af margvíslegum toga .
Í öðru lagi sjá samtökin um löggæslu .
Í þriðja lagi er hinn vopnaði armur samtakanna , sem berst gegn Ísrael .
Líkt og Hisbollah í Líbanon nýtur Hamas stuðnings Írans , sem er að verða eitt valdamesta ríkið á svæðinu og hefur hagnast á Íraksstríðinu og falli Saddams Husseins .
Þetta hugnast ríkjum á borð við Egyptaland og Sádi-Arabíu lítt .
Ráðamenn víða í arabaheiminum óttast einnig uppgang trúarlegra grasrótarsamtaka á borð við Hamas vegna þess að þau gætu grafið undan valdi þeirra .
Málstaður Palestínumanna nýtur mikils stuðnings meðal almennings í arabaheiminum , en stuðningurinn á götunni skilar sér ekki til valdhafanna , sem hafa takmarkaðan áhuga á að efla Hamas .
Ógæfa Palestínumanna er því ekki aðeins að búa í skugga valds Ísraela , sem hafa þrengt að þeim með fulltingi Bandaríkjamanna , heldur að njóta ekki heldur samstöðu arabaríkja .
Þeir eru því að sönnu einangraðir .
Þegar Hamas vann sigur í kosningum Palestínumanna var reynt að mynda samsteypustjórn með Fatah-hreyfingunni .
Upp úr samstarfinu slitnaði og í kjölfarið sölsaði Hamas Gaza undir sig með vopnavaldi , en Fatah ræður ríkjum á Vesturbakkanum .
Þessi óeining hefur ekki hjálpað Palestínumönnum .
Ísraelar misbeita valdi sínu Ísraelar brugðust þegar öndverðir við valdatöku Hamas .
Ísraelsstjórn hefur reyndar kvatt herlið sitt frá Gaza og lokað landtökubyggðum , en það þýðir ekki að hernámi svæðisins , sem staðið hefur frá því að sex daga stríðinu lauk 1967 , sé lokið .
Ísraelar hafa haldið Gaza í herkví og ráða öllum samgöngum til svæðisins , hvort heldur sem er úr lofti , af sjó eða á landi .
Hamas svaraði með eldflaugaárásum .
Í fyrravor var samið um vopnahlé , en umsátursástandið hélt áfram .
Til marks um ömurlegt ástandið á Gaza er að þar ríkir 80% atvinnuleysi og skortur á öllum helstu nauðsynjavörum .
Vonir um betri tíð með brotthvarfi Ísraela voru fljótar að hverfa .
Eftir árásir Ísraela undanfarnar vikur eru innviðirnir á Gaza í rúst , heilbrigðiskerfið ónýtt og skólakerfið lamað .
Ein og hálf milljón manna býr á Gaza , sem er ekki nema um 360 ferkílómetrar eða vart helmingurinn af flatarmáli Reykjanesskagans .
Um helmingur íbúanna er flóttamenn , sem hröktust þangað við stofnun Ísraelsríkis 1948 , og afkomendur þeirra .
Í byrjun desember ákvað Hamas að endurnýja ekki vopnahléssamkomulagið og hófust eldflaugaárásir á Ísrael að nýju .
Það er vissulega ógnvekjandi að búa við slík skilyrði , en til marks um máttleysi þessara árása er þó að þegar Ísraelar létu til skarar skríða hafði aðeins einn Ísraeli látið lífið í þeim frá því að vopnahléinu lauk .
Ísraelar eiga vissulega rétt á að verja hendur sínar , en þeir eru ekki lítilmagninn í þessari viðureign og hryllingurinn , sem þeir hafa kallað yfir íbúa Gaza , er úr öllu samhengi við tilefnið .
Ásakanir um að Ísraelar hafi beitt fosfórsprengjum þarf að rannsaka og læknar segja óeðlilegt hvað oft þurfi að taka útlimi af hinum særðu .
Það er rakið til þess að ísraelskir hermenn noti byssukúlur sem springa og valdi því mun alvarlegri sárum en venjulegar kúlur .
Er það furða þótt Ísraelar séu vændir um stríðsglæpi ? Eðlilegt er að spurt sé hvort þeim gangi annað til en að sýna mátt sinn og megin .
Þá er ljóst að hvert sem framhaldið verður munu Ísraelar og Palestínumenn þurfa að búa hlið við hlið um ókomna tíð .
Með morðum á saklausum borgurum eru Ísraelar aðeins að auka beiskju og óvild í sinn garð .
Ekki má heldur gleyma því að samkvæmt Genfarsáttmálanum ber sá sem hernemur land skyldur gagnvart óbreyttum borgurum á hernámssvæðinu og ábyrgð á öryggi þeirra .
Þessar skyldur sínar virða Ísraelar að vettugi .
Það samræmist ekki þjóðarétti að beita alla íbúa svæðisins refsingum fyrir eldflaugaárásirnar .
En hvernig er hægt að líta á aðgerðirnar á Gaza sem annað en hóprefsingu ? Hvernig er annað hægt en að spyrja hvað margir Palestínumenn þurfi að falla fyrir hvern Ísraela þannig að yfirvöld í Ísrael telji að réttlætinu sé fullnægt ? Ísraelar segjast nú hafa náð markmiðum sínum og hóta því jafnframt að hefja aðgerðir að nýju verði haldið áfram að skjóta eldflaugum frá Gaza .
Hamas krefst þess á móti að herkvínni verði aflétt .
Ekki skiptir Ísraela hins vegar minna máli að átökunum linni áður en Barack Obama tekur við embætti á þriðjudag .
Ein ástæðan fyrir því að þeir hófu árásirnar um jólin var sú að þeir vissu ekki hvernig Obama myndi bregðast við .
Málflutningur hans hefur hins vegar verið það hliðhollur málstað Ísraels að einnig er líklegt að Ísraelar hafi ekki viljað setja Obama í óþægilega stöðu fyrstu vikurnar í embætti .
Bush hafði í upphafi forsetatíðar sinnar lítinn áhuga á að miðla málum fyrir botni Miðjarðarhafs .
Stefna afskiptaleysis hefði ef til vill getað skilað einhverju ef stjórn Bush hefði í raun haldið að sér höndum , en sú var ekki raunin .
Bandaríkjamenn hafa ávallt tekið málstað Ísraela í stjórnartíð Bush .
Það var ekki fyrr en fór að nálgast lok valdatíðar Bush að hann ákvað að þrýsta á um samkomulag , en það var of seint og ef til vill hefur veik forusta bæði í Ísrael og hjá Palestínumönnum haft sitt að segja .
Ljóst er að Obama mun leggja áherslu á að stilla til friðar fyrir botni Miðjarðarhafs .
Það hafa fleiri Bandaríkjaforsetar gert og ekki haft erindi sem erfiði .
Bill Clinton reyndi að knýja fram samkomulag .
Þegar slitnaði upp úr samningunum var Yasser Arafat , leiðtoga Palestínumanna , kennt um að hafa átt sök á því með þrákelkni sinni , en nú virðist sú söguskoðun vera að ryðja sér til rúms að í raun hafi skilmálar Ísraela verið óaðgengilegir fyrir Palestínumenn .
Það getur verið dýrkeypt fyrir ísraelska leiðtoga að fara friðarleiðina .
Það var ástæðan fyrir því að Yitzhak Rabin var ráðinn af dögum .
Nú nálgast kosningar í Ísrael .
Ekki er langt síðan fylgi Verkamannaflokksins var í molum og flokkurinn var sakaður um linkind .
Innrásin á Gaza hefur skilað sér rækilega í auknu fylgi .
Obama hefur lýst yfir því að deila Ísraela og Palestínumanna verði sett á oddinn frá fyrsta degi .
Hann ætlar sömuleiðis að breyta stöðu Bandaríkjanna í heiminum , meðal annars með auknu samráði við ríki heims .
Martin Indyk var sendiherra í Ísrael í tíð Clintons og hefur verið ráðgjafi Obama um Mið-Austurlönd .
" Hann mun nálgast báða aðila , " segir Indyk í viðtali við þýska vikuritið Der Spiegel um stefnu Obamas .
" Bandaríkin eru nánasti bandamaður Ísraelsríkis og verða það áfram .
Obama á þess hins vegar kost að hafa sterkari áhrif í arabaheiminum en forverar hans .
Það helgast af lífshlaupi hans .
Hann er sonur föður frá Kenía , á æskuárum var hann í múslímaríkinu Indónesíu , millinafn hans er Hussein og hann komst til valda án þess að eiga sjálfur peninga eða vera með voldugt ættarnafn .
Allt þetta heillar araba .
" Þegar bent er á að þetta hafi hvorki fært Obama traust Hamas né Hisbollah svarar Indyk : " Boðskapur þeirra hefur árum saman verið : Við komum á réttlæti og virðingu hinna arabísku þjóða með andspyrnu , ofbeldi og lítilsvirðingu á vestrinu .
Þeir vilja strax setja þann stimpil á Obama að hann sé annar Bush .
Þess vegna mun hann tafarlaust eftir innsetningu í embætti grípa frumkvæðið í Palestínumálinu , einnig til að sýna að hann er ekki annar Bush .
" Átökunum á Gaza lýkur sennilega um helgina .
Vandinn er hins vegar óleystur .
Ljóst er að nú verður tekið á deilu Ísraela og Palestínumanna af meiri alvöru en undanfarin átta ár , en Barack Obama hefur ekki töfralausn á henni frekar en aðrir .
1.193 Fjöldi fallinna Palestínumanna .
410 Fjöldi barna meðal hinna föllnu .
108 Fjöldi kvenna meðal hinna föllnu .
13 Fjöldi fallinna Ísraela .
Þar af eru þrír óbreyttir borgarar .
Tölurnar eru fengnar hjá palestínska heilbrigðisráðuneytinu á Gaza annars vegar og ísraelskum yfirvöldum hins vegar .
