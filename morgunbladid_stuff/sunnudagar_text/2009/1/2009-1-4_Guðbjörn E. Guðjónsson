Guðbjörn Eggert Guðjónsson kaupmaður fæddist í Reykjavík 1. desember 1921 .
Hann andaðist á líknardeild Landspítalans á Landakoti sunnudaginn 21. desember síðastliðinn og fór útför hans fram frá Digraneskirkju 30. desember .
Í lífsbók hvers manns eru margir kaflar .
Í hverjum kafla koma vissar persónur við sögu .
Einn kafli í lífsbók Guðbjörns E. Guðjónssonar er kafli sem hann deilir með föður okkar sem lést fyrir mörgum árum .
Þeir voru vinir og samferðamenn í gegnum mikla lífsreynslu sem ungir menn .
Kynni okkar systkinanna af Guðbirni eru mótuð af ævilangri vináttu þeirra og þeirri reynslu sem hann hefur deilt með okkur nú á eldri árum .
Í maí 1942 réðu fjórir Íslendingar sig á ameríska skipið Ironclad frá Halifax sem átti að sigla með hergögn til Arkangelsk í Sovétríkjunum með viðkomu í Murmansk á bakaleiðinni .
Þetta voru þeir Guðbjörn E. Guðjónsson , Friðsteinn Hannesson , Magnús Sigurðson og faðir okkar Albert Sigurðsson .
Skipið sigldi ásamt fleiri skipum frá Hvalfirði 27. júní 1942 og fleiri skip bættust í skipalestina úti fyrir Vestfjörðum .
Samtals urðu þetta 40 skip sem sigldu í skipalestinni PQ-17 sem einnig fékk nafnið Dauðalestin .
Aðeins 11 skip komust á leiðarenda og var eitt þeirra Ironclad .
Á leiðarenda varð skipið einnig fyrir miklum loftárásum og komust skipverjar við illan leik í land og urðu innlyksa í Arkangelsk í 8 mánuði við slæm kjör .
Þegar þeir kunningjarnir Guðbjörn og Albert réðu sig á skipið var þeim ekki ljóst hvaða hlutverki það ætti að þjóna né hvaða aðstæður biðu þeirra um borð og síst af öllu hvaða hörmungar biðu þeirra .
Þeir voru einungis ungir menn með útþrá , sólgnir í ævintýri .
Guðbjörn lýsti fyrir okkur aðdraganda þessarar skyndihugdettu , að sækja um á skipinu Ironclad sem beið í Hvalfirði .
Þetta var aðeins brot af mörgum frásögnum hans og föður okkar af þessu ævintýri sem þeir deildu .
Sameiginleg lífsreynsla þeirra batt þá vináttuböndum ævilangt og mótaði þeirra samskipti og þau kynni sem við systkinin höfum haft af Guðbirni .
Ekki er að undra að þeir hittust reglulega og heimsóttu hvor annan .
Um margt var að ræða , margs að minnast .
Sem ung börn voru sögur af skipalestinni líkastar ævintýri eða uppspuna .
Sem fullorðið fólk undrumst við enn þær hörmungar sem þeir upplifðu , sem eru okkur börnum og barnabörnum svo framandi .
Ekki er að undra að lífsreynsla sem þessi móti fólk alla ævi .
Mörgum frásögnum af sameiginlegri reynslu þeirra hefur Guðbjörn deilt með okkur .
Hann hafði góða frásagnarhæfileika og blandaði sögurnar með hæfilegum skammti af kímni og alvöru .
Guðbjörn var vingjarnlegur maður , myndarlegur og bar sig af reisn þrátt fyrir að heilsan væri farin að daprast hin síðari ár .
Guðbjörn hefur verið heiðraður af rússneska sendiráðinu ásamt öðrum Íslendingum sem sigldu í skipalestum norðurslóðanna í seinni heimsstyrjöld .
Fyrir hönd systkina minna og föður okkar heitins þakka ég honum frásagnirnar , samfylgdina og góð kynni með ósk um að hann sigli nú á lygnari sjó .
Fyrir hönd systkinanna , Kolbrún Albertsdóttir .
