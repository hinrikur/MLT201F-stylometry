Birgir Ármannsson alþingismaður skrifar grein á vefinn amx.is ; " Blekkingarleikur ESB-sinna " .
Birgir segir Evrópusambandssinna vilja sækja um aðild sem fyrst .
" Ganga eigi til verka á ógnarhraða , hefja aðildarviðræður jafnvel strax í næsta mánuði , klára stjórnarskrárbreytingar og löggjöf um þjóðaratkvæðagreiðslur á örfáum vikum , rumpa svo sjálfum aðildarviðræðunum af á sem skemmstum tíma og láta þjóðaratkvæðagreiðslu fara fram sem allra fyrst .
Það megi engan tíma missa .
En á sama tíma segjast sömu menn auðvitað vilja vanda til verka og standa vörð um hagsmuni Íslands .
Er þetta trúverðugur málflutningur ? " Þetta er auðvitað sjónarmið .
Það skal vanda sem lengi á að standa .
En svo er hitt sjónarmiðið ; að ríki hafa ekki alltaf langan tíma til ákvarðana í utanríkismálum .
Á þetta benti til dæmis Björn Bjarnason , núverandi dómsmálaráðherra , í grein sem hann skrifaði hér í blaðið 3. apríl 1991 .
Þá var Ísland í miðjum samningaviðræðum um aðild að EES .
Þar skrifaði Björn : " Ef við getum ekki sætt okkur við niðurstöðuna í samningum um evrópskt efnahagssvæði verðum við að finna aðra leið til að laga okkur að samrunaþróuninni í Evrópu .
Tíminn sem ríki hafa til stefnu er ekki ávallt langur .
Hinar örlagaríku ákvarðanir um stofnaðild að Atlantshafsbandalaginu voru teknar á um það bil þremur mánuðum á árinu 1949 .
" Hefur ekki NATO-aðildin reynzt bærilega þótt unnið væri hratt ? 