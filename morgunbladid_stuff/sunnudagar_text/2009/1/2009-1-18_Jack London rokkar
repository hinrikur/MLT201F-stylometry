Eftir Árna Matthíasson arnim@mbl.is Hljómsveitin Jack London lagði land undir fót fyrir ári og hélt til Chicago þar sem hún bjó í kristilegri kommúnu á meðan hún hljóðritaði fyrstu breiðskífu sína sem kemur út um þessar mundir .
Unnar Gísli Sigurmundsson , gítarleikari og söngvari sveitarinnar , segir að þeir félagar hafi komist í kynni við Glenn Kaiser í einni af heimsóknum hans hingað til lands , en þá var Jack London fengin til að hita upp fyrir hann .
" Í framhaldi af því varð okkur vel til vina og því fannst okkur spennandi að fara til Chicago að taka upp .
Það var líka ódýrt að vera þar þó ævintýraþráin hafi kannski haft mest að segja , " segir Unnar Gísli .
Búið í kommúnu Þeir félagar fóru út um miðjan janúar fyrir ári og dvöldu á vegum samtaka sem kallast Jesus People USA , en Glenn Kaiser er einmitt meðal meðlima í þeim .
Þau samtök reka heimili fyrir heimilislausa sem Unnar Gísli lýsir sem einskonar kommúnu , enda eiga allir allt saman og deila öllu , en alls búa um 800 manns í húsnæði á vegum samtakanna .
Unnar Gísli segir að það hafi verið mjög merkilegt að koma þarna út , enda er aðsetur samtakanna í útjaðri borgarinnar , í Uptown-hverfinu þar sem félagsleg bágindi hafa verið mikil og þörfin fyrir aðstoð því rík .
" Það fyrsta sem við fundum fyrir var hvað það er rosalega kalt í Chicago , miklu kaldara en okkur grunaði .
Í hverfinu var líka svo lítið af hvítu fólki , maður sá ekki nema blökkumenn og fólk frá Suður-Ameríku og Suðaustur-Asíu .
" Hlýja og kurteisi Kjör margra eru aum á þessum slóðum í Chicago en líka talsvert um glæpi .
" Maður lærði það fljótt að horfast ekki í augu við neinn og ganga hratt framhjá ákveðnum húsum þar sem gengi héldu til , " segir Unnar Gísli og bætir við að menn hefðu líka þurft að hafa varann á sér ef þeir hittu unga blökkumenn í skjannahvítum peysum og hvítum skóm því þeir voru alla jafna félagar í glæpagengjum .
Að því sögðu þá segir hann að þeir félagar hafi ekki mætt öðru en hlýju og það hafi komið sér mjög á óvart hve margir af því útigangs- og drykkjufólki sem þeir hittu voru kurteisir og vinsamlegir .
" Það voru auðvitað uppákomur og eitt sinn kom til dæmis maður inn í húsið þar sem við bjuggum og var að leita að konunni sinni .
Hann fann hana ekki og ætlaði því að drepa alla í húsinu , en róaðist svo niður .
" Jesus People USA eru kristileg samtök og þeir félagar í Jack London tóku þátt í samkomum og léku meira að segja í einni slíkri .
Unnar Gísli segir að það hafi verið merkilegt að sjá hve trúin var hversdagsleg fyrir öllum , menn voru ekki að klæða sig upp á til að fara í messu ; menn mættu bara á bolnum og inniskónum ef því var að skipta .
Þótt mannlífið hafi verið fjölskrúðugt þarna úti og skemmtilegt að skoða það segir Unnar Gísli að þeir hafi verið úti til að taka upp plötu og það hafi líka verið unnið við hana af krafti þann mánuð sem þeir dvöldust þarna úti .
Upptökurnar gengu líka mjög vel að hans sögn , en fólk úr kommúnunni kemur líka við sögu , lagði til bakraddir og auka hljóðfæraleik .
Mikil músík " Það er mikil músík í kommúnunni , ég held að það séu að minnsta kosti tíu hljómsveitir þar og mjög ólíkar .
Þannig var ein hljómsveit rosalega hippaleg , önnur lék bara blóðugt pönk og allt þar á milli .
" Kommúnan sem þeir félagar dvöldust í byggist upp á samhjálp og Unnar Gísli segir að þeir hafi farið út með það fyrir augum að taka þátt í starfinu , en ekki varð eins mikið úr því og til stóð .
" Við vorum tólf tíma á dag í stúdíóinu þannig að það var ekki mikil orka eftir .
Okkur stendur þó til boða að fara út og prófa að vera í kommúnunni í mánuð til reynslu .
Ég veit þó ekki hvernig maður myndi meika það að vera þarna úti .
Þá daga sem maður er extra umburðarlyndur er þetta örugglega ekkert mál en aðra daga er það kannski óhugsandi .
Þetta er þó rosalega gott fyrir þá sem eru að reyna að brjótast út úr ruglinu , að fá fótfestu í lífinu , enda eru þeir settir í að hjálpa öllum allan daginn , að létta öðrum lífið , og ná þá jafnvægi sjálfir .
" Mixað og mixað aftur Þótt upptökurnar hafi gengið vel tókst þeim ekki að ljúka við hljóðblöndun og því fór Unnar Gísli aftur út í apríl og var þar í tvær vikur .
" Það var ekki eins skemmtilegt og að taka upp því gaurinn sem vann að mixinu með mér skildi ekki hvað það var sem ég vildi .
Græjurnar til að taka upp voru til staðar , en mér fannst þetta miðast allt of mikið við popp .
Ég var því hundóánægður með niðurstöðuna , fannst platan alls ekki hljóma eins og við vildum hafa hana .
Það var svo eiginlega fyrir tilviljun að ég hitti vin minn úti í Vestmannaeyjum , Gísla Einarsson í Foreign Monkeys , og hann fékk að heyra upptökurnar og tók síðan að sér að mixa þær á mettíma og breytti þeim úr grjóti í gull .
" Platan , sem ber heitið White Suit Getting Brown , kom svo út í takmarkaðri útgáfu fyrir stuttu , en væntanleg er útgáfa með endurhönnuðu umslagi .
Í framhaldi af því stefnir sveitin á að leggjast í tónleikahald vestan hafs .
Sú spurning er nærtæk hvort þeir félagar hyggist spila á kristilegum tónlistarhátíðum þar í landi en þær eru legíó .
Unnar Gísli segir að þeir eigi eflaust eftir að spila á einhverjum slíkum hátíðum , en þeir stefni ekki á það enda vilji þeir ekki að hljómsveitin sé metin eftir einhverjum merkimiða .
" Trúin skiptir okkur miklu máli og allir sem tala við okkar komast fljótt að því .
Við viljum þó ekki hafa á okkur þann merkimiða að við séum bara kristileg hljómsveit , við erum rokkhljómsveit , " segir hann .
2:44 -47 , 4:32 -37 JESUS People USA er trúhreyfing sem á rætur í trúarvakningu í Suður-Kaliforníu undir lok sjöunda áratugarins sem varð að óformlegum samtökum fjölda hópa sem kölluðust Jesus People .
Sá hópur sem settist að í Chicago kallar sig Jesus People USA .
Tónlist skiptir miklu máli í starfi Jesus People USA .
Jesus People USA rekur um 500 manna kommúnu í Chicago sem byggist á því að allir eigi allt saman og deili öllu að hætti kristinna samfélaga sem lýst er í Postulasögunni , 2:44 -47 og 4:32 -37 .
Samfélagið hefur tekjur af ýmsum fyrirtækjum , þakefnafyrirtæki , hljóðveri , plötufyrirtæki , tímariti , bolaprentun og trésmíðaverkstæði meðal annars , en þau fyrirtæki eru rekin af félögum í kommúnunni .
Það rekur að auki súpueldhús , elliheimili , skóla og athvarf fyrir heimilislausar konur og börn .
Gítarleikarinn Glenn Kaiser lýsti tilurð starfsins svo í viðtali við Morgunblaðið : " Eftir því sem við kynntumst fólkinu í kringum okkur rákumst við á marga sem áttu sér engan samastað og buðum þeim að koma heim með okkur , því þó við ættum ekki mikið var það nóg til að deila með þeim sem áttu ekkert .
Smám saman kynntumst við betur þessu fólki sem enginn hirti um og fórum að heimsækja illa haldnar og einmana gamlar konur og gamla menn , skrifuðum föngum , gættum barna og gerðum það sem ritningin leggur okkur á herðar .
Það var þó ekki nóg , okkur fannst við eiga allt of mikið þegar svo margir áttu ekki neitt .
Við fórum því að bjóða vegalausum einstæðum mæðrum að koma og borða með okkur og gista síðan í stofunni .
" Smám saman vatt þetta starf þeirra upp á sig og er nú 500 manna kommúna eins og getið er .
" Guð sagði okkur að við ættum að fæða fólk , að hjálpa þeim sem leita til okkar án tillits til þess á hvað þeir trúa .
" 