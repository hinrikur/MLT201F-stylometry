" Sex ára gömul dóttir mín hefur rætt um að færa mér morgunmat í rúmið , " segir afmælisbarn dagsins , Einar Mar Þórðarson stjórnmálafræðingur , sem fyllir 35 ár í dag .
" Ég hef eiginlega ekki haldið upp á afmælið mitt af alvöru síðan ég varð tvítugur en þá leigði ég sjálfstæðishúsið á Seltjarnarnesi , fékk hina stórgóðu hljómsveit Nesvini til að leika fyrir dansi og bauð næstum öllum í 5. og 6. bekk MR , " segir Einar Mar og áætlar að þá hafi um 200 manns mætt til veislu .
Einar deilir afmælisdegi með bróður sínum en veislurnar voru oft í smærri kantinum , enda að afloknum miklum hátíðarhöldum .
" Það voru smákökuafgangar á borðum og kannski lítið pylsupartí fyrir nánustu vini .
Svo voru flestar búðir auðvitað lokaðar og gjafirnar komu því stundum frá bensínstöðvununum , " rifjar Einar Mar upp en hann deilir þeim kalda veruleika með öðrum afmælisbörnum jólaviknanna að hafa oft fengið einn pakka í stað tveggja .
" En 17 ára afmælið vó mjög upp á móti þessu því að þá var ég fyrstur til að fá bílpróf , " segir Einar Mar og á von á því að bjóða vinum og vandamönnum í kaffi í dag .
Líklega verða smákökuafgangar á borðum .
halla@mbl.is 