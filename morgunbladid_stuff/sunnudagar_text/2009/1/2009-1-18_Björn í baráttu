Nú þegar fréttir berast af því að Björn Bjarnason dómsmálaráðherra muni senn víkja af hinu pólitíska sviði er ekki laust við að maður hugsi hlýlega til hans .
Björn tilheyrir harðlínuarmi Sjálfstæðisflokksins og er því umdeildur eins og sú klíka öll .
Mönnum þar innanborðs er þó ekki alveg alls varnað , eins og sannast á Birni .
Hann er vinnusamur , alltaf sjálfum sér samkvæmur og berst stöðugt til þrautar .
En hann er kannski líka óhóflega mikill bardagamaður .
Nú er hann í stríði ásamt harðlínufélögum sínum innan Sjálfstæðisflokksins gegn hugmyndum um aðild Íslands að Evrópusambandinu .
Vinni Björn og félagar það stríð munu þeir telja það sigur fyrir Sjálfstæðisflokkinn .
En það kann að verða dýrkeyptur sigur sem mun leiða til einangrunar Sjálfstæðisflokksins með tilheyrandi fylgishruni .
Örugglega ekki það sem Björn og félagar ætla sér .
Þeir kunna því að eiga eftir að sitja með mikla sektarkennd í sálarlífinu af því þeir drápu óvart yndi sitt : Sjálfstæðisflokkinn .
Það verður ekki horft framhjá því að Björn og félagar eru óhræddir við umræðuna .
Þeir vaða fram með ósveigjanlegar skoðanir sínar gegn Evrópusambandinu og hika ekki við að taka slaginn .
Það sem vekur hins vegar athygli er hversu lítilli andstöðu þeir mæta .
Innan Sjálfstæðisflokksins er eins og fáir þori eða vilji svara þessum hópi fullum hálsi .
Ætti að taka mið af því mun litla klíkan í Sjálfstæðisflokknum hafa dýrkeyptan sigur á landsfundinum seinna í þessum mánuði .
Björn Bjarnason , sem er óþreytandi á ritvellinum , hefur nú sent frá sér bók um tengsl Íslands og Evrópusambandsins : Hvað er Íslandi fyrir bestu ? Bókin geymir gamlar greinar Björns en það er svosem enginn galli á bókinni því Björn skiptir aldrei um skoðun og getur því ætíð staðið við allt sem hann hefur sagt .
Það er ekki einungis þögn Evrópusinnanna innan Sjálfstæðisflokksins sem vekur athygli heldur einnig hversu lítið Evrópusambandssinnar innan Samfylkingar hafa sig í frammi .
Frá þeim kemur engin bók og ef þeir senda frá sér blaðagrein um Evrópustefnu flokksins eða nauðsyn Evrópusambandsaðildar þá telst það til tíðinda .
Það var því tekið eftir því þegar þingmaður Samfylkingar , Lúðvík Bergvinsson , vék að nauðsyn Evrópusambandsaðildar í Morgunblaðsgrein fyrr í þessari viku .
Af hverju eru Evrópusambandssinnar ekki í áróðursferð fyrir aðild að Evrópusambandinu á sama hátt og hópur innan Sjálfstæðisflokksins hamast gegn hugmyndum um aðild ? Finnst þeim nóg að þjóðin lesi sér til um ESB í ítarlegum greinaflokkum í Morgunblaðinu ? Ekki skal dregið úr upplýsingagildinu sem þar er á ferð en ESB-sinnar þurfa að láta í sér heyra .
kolbrun@mbl.is Kolbrún Bergþórsdóttir 