Eftir Ragnhildi Sverrisdóttur rsv@mbl.is Birgir Páll Marteinsson situr í fangelsinu á Litla-Hrauni .
Hann hefur verið þar frá því í júní á síðasta ári , eftir að hafa hlotið sjö ára dóm í Færeyjum fyrir aðild sína að fíkniefnamáli , svokölluðu Pólstjörnumáli .
Hann var dæmdur fyrir að hafa 1,7 kíló af amfetamíni og e-pilludufti í fórum sínum , en efnið hafði gamall skólafélagi hans og vinur , Baddi , skilið eftir hjá honum í Færeyjum .
Baddi hélt siglingu sinni áfram og var handtekinn þegar hann og félagi hans lögðu að landi á Fáskrúðsfirði .
Sama dag var Birgir Páll handtekinn í Færeyjum .
Í bílnum hans voru kílóin tvö .
Birgir Páll sat í eingrun í Færeyjum svo mánuðum skipti , lengur en nokkur maður hefur áður gert þar í landi .
Hann er mjög ósáttur við framgöngu saksóknarans , Lindu Hesselberg , sem hann segir hafa viljað gera sig að helsta höfuðpaur málsins , þótt hún hafi vitað betur .
Þá hafi verjandinn ekki staðið sig sem skyldi .
Hann hafi virst óttast saksóknarann og ekki hirt um að benda á hversu skakkur málflutningurinn var .
Hann hafi fengið mjög þungan dóm fyrir þau mistök að bregðast vel við beiðni vinar .
" Þegar þeir höfðu verið í nokkra daga í Færeyjum áttaði ég mig á hvað þeir væru með í farangrinum .
Þá hefði ég auðvitað getað gert eitthvað .
Sagt eitthvað .
En þetta var eins og að vera í bremsulausum bíl í brekku .
Ég hefði auðveldlega getað kastað mér út í upphafi ferðarinnar og sloppið óskaddaður .
Og meira að segja þarna um miðbikið hefði ég getað forðað mér , þótt ég hefði örugglega borið einhvern skaða af .
En ég gerði ekkert .
Ég beið bara þangað til þeir fóru og var feginn þegar þeir loks gerðu það .
Ég var andlega uppgefinn og hefði samþykkt hvað sem er .
Ég hugsaði ekki um afleiðingarnar af að taka við efninu , sem þeir ætluðu að sækja seinna .
Auðvitað var það fáránlegt , en ég ímyndaði mér að þessu væri öllu lokið , að ég myndi ekkert dragast inn í þetta meira .
Þegar lögreglan tók mig , tveimur dögum eftir að þeir sigldu í burtu , var ég ennþá með pakkann með efnunum í skottinu .
Ég var svo vitlaus að ég hafði ekki leitt hugann að efnunum og ekki losað mig við þau .
" Gamall vinur í heimsókn Birgir Páll á ættir að rekja til Færeyja .
Hann fór þangað með Badda vini sínum í sumarvinnu árið 2000 , þegar hann var sautján ára , en sneri aftur heim í Iðnskólann .
Sumarið 2007 hafði hann búið í Færeyjum í fimm mánuði , var þar í vinnu og átti kærustu .
Í ágúst hringdi gamli bernskufélaginn og spurði hvort Birgir Páll gæti útvegað sér gistingu , ef hann kæmi til eyjanna síðar um sumarið .
Þeir höfðu alltaf haldið góðu sambandi og Baddi hafði áður heimsótt hann til Færeyja .
Birgir Páll sagði að það væri velkomið , en að hann væri reyndar ekki viss um að hann yrði í eyjunum síðar um sumarið .
" Það var ekkert óeðlilegt að hann kæmi í heimsókn .
Svo hringdi hann í mig frá Danmörku og sagðist koma eftir nokkra daga .
Hann hringdi aftur á sunnudegi og þá voru þeir , hann og félagi hans , lagstir að bryggju í Gömlurætt á skútunni .
Ég komst seinna að því á hvaða ferðalagi þeir voru .
Sjálfur hef ég aldrei notað fíkniefni og ég vildi alls ekki dragast inn í þetta .
Ef ég hefði vitað af þessu fyrirfram , þá hefði ég beðið hann um að blanda mér ekki í málið .
En þarna var þetta staðreynd .
Þetta voru bara örfáir dagar , svo myndi hann hverfa og vandamálið um leið .
En þetta tók á , ég var alveg uppgefinn andlega þegar þeir loksins fóru og kærastan mín hafði orð á að ég væri svo lokaður .
Ég var óskaplega feginn að sjá þá fara .
Stærstu og heimskulegustu mistökin voru auðvitað að fallast á að geyma efni fyrir þá .
Ég hefði átt að segja nei .
En í staðinn henti ég pakkanum bara í skottið á bílnum og hugsaði ekki um þau meira .
Fíkniefni hafa enga þýðingu fyrir mig , ég hafði enga tilfinningu fyrir hvað þetta var mikið eða hversu verðmætt það var .
Ég fór bara heim til kærustunnar og svo í vinnuna .
Mér tókst að sannfæra mig um að þetta væri ekki mitt vandamál .
" Vildi 15 ára fangelsi Birgir Páll gerir sér vel grein fyrir að mörgum finnst hann eiga skilið að sitja sjö ár í fangelsi , jafnvel þótt sá dómur sé miklu þyngri en nokkur hafði reiknað með fyrir vörslu fíkniefna .
" Ég játaði allt um leið og lögreglan tók mig og sagði þeim að ég hefði samþykkt að geyma þetta efni .
Strákarnir sögðu líka alltaf að þetta hefði verið svona ; að þeir hefðu bara fengið að gista hjá mér og svo ákveðið að skilja þennan pakka eftir .
Ég átti von á að farið yrði með málið sem játningarmál ; að dómarinn myndi dæma mig til refsingar fyrir vörslu fíkniefna og ég myndi sitja þann dóm af mér .
Saksóknarinn , Linda Hesselberg , ákvað hins vegar að sýna hörku sína í fíkniefnamálum .
Hún ákærði mig fyrir þátttöku í smyglinu sjálfu , auk vörslu á efnunum .
Hámarksrefsing við slíku broti er 10 ár , en í alvarlegum málum er heimild til að auka refsinguna um helming .
Og þetta vildi Linda gera , setja mig í fangelsi í 15 ár .
Þetta var stærsta mál sem hafði komið til hennar kasta og hún ætlaði að sækja það af hörku .
Ég fékk áfall þegar ég sá að stefndi í löng réttarhöld fyrir kviðdómi í Færeyjum .
Í stað þess að sjá fram á 2-3 ára dóm , sem mér fannst mikil refsing fyrir heimskuna , var ég allt í einu farinn að berjast fyrir lífinu .
Hérna heima hefði ég getað reiknað með 6-18 mánaða fangelsi .
" Dómurinn var harður , 7 ára fangelsisvist , en hann braut vissulega af sér , þótt hann líti ekki á sig sem afbrotamann , enda aldrei tengst slíkum málum áður .
Versta refsingin var þó að vera vísað frá Færeyjum fyrir lífstíð .
Þar á hann kærustu og marga góða vini .
Hann er ósáttur við dóminn , en getur lítið við honum gert úr því sem komið er .
Núna snýst barátta hans um að fá að afplána hann á mannsæmandi hátt .
" Ég veit vel að margir hafa enga samúð með mér .
En hvernig vill fólk hafa fangelsiskerfið ? Á þetta bara að vera refsivist , en alls engin betrunarvist ? Refsingin er frelsissvipting og eftirlit og enginn , sem ekki hefur reynt það , veit hvað það reynir á mann .
En er eðlilegt að svipta okkur föngum samskiptum við annað fólk ? Falla mannleg samskipti ekki undir mannréttindi ? Einu sinni var föngum bannað að tala í síma , núna er mjög takmarkað hvernig við getum notað netið .
Í stað þess að banna netnotkun ætti að stýra henni , ég er fyllilega sáttur við það .
" Við komum allir út Netnotkun skiptir Birgi Pál miklu máli .
Hann er í fjarnámi í viðskiptafræði við Háskólann á Bifröst og aðgangur að tölvu er lykilatriði .
" Námið gefur lífinu tilgang .
Vill fólk að afbrotamenn séu lokaðir inni að eilífu , í tilgangslausri refsingu ? Það er ekki raunhæft , við komum allir út aftur einn góðan veðurdag .
Er þá ekki betra að við reynum að bæta okkur , reynum að aðlagast samfélaginu sem við ætlum að búa í eftir fangelsisvistina ? Skólinn er mér ótrúlega mikilvægur og ég er viss um að það gæti átt við um marga sem eru hérna .
En ef lífið hefur engan tilgang , þá leita menn í sama farið .
Trúir því einhver að refsingar við glæpum séu næg ástæða til að menn haldi sig frá þeim ? Menn brjóta af sér af því að þeir eru fastir í því farinu .
Ég hef aldrei verið í því fari , svo ég veit að ég á greiða leið aftur út í samfélagið .
" Birgi Páli er mikið niðri fyrir , enda á hann erfitt með að stunda nám sitt frá Litla-Hrauni svo vel sé .
Þar starfa tveir menn , einn fangavörður og umsjónarmaður náms fanga , sem mega hleypa föngum á netið undir eftirliti .
Fangar eru því háðir því að annar hvor þessara manna sé á staðnum .
" Eðli málsins samkvæmt byggist fjarnám meira eða minna á tölvunotkun .
Oft er hópur nemenda að leysa verkefni saman og þarf þá að vera í stöðugu sambandi .
Ég get skoðað tölvupóstinn minn af og til , en ég get ekki tekið þátt í stöðugum samskiptum á spjallforritum , þar sem menn kasta hugmyndum á milli sín .
Fyrir stuttu var hérna annar fangi , sem var í sama námi , og við gátum auðvitað unnið mikið saman .
Hann hefur núna verið fluttur á Kvíabryggju .
" Þar nefnir Birgir Páll úrræðið sem hann vill fá að njóta : Að komast á Kvíabryggju , þar sem reglur um netnotkun eru rýmri en á Litla-Hrauni og því miklu auðveldara að stunda námið .
Hann sótti um að vera fluttur á Kvíabryggju , en fékk neitun í desember .
Birgir Páll getur reiknað með að afplána 2/3 hluta refsingar sinnar , eða 4 ár og 8 mánuði .
Reglur gera ráð fyrir að menn afpláni ekki lengri tíma en 2 ár á Kvíabryggju .
" Þessar reglur eru samt bara til viðmiðunar , enda á auðvitað að meta hvern fanga fyrir sig .
Og þær eru svo sannarlega ekki algildar , um það eru mörg dæmi .
Ég er í námi og hegða mér á allan hátt vel .
Það myndi breyta öllu fyrir mig að komast á Kvíabryggju .
Þá gæti ég stundað námið vel og gæti haft almennileg samskipti við kærustuna í Færeyjum og vini mína þar .
Svo býr pabbi minn í Danmörku og erfitt að heyra sjaldan í honum .
" Vill uppreisn æru Birgi Pál dreymir um að fá uppreisn æru .
" Ég vil sækja um uppreisn æru , þótt ég sjái fram á að vera löngu kominn út úr fangelsi þegar það loks tekst .
Mér finnst dómurinn verulega ósanngjarn .
Auðvitað var ég heimskur að samþykkja að taka við þessum pakka af Badda , en finnst einhverjum eðlilegt að ég dúsi í fangelsi í sjö ár fyrir þá heimsku ? Mér finnst það ekki .
Mér finnst eðlilegt að fá dóm fyrir það sem ég gerði , en ekki annað .
Þeir sem stóðu að smyglinu fengu sinn dóm og það var engin ástæða til að eyðileggja líf mitt og fjölskyldu minnar til að ýta undir starfsferil saksóknarans í Færeyjum .
Þetta voru skelfileg mistök .
Ég hef bráðum setið inni í hálft annað ár , sem er líklega sú refsing sem ég hefði fengið , ef ég hefði verið dæmdur fyrir íslenskum dómstól .
Og ekki veit ég hvernig Færeyingar ætla að bregðast við , ef þeir grípa einhvern tímann raunverulegan skipuleggjanda stórsmygls , fyrst þeir taka svona hart á mér .
Mér finnst að það eigi að leggja mat á mig sem einstakling , en ekki horfa bara á að ég fékk 7 ára dóm fyrir fíkniefnamál .
Það er ekki ég .
Það er ekki hægt að setja alla fanga undir sama hatt .
" Þegar hann var handtekinn í Færeyjum var bróðir kærustunnar hans líka tekinn .
" Það fannst mér verst , ég hafði mestar áhyggjur af því fólki sem dróst inn í þetta út af hugsunarleysi mínu .
Til allrar hamingju var honum sleppt fljótlega , enda vissi hann ekkert um málið .
En ég sat áfram inni , út af eigin hugsunarleysi og út af hugsunarleysi Badda , sem ætlaði sér aldrei að koma mér í vandræði .
Ég get fyrirgefið honum , enda hegðaði ég mér sjálfur heimskulega .
" Einangrun er stöðug barátta Linda Hesselberg saksóknari ætlaði sér alltaf að búa til fordæmi úr mér .
Þegar býsnast var yfir hversu lengi ég hefði setið í einangrun sagði hún ósatt .
Hún sagði gagnrýnina byggða á sandi .
Ég hefði verið settur í einangrun , en látinn laus úr henni fljótlega .
Svo hefði ég smyglað bréfi úr fangelsinu til lykilvitnis í málinu og þá hefði verið nauðsynlegt að einangra mig aftur .
Svo sagði hún líka að ég hefði verið í yfirheyrslum jafnt og þétt allan tímann .
Þetta er tómt kjaftæði .
" Birgir Páll Marteinsson er mjög ósáttur við margra mánaða einangrunarvistina , sem hann sætti í Færeyjum frá hausti 2007 og fram til vors 2008 .
" Þetta bréf , sem ég átti að hafa sent lykilvitni ? Það var svo , að frá fyrsta degi vildi ég fá að hringja í kærustuna mína og útskýra hvað hefði gerst .
Viku eftir að ég var handtekinn ráðlögðu íslenskir lögreglumenn , sem komu að yfirheyra mig einn dag , mér að skrifa henni bara bréf .
Ég gerði það og lét færeysku lögregluna hafa bréfið .
Svo beið ég , en fékk aldrei neitt svar .
Í 5-6 vikur spurðist ég fyrir um þetta í fangelsinu og þar sögðust menn hafa sent bréfið , en ekkert svar hefði borist .
Í nóvember var einangrun aflétt og þá loks var mér sagt að sú ákvörðun hefði verið tekin að senda bréfið ekki .
Og ég fékk það aftur í hendurnar .
Ég var miður mín út af þessu , en strákar í fangelsinu sögðu að þessu mætti redda , þeir gætu komið bréfi til hennar .
Og ég skrifaði bréf og útskýrði hvað hefði gerst .
Ég hélt ennþá að þetta yrði afgreitt sem játningarmál , að ég væri bara að bíða dóms , enda hafði ég ekki verið ákærður .
Ég skrifaði ekki orð um að hún mætti ekki segja þetta eða ætti að segja hitt , því ég hafði ekki hugmynd um að hún væri vitni í málinu .
Ég vissi ekki að það væri neitt mál , því ég hafði játað ! En ég bað hana að segja engum að ég hefði skrifað henni , því ég óttaðist að vera sendur til Danmerkur .
Svo stakk ég gamla bréfinu með og strákarnir í fangelsinu smygluðu bréfunum út .
" Kærasta hans var honum mjög reið á þessum tíma .
Skiljanlega , segir Birgir Páll .
Og hún fór með bréfið til lögreglunnar .
" Saksóknarinn fór með bréfið fyrir dómara og krafðist þess að ég yrði settur í einangrun fyrir að reyna að hafa áhrif á lykilvitni .
Hún fullyrti að ég hefði aldrei reynt að hafa samband við kærustuna , fyrr en ég hefði frétt að hún væri vitni .
Allt var þetta tómt kjaftæði .
Lögreglan sagði , og saksóknarinn sagði það einnig í frammi fyrir dómara , að ég hefði einfaldlega getað beðið lögfræðinginn minn að hafa samband við kærustuna mína og þá hefði hún getað komið og heimsótt mig .
Ég prófaði það , og hún reyndi að hringja í lögregluna og koma að hitta mig , en hún fékk þau svör að það væri enginn möguleiki .
Niðurstaðan var sú að mér var hent aftur í einangrun og að þessu sinni í 4 ½ mánuð .
Samfleytt , hvað sem Linda Hesselberg segir eftir á .
" Kærasta Birgis Páls stendur nú þétt að baki honum og hefur heimsótt hann sex sinnum eftir að hann var fluttur heim á Litla-Hraun .
Hún hefur farið fram á að fá bréfið afhent aftur , en það hefur ekki tekist .
Inni marga daga í senn Einangrunin í Færeyjum var ömurleg .
Birgir Páll mátti fara út úr klefanum snemma á morgnana eða seint á kvöldin , þegar hinir fangarnir voru ekki á stjái .
" Þá gat ég farið út í pínulítið , afgirt , steypt svæði með gaddavírsneti yfir , eða farið í sturtu .
Nokkrum vikum síðar uppgötvaði ég að ég mátti panta mér mat og gat þá eldað sjálfur seint á kvöldin , þegar hinir voru komnir í klefa .
Það gerði ég oft , en ef ég valdi að fara í sturtu sama dag gat ég ekkert farið út .
Það var matur og sturta , eða útivist og sturta .
Oftast eldaði ég , enda var maturinn í fangelsinu skelfilegur , til dæmis alltaf sama dökka og vonda brauðið með áleggi á hverju einasta kvöldi og það varð óþolandi eftir margar vikur .
En þetta þýddi að ég fór ekki út undir bert loft dögum saman .
Einangrun er stöðug barátta við svefn .
Í litla klefanum mínum var rúm , klósett , sjónvarp og stóll .
Það var mjög erfitt að halda réttum sólarhring .
Ég reyndi auðvitað að sofa eins mikið og ég gat , en það var erfitt því ég var raunar aldrei þreyttur .
Ég sofnaði oft mjög seint og þegar ég vaknaði var orðið svo framorðið að aðrir fangar voru komnir á stjá og þar með missti ég af útiverunni eða sturtu .
Fangaverðirnir hjálpuðu mér mikið .
Þeim ofbauð meðferðin á mér og mótmæltu henni oft .
En ekkert breyttist .
Einu sinni í mánuði var gæsluvarðhaldið framlengt .
Alltaf einangrun áfram .
Í desember lagði saksóknarinn fram ákæruna og þá varð mér endanlega ljóst hversu alvarleg staða mín var .
Saksóknarinn spurði mig hvort ég vildi játa , en ég vildi auðvitað ekki játa á mig aðild að dópsmygli .
Þá sagði hún lögmanni mínum að hann ætti að ráðleggja mér að skoða þetta vel , því þá gæti ég fengið 10 ára fangelsi strax , en annars yrði ég að vera í einangrun mánuðum saman .
Engar yfirheyrslur Og ég var áfram í einangrun .
Frá lokum októbermánaðar 2007 til loka mars 2008 var ég ekki yfirheyrður í eitt einasta skipti .
Samt varð ég að vera í einangrun vegna rannsóknarhagsmuna ! Hvaða rannsókn var í gangi , án þess að ég væri nokkurn tímann yfirheyrður ? Málinu lauk hérna heima í febrúar , þegar dæmt var í því , en Linda Hesselberg þóttist enn vera að rannsaka .
" Hann var reyndar yfirheyrður einu sinni á þessu tímabili , í mars 2008 .
Þá hafði lögreglan farið í gegnum öll msn-samskipti hans mörg ár aftur í tímann .
" Auðvitað kom ekkert þar fram sem snerti þetta mál , en þar voru alls konar yfirlýsingar , eins og maður skrifar í hugsunarleysi á msn .
Ég kallaði einhvern hálfvita og sagði um annan að það ætti að berja hann .
Þetta notaði saksóknarinn svo í réttarsal , til að sýna fram á hvað ég væri vondur maður .
Einhverjar kæruleysislegar upphrópanir á spjallsíðum um algjörlega ótengd mál .
Það hefði verið hægt að draga fram margar blaðsíður með jákvæðum ummælum og athugasemdum vina minna , en það var ekki gert .
Ekki gerði lögmaðurinn minn það og hann mótmælti þessu ekki .
Ég spurði hann af hverju hann leyfði henni að tala endalaust um hvað ég væri mikill skíthæll án þess að gera nokkrar athugasemdir og þá sagðist hann vilja " halda þessu málefnalegu " .
Það voru einu svörin .
Ein rökin , sem ég heyrði þessa konu færa fyrir einangrunarvist minni voru , að ég hegðaði mér svo vel að það væri ekkert að því að hafa mig í einangrun .
Ætli hún hefði nú ekki notað það gegn mér , ef ég hefði hegðað mér illa ? " Löng einangrunarvistin tók sinn toll af Birgi Páli .
Hann var mjög langt niðri andlega .
" En ég fékk ekki að hitta sálfræðing fyrr en í apríl , þegar ég hafði setið í rúmt hálft ár inni .
" Ósáttur við lögmann Fyrri lögmaður Birgir Páls hafði ekki áhuga á að sitja allar yfirheyrslur yfir honum eða gefa honum nokkrar ráðleggingar .
Hann skipti því fljótlega , en sá síðari reyndist litlu skárri og gerði lítið til að draga úr skaðanum .
" Hann hafði aldrei samband við mig að fyrra bragði , hann nennti aldrei að kynna sér gögn fyrr en rétt áður en við gengum í réttarsalinn og hann veitti mér engar leiðbeiningar .
Ég spurði hann einhvern tímann hvernig best væri að ég svaraði einhverju álitaefni og það eina sem hann hafði að segja var : Þú finnur eitthvað gott svar ! " Lokaræða saksóknarans frammi fyrir kviðdómi og dómara tók rúmar þrjár klukkustundir .
" Verjandinn minn talaði í 15-20 mínútur .
Saksóknarinn fékk ekki sínu framgengt , með 50% refsiauka vegna alvarleika brotsins , en fór fram á hámarksrefsingu , 10 ára fangelsi .
Verjandinn minn sagði við mig um hádegið að hann ætlaði að fara fram á sýknu , en til vara 2 ára hámarksdóm , ég gæti ekki reiknað með styttri dómi .
Svo stóð hann upp í réttarsalnum síðar um daginn og fór fram á 4 ára dóm ! Rétt eins og tvö ár til eða frá skipti engu máli .
Og kviðdómendur fóru bil beggja og dæmdu mig í 7 ára fangelsi .
Ég áfrýjaði dómnum ekki .
Ég var niðurbrotinn eftir einangrunina og réttarhöldin og hafði bara viku til að taka ákvörðun um áfrýjun .
Fjölskyldan vildi fá mig heim .
Hæstiréttur Danmerkur getur ekki endurskoðað niðurstöðu um sekt eða sýknu , heldur aðeins endurákvarðað refsingu , ef honum sýnist svo .
Mér fannst dómurinn auðvitað mjög þungur , en ég óttaðist að hann yrði staðfestur og þá yrði ég að sitja hann af mér í Vestre fangelsinu í Kaupmannahöfn , eða öðru slæmu fangelsi , því það hafði mér verið sagt .
Það gat ég ekki hugsað mér , ég varð að komast heim .
Fyrst Færeyingar voru búnir að vísa mér frá eyjunum vildi ég fara til Íslands .
Ég gat ekki tekið þá áhættu að bíða í 9-12 mánuði eftir dómi úti og þurfa svo hugsanlega að afplána langan dóm þar .
Ég var samt fluttur í Vestre fangelsið eftir að dómur féll og var þar í tvo mánuði .
Það var engin ástæða til að flytja mig strax þangað og ég fékk ekki einu sinni tíma til að kveðja vini mína í Færeyjum .
" Íslensk yfirvöld geta ekki breytt dómi erlendra dómstóla , þótt náðunarnefnd geti vissulega gripið inn í .
" En hérna er kannski hægt að hafa áhrif á afplánunina .
Ég vildi komast heim , af því að hérna gat ég stundað nám , í stað þess að sitja í dönsku fangelsi í ár og bíða dóms .
Ég vissi að Íslendingar höfðu fylgst með málaferlunum yfir mér í Færeyjum og ég var viss um að íslensk stjórnvöld myndu leggja eigið mat á málið , þótt þau gætu ekki breytt lengd dómsins .
Ég bind enn vonir við að þeir sjái einstaklinginn að baki þessum dómi og leyfi mér að sitja dóminn af mér í betrunarvist , en ekki bara refsivist .
Það er það eina sem ég fer fram á .
" Pólstjörnumálið Að morgni 20. september 2007 komu tveir menn að landi á Fáskrúðsfirði eftir siglingu á lítilli skútu frá Danmörku , með viðkomu í Færeyjum .
Um borð í skútunni fannst ein stærsta fíkniefnasending sem lögregla hér á landi hefur lagt hald á , 23,5 kg af amfetamíni , tæp 14 kg af e-pilludufti og tæpar 1.800 e-pillur .
Sex menn voru dæmdir hér á landi í Pólstjörnumálinu .
Skipuleggjandinn fékk 9½ árs dóm , annar skútumannanna 7 ár og 5 mánuði , hinn 7 ár og sá sem átti að taka á móti efnunum fékk 5½ ár .
Maður sem sakfelldur var fyrir að hafa búið um efnin fyrir smyglið fékk 18 mánaða fangelsi og annar , sem ætlaði að fela efnin hér á landi fékk eins árs skilorðsbundið fangelsi .
Birgir Páll Marteinsson , sem útvegaði skútumönnunum húsaskjól í Færeyjum og tók við 1,7 kílóum af amfetamíni og e-pilludufti til geymslu , fékk 7 ára dóm og á aldrei afturkvæmt til eyjanna .
Hann sat í gæsluvarðhaldi í Færeyjum í nær 7 mánuði , þar af í tæpt hálft ár í einangrun .
Hörð sókn og lin vörn " Linda Hesselberg saksóknari beitti sér af ótrúlegri hörku í þessu máli .
Þegar ég spurði hana hvers vegna farið væri svona með ungan mann , sem hefði hreint sakavottorð , sagði hún : " Já , að því er við best vitum ! " Rétt eins og það væri álitamál .
Þetta var allt hið hrapallegasta og sorglegasta mál og keyrt áfram af mikilli hörku , " segir Eiður Guðnason sendiherra .
Hann heimsótti Birgi Pál margoft í fangelsið í Færeyjum .
Eiður segist hafa mátt færa Birgi Páli lesefni og ýmislegt smálegt , t.d. mynddiska og sælgæti .
" Það gekk á meðan hann var í einangrun , en þegar hann loks var laus úr henni virtust reglurnar verða stífari .
Þá mátti hann allt í einu ekki fá neitt matarkyns og mynddiskar urðu að vera innsiglaðir úr verslun til að hann fengi þá í hendur .
" Eiður kveðst aldrei hafa hitt fyrri lögmann Birgis Páls , en hann skipti fljótlega og fékk annan .
" Ég verð að viðurkenna að mér fannst verjandi hans afskaplega linur .
Hann virtist ekkert beita sér í málinu .
" Málið var löngu upplýst hér á landi og Eiður segir að íslenska lögreglan hafi verið reiðubúin að fara til Færeyja og bera vitni um aðkomu Birgis Páls að málinu .
" Íslenska lögreglan vissi alveg hversu lítill hlutur hans hafði verið .
En boð um að íslenskur lögreglumaður bæri vitni var afþakkað .
" Linda Hesselberg hefur lýst því , meðal annars í viðtali við færeyska dagblaðið Dimmalætting í september sl. , að móðir hennar hafi látist af völdum fíkniefnaneyslu .
Sú reynsla hafi mótað afstöðu hennar .
" Hún lagði mikla áherslu á það í málflutningi sínum hversu alvarlegt brotið væri í svona litlu samfélagi og þess vegna ætti að fella þungan dóm , " segir Eiður .
" En afbrot Birgis Páls var fyrst og fremst kjánaskapur og misskilin trúmennska við bernskuvin .
Meðferðin á honum var mjög harkaleg , þótt sumir fangavarðanna hafi reynt að létta honum lífið .
Dómurinn var í samræmi við þessa hörku .
Þegar hann hafði loks verið kveðinn upp hafði Birgir Páll aðeins eina viku til að taka ákvörðun um hvort hann ætti að áfrýja honum .
Þrír sólarhringar voru liðnir af þeim fresti þegar ég frétti að hann hefði ekki fengið að ráðgast við fjölskyldu sína .
Þá gat ég beitt mér fyrir því að því banni yrði aflétt .
" Eiður kveðst vona að Birgir Páll spjari sig .
" Ég held raunar að hann muni gera það og veit að honum gengur vel í náminu .
" Meta þarf hvert tilvik " Viðmiðið er að fangar séu ekki vistaðir lengur en í tvö ár á Kvíabryggju .
Bæði vegna þess að við höfum ekki góða reynslu af að hafa menn þar lengur , en einnig vegna þess að flestir , ef ekki allir , fangar vilja fara þangað og við reynum að gæta jafnræðis .
Það er mjög algengt að fangar með lengri dóma ljúki afplánun á Kvíabryggju og þess vegna getum við ekki teppt rýmin þar meira en sem nemur þessum tveimur árum , " segir Páll Winkel fangelsismálastjóri .
Páll tekur skýrt fram , að hvert tilvik verði að meta sérstaklega og að hann geti ekki tjáð sig í smáatriðum um málefni einstakra fanga .
" Á Kvíabryggju fara fyrirmyndarfangar , sem hafa sýnt góða hegðun .
Það þýðir , að þeir geta lokið afplánuninni á áfangaheimili Verndar .
Þeir fara þá fyrst á Kvíabryggju , allt upp í tvö ár , og þaðan á Vernd , frá nokkrum mánuðum og upp í eitt ár .
" Á áfangaheimilinu eru reglur rúmar , menn sækja nám eða vinnu utan heimilisins , en skila sér þangað aftur á tilteknum tíma á kvöldin .
" Sú vistun gefur mönnum færi á eðlilegri aðlögun að samfélaginu .
" Tjón fyrir hann og samfélagið " Birgir Páll á ekki heima á Litla-Hrauni .
Fangelsisvist hans er tjón , ekki bara fyrir hann , heldur samfélagið allt .
Hann er enginn óreglumaður og ekki líklegur til að brjóta af sér aftur .
Þvert á móti er hann ágætur þjóðfélagsþegn sem vill fá að mennta sig og byggja upp líf sitt á ný , " segir Brynjar Níelsson , lögmaður Birgis Páls , sem starfað hefur fyrir hann frá því að hann hóf afplánun hér á landi .
Brynjar þekkir til Pólstjörnumálsins enda var hann verjandi Badda , bernskuvinar Birgis Páls .
Baddi og hinir Pólstjörnumennirnir hafa allir borið á sama veg ; að Birgir Páll hafi engan þátt átt í smyglinu .
" Það er tóm vitleysa að hafa manninn á Litla-Hrauni .
Því miður virðist eingöngu horft til þess að hann var dæmdur í sjö ára fangelsi fyrir fíkniefnamál og þar með talið að hann eigi að afplána þarna .
En sagan er önnur .
Ef einhvern tímann er hægt að segja að menn " lendi í " afbrotum , þá á það við um Birgi Pál .
" Brynjar bendir á að Birgir Páll hafi aldrei áður tengst nokkrum afbrotum .
" Færeyingar tóku sér allt of langan tíma til að dæma í málinu , það var löngu búið að dæma í málinu hér heima þegar hann sat enn í einangrun úti .
Refsing hans er miklu þyngri en þeirra sem í raun skipulögðu smyglið og framkvæmdu það .
Hérna heima hefði hann hugsanlega fengið eins árs dóm fyrir aðkomu sína að málinu .
" Brynjar vonast til að fangelsismálayfirvöld endurskoði afstöðu sína og leyfi Birgi Páli að afplána dóm sinn annars staðar en á Litla-Hrauni .
" Réttast væri að hann fengi að ganga laus en undir eftirliti .
Það er engin ástæða til að loka hann inni .
Það er líka ástæða til að sækja um reynslulausn áður en hann hefur lokið 2/3 hluta afplánunar , eins og venja er í fíkniefnamálum .
Þetta er ekkert venjulegt fíkniefnamál og hann á ekki heima á Litla-Hrauni .
" 