Markaðu framtíð þína sjálf / ur ÉG hafði verið forvitin um Dale Carnegie-námskeiðin í þó nokkurn tíma og þar sem ég var nú búin að festa dagsetningu leið mér eins og barni að bíða eftir jólunum í nokkra mánuði ! Í hreinskilni sagt gat ég ekki beðið eftir því að haustið kæmi .
Ég var orðin svo spennt að vita með eigin reynslu hvað þetta " eitthvað " væri sem gerðist á þessum námskeiðum sem fólk var svo ánægt með .
Ég ætlaði sko ekki að missa af því ! Algengt er að þátttakendur einbeiti sér að því að bæta sjálfstraust , mannleg samskipti , minnka streitu , auka leiðtogahæfni , framsögn , ræðumennsku , o.s.frv. Ég fór með opnum huga á námskeiðið og með mjög miklar og víðtækar væntingar .
Ég ætlaði að taka allan pakkann og helst bæta mig í öllu .
Strax í fyrstu tímum sá ég hvað þetta yrði skemmtilegt og krefjandi en það eru akkúrat tveir þættir sem skipta mig máli ! Fljótlega varð mér einnig ljóst að á námskeiðinu uppsker fólk eins og það sáir .
Okkur voru rétt samskiptatæki og tól , og það var okkar val að velja verkefni .
Í byrjun námskeiðs settum við okkur öll markmið .
Ég get ekki lýst því hvað mér leið vel þegar ég skrifaði markmiðin mín á blað í fyrsta tímanum og hugsaði til þess að væntanlega myndi ég vera búin að ná þeim að námskeiði loknu ! Það var fyrsta skref í rétta átt og léttir sem því fylgdi .
Sú stund þegar ég las síðan aftur yfir markmiðin í lok námskeiðs var æðisleg , mér hafði tekist ætlunarverk mitt og brosti allan hringinn ! Mér hafði tekist það og var svo miklu hamingjusamari fyrir vikið og hafði upplifað þetta vissa " eitthvað " sem námskeiðið skilur eftir sig .
Ég setti mér strax ný markmið og er að sjálfsögðu að vinna í þeim í dag .
Ég hef ákveðið að nýta mér tæknina og aðferðirnar sem ég lærði , ekki aðeins á námskeiðinu heldur til framtíðar ! Ég tek einn dag í einu , er mun meira drífandi en ég var áður , bjartsýnni , jákvæðari , á auðveldara með að kynnast fólki og framkvæmi hluti sem ég hafði áður aðeins látið mig dreyma um .
Ég hafði verið uppfull af hugmyndum um skeið en það var eitthvað minna um það að ég framkvæmdi þær ! Einnig hef ég lært aðferðir við að tækla erfiðar aðstæður og minnka þannig streitu .
Í vinnu minni sem stjórnandi hefur námskeiðið hjálpað mér við að setja skýr markmið sem skila sér í betri árangri .
Auk þess er ég öruggari í framsögn , skipulagðari og streita og áhyggjur hafa minnkað .
Allar þessar breytingar gera mig daglega ánægða og hamingjusama .
Ég tel að lykillinn að góðum árangri á Dale Carnegie-námskeiði sé að koma með opnum huga , hafa vilja og tíma til að ná árangri .
Samkvæmt minni reynslu er heldur ekki vitlaust að búa yfir heiðarleika við sjálfan sig og einlægni og kraftaverk gerast þegar á námskeiðið líður ! Ég mæli með þessu námskeiði fyrir alla sem vilja taka lífið sitt í eigin hendur , lifa í núinu og framkvæma drauma sína ! Anna Gyða Pétursdóttir .
Heiðarleiki ÞAÐ væri betra ef fleiri menn væru jafnheiðarlegir og Haukur Ingibertsson formaður kjörstjórnar hjá Framsóknarflokknum sem sagði af sér formennsku strax og hann sá að mistök voru gerð .
Fleiri mættu læra af honum og axla ábyrgð sína .
Kjósandi .
Listahátíð og Evróvisjón EF ríkistjórnin vill ekki fá fólkið í landinu upp á móti sér í niðurskurðinum , þá verður hún að gæta sanngirnis og réttlætis , það gengur ekki að þrengja að sjúkum og börnum þegar vaðið er áfram í fjárfrekum skemmtunum eins og Listahátíð og Evróvisjón .
Það þætti ekki góð húsmóðir sem léti skemmtanir hafa forgang þegar ekki væri til peningur fyrir nauðþurftum .
Hvað er þetta fólk að hugsa ? Hópur húsmæðra .
Svarað í síma 5691100 frá 10-12 og 13-15 | velvakandi@mbl.is 