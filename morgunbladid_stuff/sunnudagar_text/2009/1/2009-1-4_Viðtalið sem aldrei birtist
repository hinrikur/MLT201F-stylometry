Eftir Agnesi Bragadóttur agnes@mbl.is Mér finnst bæði hollt og gott í kringum áramót að líta aðeins um öxl og íhuga hvað hefur gerst og hvernig hefur gengið .
Ég held það væri að bera í bakkafullan lækinn að líta til baka og skoða hvað á daga okkar dreif á nýliðnu herrans ári 2008 , enda voru þeir fjölmargir sem gerðu því ógnarári skil .
Ég ákvað því bara að leyfa mér stórstökk aftur í tímann og reyna að skemmta ykkur lítillega , lesendur góðir , og um leið að segja smásögu , sem aldrei hefur áður verið sögð á prenti .
Það gerðist stundum í gamla daga að allt var á suðupunkti innra með mér og ég beinlínis beit á jaxlinn til þess að brúka ekki kjaft , þegar ritstjórar mínir og mentorar , þeir Matthías Johannessen og Styrmir Gunnarsson , sögðu við mig við ákveðin tækifæri , rólegir , yfirvegaðir og umburðarlyndir : " Agnes mín , þú þarft að skoða málið í sögulegu samhengi og hafa heildaryfirsýn , áður en þú dregur ályktanir .
" Þetta fannst mér , ungum blaðamanninum , sem fékk að njóta náins samstarfs og handleiðslu þeirra Matthíasar ( í 17 ár ) og Styrmis ( í rúm 24 ár ) sem ritstjóra Morgunblaðsins , oft óþolandi , enda hef ég sjaldnast getað státað af því að búa í ríkum mæli yfir dyggðinni þolinmæði , þótt vissulega haldi ég því fram að eitthvað hafi þolinmæði mín aukist með árunum .
Ég held að ég hafi aldrei brúkað kjaft við Matthías en ég átti það til að vera mjög frek , ósvífin og hávær í andsvörum mínum við Styrmi og einhvern tíma var ég jafnvel komin á fremsta hlunn með að grýta einhverju í hann ! Eða grýtti ég einhverju ? ! En auðvitað höfðu þeir báðir rétt fyrir sér , alltaf þegar við tókumst á , hvort sem það var ein á móti tveimur eða ein á móti einum .
Það hefur reynslan kennt mér .
Ég er fyrir margt löngu búin að sjá það og viðurkenna þótt brussugangur minn í þá daga sem gekk út á að skúbba og skúbba hratt og örugglega og hafa svo bara áhyggjur af afleiðingum skúbbsins næsta dag eða ekki hafi ekki leyft slíkar játningar þá .
Besti skólinn Það er í smiðju til þeirra Matthíasar og Styrmis sem ég leita til þess að halda mér í því formi réttlátrar nálgunar og sögulegrar yfirsýnar sem nauðsynlegt er að búa yfir þegar ákveðin mál eru reifuð .
Skólinn þeirra er sá allra besti skóli sem ég hef gengið í og mér er slétt sama hvað öfundartungur undirmálsslefbera og hælbíta sem aldrei hafa notið þess að starfa með og undir ritstjórn Matthíasar og Styrmis segja um þá og þeirra ritstjórn á Morgunblaðinu .
Í mínum huga eru þeir risar sem ég get alltaf litið upp til og leitað til .
Og ég er síður en svo ein um slíkt viðhorf hér á ritstjórn Morgunblaðsins .
Og hana nú ! Þennan formála varð ég að hafa að því sem mig langar nú að fjalla um en það er enginn annar er Þorsteinn Pálsson sem einu sinni var þingfréttaritari Morgunblaðsins og Staksteinahöfundur , ritstjóri Vísis , framkvæmdastjóri Vinnuveitendasambands Íslands , þingmaður Reykvíkinga og Sunnlendinga , formaður Sjálfstæðisflokksins í 7 ár og fimm mánuði , og á þeim tíma forsætisráðherra í eitthvað rúmt ár .
Loks varð hann ráðherra í tveimur ríkisstjórnum Sjálfstæðisflokksins , 1991-1995 og 1995-1999 , þar sem arftaki hans á formannsstól , Davíð Oddsson , var forsætisráðherra .
Eftir það hætti Þorsteinn pólitískum afskiptum , en þáði það úr hendi ríkisstjórnar Davíðs Oddssonar að verða sendiherra Íslands , fyrst í London í fjögur ár og svo í Kaupmannahöfn , mig minnir í þrjú ár .
Þetta var inngangur , nauðsynlegur í sögulega samhenginu þeirra Styrmis og Matthíasar .
Þjóðarsátt í húfi Í desember 1990 hafði Þorsteinn Pálsson verið formaður Sjálfstæðisflokksins í rúm sjö ár , eða frá haustinu 1983 .
Þarna á jólaföstu , var Sjálfstæðisflokkurinn í stjórnarandstöðu .
Framsóknarflokkur , Alþýðuflokkur og Alþýðubandalag voru í ríkisstjórn undir forsæti Steingríms Hermannssonar .
Ég var uppfull af áhuga á þjóðmálum og stjórnmálum og skrifaði mikið hér í Morgunblaðið af pólitískum fréttaskýringum og fréttum .
Þjóðarsátt þeirra Einars Odds Kristjánssonar , Guðmundar J. Guðmundssonar og Ásmundar Stefánssonar var kornung þegar þetta var , ekki einu sinni orðin ársgömul og samt var hún í miklu uppnámi , því við blasti að Steingrímur Hermannsson myndi nýta sér heimild til þingrofs , þar sem svo virtist í desemberbyrjun , að ekki væri þingmeirihluti fyrir staðfestingu bráðabirgðalaganna sem sett voru á kjarasamning Ólafs Ragnars Grímssonar fjármálaráðherra við BHMR sumarið 1990 , sem hefði kollvarpað allri þjóðarsátt , ef hann hefði ekki verið gerður ógildur .
Sjálfstæðisflokkurinn ætlaði alls ekki að veita frumvarpinu um staðfestingu bráðabirgðalaganna brautargengi , Hjörleifur Guttormsson , var sömuleiðis ekki á þeim buxunum og þar með hefði ekki verið þingmeirihluti fyrir frumvarpinu og ríkisstjórnin þar af leiðandi fallin .
Sjálfstæðisflokkurinn , undir forystu Þorsteins Pálssonar , var harðlega gagnrýndur af forystumönnum Vinnuveitendasambands Íslands , ekki síst af vini mínum Einari Oddi Kristjánssyni heitnum , formanni Vinnuveitendasambands Íslands ( VSÍ ) , Víglundi Þorsteinssyni , formanni Félags íslenskra iðnrekenda og Guðmundi J. Guðmundssyni , formanni Dagsbrúnar , fyrir óábyrga afstöðu .
Ögrandi verkefni Slíka gagnrýni frá vinum sínum og félögum lét Þorsteinn Pálsson , formaður Sjálfstæðisflokksins sem vind um eyru þjóta og sagði m.a. : " En hagsmunasamtökin ( VSÍ og ASÍ – innskot blaðamanns ) geta ekki stjórnað Sjálfstæðisflokknum .
" Ég rifja hér upp hver staðan var á vettvangi stjórnmálanna í desemberbyrjun árið 1990 , þegar Styrmir og Matthías fólu mér það mæta og spennandi verkefni að eiga við Þorstein Pálsson , formann Sjálfstæðisflokksins , alvöruviðtal um stöðu flokksins , flokksforystunnar og þá höfuðspurningu , hvort flokksforystan væri úti á túni , með sinni afstöðu .
Viðtalið var tekið á skrifstofu formanns Sjálfstæðisflokksins í Valhöll og ég spurði formanninn nokkuð aðgangsharðra og gagnrýninna spurninga , spurði hann m.a. hvort hann teldi ekki að nú væri svo komið að það þyrfti að skipta um " kallinn í brúnni " hjá Sjálfstæðisflokknum og skrifaði inngang sem lýsti heldur bágborinni stöðu flokksins og formannsins .
Viðtalið átti að birtast í sunnudagsblaði Morgunblaðsins hinn 9. desember og var búið að setja það upp og ganga frá því á laugardagsmorgninum , þegar babb kom í bátinn .
Babbið sem kom var frá Þorsteini Pálssyni sem neitaði að viðtalið við hann birtist óbreytt .
Hann hafði fengið það til yfirlestrar , eins og gjarnan tíðkast , þegar um viðameiri viðtöl er að ræða .
Þorsteinn vildi hins vegar ekki sætta sig við viðtalið eins og það var frá minni hendi .
Honum nægði ekki að breyta eigin orðum og ákveðnum svörum í viðtalinu , hann vildi einnig breyta spurningum mínum og innganginum að viðtalinu .
Honum fannst viðtalið við sig of neikvætt ! Ég gat að sjálfsögðu ekki sætt mig við hugmyndir Þorsteins að breyttu viðtali og eftir að hafa rætt málin við Matthías og Styrmi var því ákveðið að birta ekki viðtalið og Björn Vignir Sigurpálsson , sem þá stjórnaði sunnudagsblaði Morgunblaðsins varð í snarhasti að búa til plan B og finna efni í stað viðtalsins .
Þessi niðurstaða var aðeins á vitorði örfárra starfsmanna Morgunblaðsins og Þorsteins , þar til sunnudagsblað Morgunblaðsins var komið út .
Þar gat nefnilega að líta efnisyfirlit á bls. 3 , þar sem sagði í fyrirsögn : Ekki áfall fyrir flokkinn og þar undir stóð " Agnes Bragadóttir ræðir við Þorstein Pálsson um fræga samþykkt þingflokks sjálfstæðismanna og eftirmál hennar .
" Okkur yfirsást sem sé að breyta efnisyfirlitinu og því vissu allir lesendur Morgunblaðsins að viðtal hafði verið tekið við Þorstein Pálsson , viðtal sem ekki birtist .
Ég var óspart rukkuð um þetta viðtal næstu daga á eftir og svaraði í engu hvernig á þessu stóð .
Mér er sérstaklega minnisstætt þegar Salóme Þorkelsdóttir , sem þá var varaforseti Sameinaðs þings , rukkaði mig um viðtalið á mánudeginum úti í Alþingi og sagði mér að hún hefði beinlínis rekið Jóel mann sinn með harðri hendi aftur niður að vegamótum , þar sem póstkassi þeirra hjóna var , því hún taldi að honum hefði örugglega yfirsést hluti af Morgunblaðinu þar sem hún var búin að lesa um viðtalið við formanninn í efnisyfirliti Morgunblaðsins .
Þennan sunnudag var stórhríð í Mosfellssveitinni , heimasveit þeirra Salóme og Jóels ! Mér fannst eiginlega að Þorsteinn blessaður ætti við nægt heimilisböl að stríða og ég ætti ekki að bæta um betur með því að upplýsa um ástæður þess að viðtalið var ekki birt .
Blaðamaður í símaskránni Það hefði nú ekki þótt fallegt afspurnar eða til eftirbreytni að maðurinn sem allan sinn pólitíska feril og þann diplómatíska líka , skráði sig sem blaðamann í símaskrána , ástundaði ritskoðun á eigin viðtali , með þeim hætti að blaðamaðurinn gat ekki sætt sig við hana , eða hvað ? Örfáum mánuðum síðar var Davíð Oddsson orðinn formaður Sjálfstæðisflokksins .
Hann hafði verið varaformaður Sjálfstæðisflokksins frá því 1988 og ákvað að taka formannsslaginn við Þorstein Pálsson og bauð sig fram gegn Þorsteini á landsfundi Sjálfstæðisflokksins vorið 1991 .
Vissulega var þetta umdeild ákvörðun Davíðs og sannarlega var það ekki samkvæmt neinum hefðum eða venjum að leyfa sér að bjóða sig fram gegn sitjandi formanni sem sóttist eftir endurkjöri en hvenær hefur Davíð Oddsson svo sem hagað sér samkvæmt hefðum og venjum ? ! Kosningabarátta þeirra var hörð en Davíð fór með sigur af hólmi .
Hlaut hann 733 atkvæði af 1.388 eða 52,8% , en Þorsteinn Pálsson hlaut 651 atkvæði eða 46,9% .
Eftir kosningar myndaði Davíð ríkisstjórn með Alþýðuflokknum , þar sem Þorsteinn tók sæti .
Hann tók sömuleiðis sæti í ríkisstjórn Davíðs Oddssonar árið 1995 , þegar Sjálfstæðisflokkur og Framsóknarflokkur mynduðu ríkisstjórn og árið 1999 hélt Þorsteinn til London sem sendiherra og þaðan til Kaupmannahafnar .
Hann þáði eiginlega lifibrauð sitt úr hendi Davíðs Oddssonar í 15 ár ef svo má að orði komast , eftir að hann tapaði fyrir Davíð í formannsslagnum .
Heimkominn varð Þorsteinn fljótlega ritstjóri Fréttablaðsins , eða í febrúar 2006 .
Því hefur oft verið haldið fram að Davíð Oddsson sé bæði langrækinn og hefnigjarn og að þeir sem falla í ónáð hjá honum komist á blað í svartri bók hans og hverfi þaðan aldrei .
Ég hef aldrei fengið tilvist svörtu bókarinnar staðfesta en finnst svolítið skondið að rifja upp feril Þorsteins Pálssonar undanfarin 18 ár , í ljósi langrækninnar .
Var hún kannski drifkrafturinn á bak við leiðara Þorsteins nokkru eftir bankahrun eða svo undir fyrirsögninni " Jónasi svarað " ? En þar skaut Þorsteinn slíkum skotum að Davíð Oddssyni að annað eins hefur ekki sést á prenti frá Þorsteini .
Leiðarinn var svo beittur og háðskur að ég gat ekki að mér gert að hugsa , skyldi Þorsteinn vera miklu langræknari og hefnigjarnari en Davíð ? ! Leiðrétting 6. janúar - Forseti Alþingis Í grein hér í Morgunblaðinu í fyrradag , undir fyrirsögninni Viðtalið sem aldrei birtist , var ekki rétt farið með starfsheiti Salóme Þorkelsdóttur , sem orðin var forseti Alþingis haustið 1991 , í myndatexta undir mynd af Davíð Oddssyni , fyrrverandi forsætisráðherra , og Salóme Þorkelsdóttur , fyrrverandi forseta Alþingis .
Fyrir 1991 var Salóme varaforseti sameinaðs þings .
Beðist er velvirðingar á þessari ónákvæmni .
