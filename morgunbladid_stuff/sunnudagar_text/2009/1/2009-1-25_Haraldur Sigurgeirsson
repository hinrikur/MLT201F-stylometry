Haraldur Sigurgeirsson fæddist á Siglufirði 26. september 1938 .
Hann lést á Landspítalanum við Hringbraut aðfaranótt föstudagsins 9. janúar síðastliðins og fór útför hans fram frá Fossvogskirkju 16. janúar .
Nú er komið að kveðjustund elskulegs tengdaföður míns , allt of snemma .
Hann var yndislegur maður og samverustundirnar okkar eru mér kærar .
Hann var kærleiksríkur tengdapabbi og sagði alltaf það sem honum lá á hjarta , hvort sem manni líkaði betur eða verr og virti ég hann mikils fyrir það .
Hann átti til að detta inn í kaffi alveg óvænt og gátum við þá setið og spjallað um heima og geima eins og jafnaldrar og þótti mér mjög vænt um það .
Oft kom hann þá færandi hendi með ýmislegt góðgæti svo sem sjóbirting , nýjan eða reyktan , sem hann veiddi í vatninu við sumarbústaðinn og lét reykja sérstaklega fyrir sig .
Íslenskur gamaldags matur , eins og sviðalappir og svið , var líka í sérstöku uppáhaldi .
Halli var dugnaðarforkur og var alltaf hrókur alls fagnaðar , ekki síst þegar hestar voru annars vegar , þá var hann sannarlega í essinu sínu og deildum við því áhugamáli saman .
Ég sé hann nú fyrir mér ríðandi um himneskar grundir á Goða sínum sem var svo mikill uppáhaldshestur hjá honum .
Hann þurfti alltaf að hafa mikið fyrir stafni í lífinu og var óþreytandi í að skipuleggja framkvæmdir , hvort sem það var stækkun á sumarbústaðnum , ný kaffistofa í hesthúsinu eða að skipuleggja viðburði sem tengdust búðinni , ákveða útsölur , ferðir á sýningar erlendis o.fl. o.fl. Barnabörnunum var hann góður og skemmtilegur afi og hafa þau misst mikið .
En minningarnar lifa í hjörtum þeirra og okkar og munu ylja okkur um ókomin ár .
Ég drúpi höfði í virðingu fyrir honum Halla , þessum mikilfenglega manni og er full þakklætis fyrir að hafa orðið þeirrar gæfu aðnjótandi að kynnast honum .
Við biðjum að þér ljóssins englar lýsi og leiði þig hin kærleiksríka hönd í nýjum heimi æ þér vörður vísi , sem vitar inn í himnesk sólarlönd .
Þér sendum bænir upp í hærri heima og hjartans þakkir öll við færum þér .
Við sálu þína biðjum guð að geyma , þín göfga minning okkur heilög er ( Guðrún Elísabet Vormsdóttir .
) Elsku Halli minn , ég veit að nú ert þú kominn heim , búinn að hitta föðurinn á himnum ásamt þeim ástvinum þínum sem farið hafa á undan og tekið hafa vel á móti þér .
Við skulum halda utan um Dóru þína , eins og þú hefðir óskað .
Hlakka til að faðma þig á ný þegar minn tími kemur .
Hvíl í friði .
Rakel Katrín Sigurhansdóttir .
Elsku pabbi minn .
Við ferðuðumst saman langa leið en nú er komið að einhverskonar leiðarlokum Í gegnum barnæsku mína varst þú upptekin af uppbyggingu fyrirtækis þíns .
Byggðir upp líf þitt af atorku og dugnaði og við fylgdum þér .
Sköpunarkraftur þinn óendanlegur .
Þú notaðir snarpan hugann og fannst lausnir .
Ég er þakklát fyrir tímann okkar saman , sérstaklega síðustu árin .
Við urðum góðir vinir .
Ég lærði að meta litríkan karakter þinn , lífsgleði og visku .
Þú lifir áfram pabbi minn í mér og öllu því sem þú skilur eftir þig .
Þú hefur öðlast nýtt hlutverk .
Njóttu ! Þín dóttir .
Erna .
