Steindór Úlfarsson málmsteypumeistari fæddist á Seyðisfirði 15. október 1929 .
Hann lést á líknardeild Landspítalans 8. janúar síðastliðinn og var útför hans gerð frá Fossvogskirkju 16. janúar .
Ég ætla að kveðja Steindór vin minn með nokkrum fátæklegum orðum en hafa þau samt á léttari nótunum .
Þannig eru mínar bestu minningar um hann alveg frá því að ég man eftir honum fyrst , ekkert nema galsi , gleði og gaman .
Mikil var tilhlökkunin að fá Steindór , Siggu og börnin til okkar í sveitina í sumarfrí .
Það var eiginlega skemmtilegra en jólin , miklu léttara yfir því , hann var svo mikill gleðigjafi og vinur allra á heimilinu .
Spilaður var fótbolti á hverju einasta kvöldi , allir voru náttúrlega í heyskap að deginum , ungir sem aldnir , og þá tilvalið að skemmta sér á kvöldin .
Steindór var svo snaggaralegur í boltanum að eitt sinn spurði gamall aðkomumaður sem horfði á í hvaða liði hann spilaði .
Fljótur til svars sagði hann : Ég er í KR. Þessu trúi ég sagði maðurinn og það sem Steindór gat hlegið að þessu og leiðrétti ekki , ég var hálfhissa á því en skildi svo grínið þegar ég sá hvað hann skemmti sér yfir þessu .
Við vorum nú ekkert að hafa áhyggjur af því þó að við eyðilegðum heilu flatirnar fyrir pabba í þessum fótbolta enda tók hann því bara vel , hafði eins og allir aðrir óskaplega gaman af Steindóri og gríninu í honum , það var nefnilega ekki hægt annað .
Siggu fannst stundum nóg um þegar við spiluðum fram á nótt og kom stundum askvaðandi að sækja yngstu grísina , einu sinni með hettuna á höfðinu og reimað í hálsinn , hvað við gátum hlegið að þessu og það í mörg ár .
Alltaf komu þau færandi hendi með vínarbrauð , tyggjó o.fl. góðgæti og hægt er að ímynda sér tilhlökkunina hjá þeim yngri .
Svo fékk ég að fara suður í skóla , bjó hjá góðu fólki en allar helgar var ég mætt á Nýlendugötuna til Steindórs og Siggu .
Mér leiddist í bænum og björguðu þau lífi mínu segi ég stundum því að það var ekki hægt að láta sér leiðast hjá þeim .
Hnausakotsfjölskyldan kveður góðan vin með hjartans þökk fyrir allt og allt og biður góðan Guð að vera með Siggu og hennar fjölskyldu .
Jenný Jóhannsdóttir .
Það er einkar bjart yfir bernskuminningunum frá Hnausakoti og þeim fjölda fólks sem tengist Jóhanni heitnum afa mínum og Jóhönnu ömmu minni .
Steindór og Sigga systir ömmu eru órofa hluti af þessum heimi bernskunnar sem og öllum árunum síðan .
Fjölskylduveislurnar hjá afa og ömmu í Unufellinu voru óhugsandi án þátttöku þessara glaðværu og sérstaklega góðu hjóna sem Steindór og Sigga voru .
Alveg frá því að ég man eftir mér hefur mér þótt Steindór með skemmtilegustu mönnum enda áttum við alltaf hressilegar samræður fram á síðustu daga hans í þessu lífi og vorum miklir vinir alla tíð .
Umræður um pólitík tóku við af öðru spjalli þegar árin liðu og ekki spillti það fyrir líflegheitunum að við stóðum sinn hvorum megin við miðju stjórnmálanna .
Mest og best tengi ég Steindór þó alltaf Miðfirðinum , Austurárdalnum okkar og Hnausakotinu .
Þaðan man ég fyrst eftir honum .
Athugandi með silunginn í tjörninni góðu og almennt farandi á kostum við bæði börn og fullorðna .
Steindór var afskaplega barngóður maður og sýndi okkur krökkunum mikla athygli og ræktarsemi .
Líklega þess vegna standa minningar mínar svo skýrt honum tengdar við liðna daga norður í kotinu og kátum dögum barnæskunnar .
Mikill er sjónarsviptirinn að höfðingjanum en hans lán er að hafa lifað langa og góða daga við barnalán og fjölskyldugæfu .
Við bræður frá Skarði sendum Siggu frænku okkar og afkomendum þeirra hjóna okkar innilegustu samúðarkveðjur nú þegar við kveðjum Steindór í síðasta sinn .
" Góðum manni fær ekkert grandað , hvorki lífs né liðnum , " sagði Sókrates á sínum tíma .
Þau fleygu orð eiga vel við Steindór vin minn .
Blessuð sé minning hans .
Björgvin G. Sigurðsson .
Ég sá Steindór Úlfarsson , sem við kveðjum í dag , í síðasta skipti fyrir tæpu ári þegar ég var í stuttri heimsókn á landinu .
Við mamma skuppum þá í kaffi til þeirra Siggu á Þangbakkanum .
Þá eins og endranær var stutt í grínið og gamansemina sem einkenndi hann alla tíð en hann var einn sá skemmtilegasti maður sem ég hef kynnst .
Hann sá alltaf spaugilegu hliðarnar á mannlífinu og hló sínum hjartanlega og smitandi hlátri þegar hann var að segja frá því sem honum datt í hug sem alltaf var gaman að hlýða á því hann sagði einstaklega skemmtilega frá og var orðheppinn .
Meðan enn var búið í Hnausakoti komu þau Sigga í heimsókn á sumrin með sína fjölskyldu og þá var oft glatt á hjalla og farið í fótbolta á kvöldin eftir að heyskap var lokið og þar var Steindór í essinu sínu en hann var mikil íþróttamaður og hafði stundað fimleika á sínum yngri árum enda spengilega vaxinn og bar sig vel , þráðbeinn í baki alveg fram að síðustu stundu .
Steindór var líka einstakt snyrtimenni alltaf vel til fara og heimili þeirra Siggu ber þess líka vitni .
Sumarið 1970 var ekki aðvelt að fá vinnu fyrir skólakrakka en þá kom Steindór undirrituðum til hjálpar og útvegaði mér vinnu í Járnsteypunni hf. þar sem hann vann um langt árabil .
Og ég var ekki sá eini af Hnausakotssystkinunum sem hann og Sigga voru innan handar í gengnum tíðina .
Það sumar var ég líka í nokkra daga hjá þeim Siggu á Hjaltabakkanum .
Eitt sinn hafði ég sofnað eftir að við komum heim úr vinnu og þegar kominn var kvöldmatur kom Steindór og vakti mig með þeim orðum að við værum orðnir alltof seinir í vinnuna .
Ég náttúrlega rauk upp með andfælum ruglaður af svefninum og ætlaði að rjúka út í bíl en Steindór hló dátt og ég gat náttúrlega ekki annað en hlegið líka þegar ég áttaði mig á gríninu en allt var þetta græskulaust hjá honum .
Siðastliðin tuttugu ár þegar við höfum komið í heimsókn til landsins höfum við alltaf hitt Steindór og Siggu .
Þau komu þá í kaffi í Unufellið og spjallað var saman en þau vildu fylgjast með okkar fjölskyldu , tóku Jeanie sérlega vel og okkar börnum enda var Steindór ákaflega barngóður maður .
Við munum sakna þess að hitta Steindór ekki næst þegar við verðum á ferð en minningin um hann lifir og ég er þakklátur fyrir að hafa fengið að þekkja hann í öll þessi ár .
Við sendum Siggu og fjölskyldu innilegar samúðarkveðjur .
Jóhannes Jóhannsson .
Á sólbjörtum degi sumarið 1950 sést bíll koma fram Austurárdalinn .
Skyldi hann beygja heim ? Ekki ber á öðru og drossía rennir í hlað .
Ekki ber heimafólk kennsl á þennan fararskjóta , en Sigga móðursystir , sem stödd er heima í sumarleyfi , snarast út til að taka á móti gestunum .
Inn kemur hópur ungra manna með heimsmannsfasi .
Þeir tala hver í kapp við annan og hlæja hátt meðan ferðasagan er sögð .
Eldhúsið fyllist af Camel-reyk og rakspírailmi , þó er ekki sunnudagur .
Þegar gestir hafa drukkið kaffi og sætabrauð með búast þeir til brottfarar , snara sér inn í bílinn og brenna af stað .
En einn þeirra verður eftir og við heyrum Siggu nefna hann Steindór og þennan dag er á henni sérstakur svipur sem við krakkarnir vissum ekki þá að einkennir ástfangnar stúlkur .
Frá þessum degi hafa Sigga og Steindór jafnan verið nefnd í sömu andrá í okkar fjölskyldum enda verið í órofa takti , líka þegar tjúttað var af hjartans lyst .
Steindór Úlfarsson var fyrsti gæinn sem ég man eftir , lífsglaður og kunni útlensku því hann hafði talað við hermenn á æskustöðvum sínum á Seyðisfirði .
Þau hjón , ásamt börnum sínum , voru fastagestir í Hnausakoti flest sumur meðan afi og amma voru til heimilis hjá okkur .
Við krakkarnir hlökkuðum mikið til komu þeirra .
Steindór var knattspyrnukappi og óþreytandi að leika fótbolta við okkur krakkana á flötinni vestan við bæinn .
Svo var hann óbetranlegur æringi og ærslaðist bæði við okkur og fullorðna fólkið .
" Það lætur enginn svona við konuna sína " sagði Sigga stundum áminnandi þegar mesti galsinn var í honum .
En á heyskapartíð er lífið ekki aðeins leikur og sumargestir tóku til hendinni við dagleg störf .
Efri hæð íbúðarhússins var nýlega byggð þegar Steindór kom til sögunnar og sumarið eftir lagði hann miðstöð í húsið sem hefur dugað í tæp 60 ár .
Þegar við systkinin tíndumst til Reykjavíkur áttu mörg okkar tryggt athvarf hjá þeim hjónum .
Ég bjó hjá þeim á Nýlendugötunni vetrarlangt og kynntist þá Steindóri vel .
Ég kynntist hamhleypunni til vinnu og umhyggjusömum fjölskylduföður sem bar heill sinna nánustu mjög fyrir brjósti .
Ég átti þess kost að vinna með honum af og til í Járnsteypunni þar sem hann starfaði sem málmsteypumeistari um langt skeið .
Þar kynntist ég fagmanni sem kunni til verka og mikil var ferðin á Steindóri og fumlaus handtök dagana sem steypt var , enda er fljótandi járn ekkert barnaglingur .
Mér er enn í minni kæfandi hitinn , og gegnum reykinn grillti í sótsvarta mennina í vinnutörn sem ekki var slitin af matar- eða kaffitímum .
Steindór hefur nú lagt upp í hinstu för .
Hann hafði lokið sínu dagsverki , var ferðbúinn og beið þess að drossían kæmi .
Hann hvarf okkur sjónum inn í birtu rísandi janúarsólar .
Við Hnausakotsfjölskyldan þökkum góðum dreng samfylgdina og umhyggju í okkar garð .
Við biðjum Guð að blessa Siggu frænku og fjölskyldu hennar .
Ólafur H. Jóhannsson .
