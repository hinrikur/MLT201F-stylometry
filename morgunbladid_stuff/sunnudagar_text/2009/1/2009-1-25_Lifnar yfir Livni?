Eftir Orra Pál Ormarsson orri@mbl.is Allt frá því David Ben-Gurion stóð í stafni Ísraelsríkis á sokkabandsárum þess um og upp úr miðri síðustu öld hafa eldri og jafnvel aldraðir menn verið áberandi sem andlit þessa umdeilda ríkis út á við .
Nöfn eins og Shamir , Rabin , Peres og Sharon koma upp í hugann .
Aðsópsmiklir menn en ekki þeir sprækustu .
Ein afgerandi undantekning var á þessu mynstri ráðamanna , Golda Meir .
Hún var öldruð kona .
Í þessu ljósi var tilbreyting að sjá núverandi utanríkisráðherra , Tzipi Livni , brjótast fram í sviðsljósið þegar hún var naumlega kjörin formaður stærsta stjórnmálaflokks landsins , Kadíma , í september í fyrra .
Það gerðist í kjölfar þess að Ehud Olmert , forsætisráðherra og formaður flokksins , sagði af sér vegna ávirðinga í starfi .
Livni er aðeins fimmtug að aldri og henni þótti fylgja ferskur andblær .
Eftir blóðbaðið á Gaza að undanförnu er mesti ljóminn raunar runninn af henni í augum umheimsins .
Livni fékk t.a.m. óblíðar viðtökur hjá almenningi í Brussel í vikunni þegar hún kom til fundar með utanríkisráðherrum Evrópusambandsríkja .
Var þess krafist að hún yrði tekin höndum fyrir stríðsglæpi .
Á heimaslóð gæti þessi mikla " frægðarför " ísraelska hersins þó haft allt önnur áhrif en kosið verður til þings 10. febrúar næstkomandi .
Gat ekki myndað stjórn Þá mun Livni öðru sinni gefast tækifæri til að setjast í stól forsætisráðherra en það gekk henni úr greipum fyrr í vetur þegar hún náði ekki að mynda nýja samsteypustjórn í kjölfar þess að Olmert baðst lausnar .
Sú sneypuför var mikið áfall fyrir Livni en leiðtogahæfileikar hennar hafa í kjölfarið verið dregnir í efa .
" Þegar valið stendur á milli áframhaldandi kúgunar eða kosninga vel ég vitaskuld kosningarnar , " sagði Livni þegar hún lagði árar í bát eftir margra vikna umleitanir og beindi orðum sínum til Shas-flokksins .
Verkamannaflokkurinn var kominn um borð en hún komst hvorki lönd né strönd með Shas enda mun Líkúd-bandalagið hafa lagt sig í framkróka með að spilla fyrir .
Bráðabirgðastjórn er nú við völd í Ísrael undir forystu Olmerts .
Foreldrar Tzipi Livni , Eitan Livni og Sara Rosenberg , voru bæði virk innan harðlínusamtakanna Irgun sem börðust gegn yfirráðum Breta í Palestínu áður en Ísraelsríki var stofnað .
Eitan Livni sat síðar á þingi fyrir Líkúd-bandalagið .
Tzipi Livni var liðsforingi í hernum á yngri árum , auk þess sem hún starfaði á vegum leyniþjónustunnar , Mossad , í París .
Mikil leynd hvílir yfir dvöl hennar þar en Livni sagði starfinu lausu árið 1983 til að leggja stund á laganám við Bar Ilan-háskólann í Ramat Gan í heimalandi sínu .
Að námi loknu starfaði hún sem lögfræðingur um tíu ára skeið .
Skjótur frami í stjórnmálum Livni gekk ung í Líkúd-bandalagið sem er til hægri í ísraelskum stjórnmálum .
Hún sóttist fyrst eftir þingsæti árið 1996 en náði ekki kjöri .
Henni var þá falið það valdamikla hlutverk að stýra samtökum ríkisfyrirtækja og hafa umsjón með einkavæðingu margra þeirra .
Livni settist á þing árið 1999 og varð frami hennar skjótur .
Hún tók við embætti samvinnuráðherra tveimur árum síðar þegar Ariel Sharon tók við taumunum í forsætisráðuneytinu og í framhaldinu lá leið hennar í fleiri ráðuneyti , svo sem dóms- og landbúnaðarráðuneytið .
Það orð fór af Livni á þessum árum að hún væri hófsöm og friðelsk og oftar en ekki kom það í hennar hlut að sætta andstæð sjónarmið í flokknum .
Livni var náinn samverkamaður Sharons forsætisráðherra og það kom því fáum á óvart að hún skyldi fylgja leiðtoga sínum þegar hann klauf sig út úr Líkúd-bandalaginu og stofnaði Kadíma-flokkinn haustið 2005 .
Í janúar 2006 veiktist Sharon heiftarlega og hefur legið í dái síðan .
Ýmsir halda því fram að hann hafi viljað að Livni yrði eftirmaður sinn á valdastóli en svo fór að Olmert hreppti hnossið án afgerandi andmæla .
Þess í stað tók Livni með skömmu millibili vorið 2006 við embætti utanríkisráðherra og aðstoðarforsætisráðherra .
Aðeins ein kona hafði áður gegnt starfi utanríkisráðherra í Ísrael , téð Golda Meir .
Livni hefur sýnt deilunni við Palestínumenn mikinn áhuga allan sinn stjórnmálaferil og fáir ráðherrar , ef nokkrir , höfðu teygt sig lengra í friðarátt fram að innrásinni á Gaza í desember .
Enginn ísraelskur ráðherra hefur t.a.m. í annan tíma gert greinarmun á skæruliðaárásum á ísraelska hermenn og hryðjuverkaárásum á óbreytta borgara en það gerði Livni í frægu viðtali við bandaríska sjónvarpsstöð fyrir tæpum þremur árum .
Undanfarin misseri hefur hún verið aðalsamningamaður Ísraels í friðarviðræðum við Palestínumenn .
Ætli þeir síðarnefndu vilji tala við hana nú ? Kosningarnar eftir rúmar tvær vikur skera að líkindum úr um það hvort Tzipi Livni eigi framtíð fyrir sér sem leiðtogi Kadíma en flokkurinn hlaut glæsilega kosningu árið 2006 , 29 þingmenn .
Verkamannaflokkurinn hefur 19 menn , Shas og Líkúd 12 hvor , aðrir minna .
Hvorki fleiri né færri en tólf flokkar eiga nú fulltrúa á þingi en alls eru komin fram 34 framboð að þessu sinni .
Það reynir á leiðtogahæfileika Livni en helstu keppinautar hennar eru margreyndir refir úr stjórnmálunum .
Benjamin Netanyahu , formaður Líkúd , og Ehud Barak , formaður Verkamannaflokksins og núverandi varnarmálaráðherra , en báðir hafa þeir gegnt starfi forsætisráðherra .
Netanyahu frá 1996-99 og Barak frá 1999-2001 .
Hefur Líkúd náð vopnum sínum ? Líkúd-bandalagið galt afhroð í kosningunum 2006 í framhaldi af klofningnum en margt bendir til þess að hann hafi náð vopnum sínum á ný undir stjórn harðlínumannsins Netanyahus .
Fyrir vikið koma kosningarnar ekki síst til með að snúast um persónur Netanyahus og Livnis .
Kadíma sækir ekki aðeins fylgi sitt til gamalla stuðningsmanna Líkúd heldur einnig til stuðningsmanna Verkamannaflokksins enda er hann mitt á milli þessara flokka á hinu pólitíska litrófi .
Þá gengu nokkrir af framámönnum Verkamannaflokksins til liðs við Kadíma þegar flokkurinn var stofnaður , m.a. Shimon Perez , fyrrverandi formaður hans og núverandi forseti Ísraels .
Það er því hætt við því að kosningarnar verði fyrst og fremst varnarbarátta hjá Barak .
En það er ekki nóg að vinna sigur í kosningunum , það þarf að mynda starfhæfa samsteypustjórn , ætli menn sér að komast til valda .
Það getur reynst þrautin þyngri eins og Livni hefur reynt á eigin skinni .
Í hnotskurn » Tzipora Malka Livni , eins og hún heitir fullu nafni , fæddist í Tel Aviv í Ísrael 8. júlí 1958 .
» Hún er gift Naftali Spitzer sem starfar í auglýsingageiranum .
» Þau eiga tvö börn , Omri og Yuval .
» Livni hefur verið grænmetisæta frá tólf ára aldri .
» Ráðherrann talar reiprennandi ensku og frönsku , auk hebresku .
» Livni var á lista Time yfir hundrað valdamestu manneskjur í heimi árið 2007 .
» Forbes var með hana í 52. sæti yfir valdamestu konur í heimi á síðasta ári .
