Eftir Svanhvíti Ljósbjörgu svanhvit@mbl.is Það virðast margir Íslendingar stefna til Noregs í kreppunni og freista þess að fá vinnu þar .
Í tilefni af því ætlar málaskólinn Lingva að bjóða upp á ókeypis námskeið í norsku og einungis þarf að greiða innritunargjald í skólann sem er 5.000 krónur .
Paolo Turchi , skólastjóri málaskólans , segist með þessu vera að endurgjalda Íslendingum greiðann .
" Ég hef verið innflytjandi hér í 20 ár og mér hefur alltaf verið tekið opnum örmum .
Íslendingar hafa verið yndislegir við mig í öll þessi ár og mér líður illa þegar Íslendingar eru atvinnulausir og þurfa að flytja af landi brott .
Mér hefur alltaf liðið vel á Íslandi .
Ég vil því nota skólann til að sýna þakklæti og býð því alla Íslendinga sem vilja læra norskt talmál velkomna .
" Mikil eftirspurn Þetta verður í fyrsta sinn sem skólinn býður upp á námskeið í norsku en það kemur í stað dönskunámskeiða sem skólinn hefur boðið upp á .
Paolo segir að eftirspurnin eftir norskunámskeiði hafi verið mikil .
" Fólk er að hugsa um að flytja út en öfugt við það sem hefur gerst síðustu ár er Danmörk ekki efst á lista .
Íslendingar eru með mikla verkkunnáttu og þeir eru eftirsóttir í Noregi .
Við höfum því ákveðið að kenna norskt talmál og æfingar í talmáli en miðað er við að nemendur hafi grunnþekkingu í dönsku , sænsku eða norsku úr grunnskóla eða annars staðar frá .
Námskeiðið verður tvisvar sinnum í viku í fjórar vikur og leiðbeinandinn fer yfir lestur dagblaða og kennir fólki það sem skiptir máli ef fólk er að flytja til Noregs , hvað þarf að vita um samfélagið og hvaða orðaforða er nauðsynlegt að hafa .
" Kenna talmál Lingva var stofnaður árið 2004 og er því rúmlega fjögurra ára gamall .
Paolo segir að í skólanum séu alltaf kennd að minnsta kosti tíu tungumál í einu .
" Við erum til að mynda með íslensku fyrir útlendinga sem hefur verið mjög vinsælt síðustu árin .
Við kennum aðallega íslenskt talmál og kennum fólki að tala áður en það lærir málfræðina .
Við erum líka með framandi mál , eins og japönsku , arabísku , grísku og kínversku .
Við kenndum arabísku í fyrsta sinn fyrir áramót og því var vel tekið , við erum því að kenna hana í annað sinn núna .
Svo erum við að bjóða upp á grísku í fyrsta sinn .
Við kennum námskeiðin þannig að nemendur byrja að tjá sig á tungumálinu strax í fyrsta tíma .
Við kennum því stafrófið ekki strax heldur lærir fólk fyrst að bjarga sér á tungumálinu og svo restina .
Það þarf engan grunn til þess , bara að mæta í tíma , vera opinn og þora .
Hjá okkur eru heldur engin próf .
" Enskan vinsæl Námskeið Lingvu eru kennd seinnipartinn eða á kvöldin og flest námskeiðin vara í um fjórar vikur en kennt er tvisvar sinnum í viku .
Paolo segir námið vera mjög markvisst .
" Við gerum ráð fyrir að fólk þurfi ekki að læra heima heldur er mjög mikið gert í tímum og þar fer enginn tími til spillis , " segir Paolo og bætir við að spænskan og ítalskan séu vinsælustu tungumálin í skólanum .
" Enska er líka vinsæl , það er alveg ótrúlegt en það eru ansi margir Íslendingar sem þurfa enskukennslu .
Þeir lesa kannski og kunna ensku en hafa enga þjálfun til að tala ensku .
Ég er með þrjá hópa í ensku þar sem er verið að beita talmáli .
" 