Hólmfríður Helgadóttir fæddist á sjúkrahúsinu á Akureyri 15. mars 1960 .
Hún lést á sjúkrahúsinu á Akureyri 18. desember síðastliðinn og fór útför hennar fram frá Möðruvallakirkju í Hörgárdal 27. desember .
Haustið 2000 fluttum við fjölskyldan úr Kópavogi og að Auðbrekku í Hörgárdal .
Mamma hafði farið þangað áður til þess að skoða íbúðina og að sögn bjó á efri hæðinni kona sem hét Hoffa .
Þegar við vorum komin á áfangastað tók þessi sama kona á móti okkur með því skilyrðislausa vinalega viðmóti sem við áttum seinna eftir að elska hana fyrir .
Nærveru Hoffu er ekki auðvelt að lýsa með orðum .
Hún var dugleg og hjálpfús kona og tók það aldrei í mál að leyfa krabbameininu að vinna á sér bug .
Hún missti ekki einu sinni hárið .
Hún var orkumikil .
Ég fór til hennar í nudd og þegar ég var yngri kom hún oft og passaði upp á mig og hundinn ef við vorum ein í húsinu .
Seinna , þegar við vorum flutt að Möðruvöllum , bjó hún oft hjá okkur .
Hún var alltaf velkomin .
Það eru þessir litlu hlutir sem ég á eftir að sakna mest .
Bíllinn hennar í bílastæðinu , skórnir hennar við dyrnar , hláturinn hennar inni í stofu þegar hún og mamma voru að spjalla .
Tveir bollar með nokkrum dropum af köldu tei á eldhúsborðinu og þegar ég heyrði byrjunina á It ' s my Life-símhringingunni hennar löngu áður en hún gerði sér grein fyrir því að það var hennar sími sem hringdi ofan í tösku .
Hoffa lifði lífinu alveg þangað til líkaminn gat ekki meira .
Hún hélt áfram að gefa af sér og sagðist aldrei vera hrædd .
Það var erfitt að horfa á eftir henni þokast hægt nær dauðanum .
Því dimmari sem dagurinn var fyrstu desemberdagana , því verra virtist ástandið vera .
En með lengri degi verður sýnin skýrari og loftið tærara og allt það góða sem hún gaf af sér er ennþá hjá okkur .
Allt sem hún gerði fyrir mig mun gera mig að betri manneskju svo lengi sem ég minnist hennar .
Friður sé með þér , Hoffa .
Vigdís María Hermannsdóttir .
Eftir einstaka konu liggja einstakar minningar .
Ótrúlegt að hugsa til þess að aldrei aftur sitji Hoffa með hláturinn sinn við eldhúsborðið heima í Seljahlíð .
Það rifjaðist upp fyrir mér eitt skipti er við Hoffa vorum hvor í sínum búningsklefanum að ég galaði á hana hvort hún væri með augnblýant , sem hún og var og rétti mér undir vegginn .
Eitthvað var birtan lítil og ég málaði á mér augabrúnirnar og skilaði blýantinum án mikilla vandræða .
Þegar við " systur " hittumst svo aftur frammi þá reyndist ég vera með blágrænar augabrúnir .
Þeir sem þekkja til geta gert sér í hugarlund hlátrasköllin frá Hoffu í kjölfarið .
Já , það var alltaf stutt í gálgahúmorinn þegar Hoffa var annars vegar og veit ég að svoleiðis var það fram á síðasta augnablik .
Hún bar þig í heiminn og hjúfraði að sér .
Hún heitast þig elskaði ' og fyrirgaf þér .
Hún ætíð er skjól þitt , þinn skjöldur og hlíf .
Hún er íslenska konan , sem ól þig og þér helgaði sitt líf .
Með landnemum sigldi ' hún um svarrandi haf .
Hún sefaði harma .
Hún vakti ' er hún svaf .
Hún þerraði tárin .
Hún þerraði blóð .
Hún var íslenska konan , sem allt á að þakka vor þjóð .
Ó ! Hún var ambáttin hljóð .
Hún var ástkonan rjóð .
Hún var amma , svo fróð .
Ó ! Athvarf umrenningsins , inntak hjálpræðisins , líkn frá kyni til kyns .
Hún þraukaði hallæri , hung ur og fár .
Hún hjúkraði ' og stritaði gleðisnauð ár .
Hún enn í dag fórna sér endalaust má .
Hún er íslenska konan , sem gefur þér allt sem hún á .
Ó , hún er brúður sem skín ! Hún er barnsmóðir þín eins og björt sólarsýn ! Ó ! Hún er ást , hrein og tær ! Hún er alvaldi kær eins og Guðsmóðir skær ! Og loks þegar móðirin lögð er í mold þá lýtur þú höfði og tár falla ' á fold .
Þú veist , hver var skjól þitt , þinn skjöldur og hlíf .
Það var íslenska konan sem ól þig og gaf þér sitt líf .
En sólin , hún sígur , – og sólin , hún rís , – og sjá : Þér við hlið er þín hamingjudís , sem ávallt er skjól þitt , þinn skjöldur og hlíf : Það er íslenska konan , – tákn trúar og vonar , sem ann þér og þér helgar sitt líf .
( Ómar Ragnarsson .
) Elsku Benni , Þórdís , Bergvin Þórir , Anna Ágústa , Ísak Óli og Karin Thelma , hugurinn er hjá ykkur .
Þið eigið yndislegar minningar um frábæra mömmu , ömmu og tengdamóður sem verða með ykkur um ókomna tíð .
Rannveig Guðmundsdóttir .
Lífið er örstutt andartak .
Þegar komið er að leiðarlokum er eitt sem við skiljum eftir okkur sem máli skiptir .
Minningar .
Það eru minningarnar sem eru svo dýrmætar .
Minningar sem fjölskyldan og vinir munu eiga um okkur .
Hrós og hlý orð , faðmlag , skilningur og samvera .
Það er gæfurík manneskja sem skilur eftir sig þannig minningar þegar komið er að kveðjustund .
Nú hefur Hoffa , vinkona mín , kvatt þennan heim , eftir hetjulega baráttu við hið beitta sverð , krabbameinið , og hún hefur sannarlega skilið eftir sig góðar minningar .
Við kynntumst er við urðum svilkonur og með okkur tókst vinátta sem varði í tæp þrjátíu ár .
Leiðir skildi er ég flutti suður en alltaf héldum við vinskapinn .
Það var aðeins eitt ár á milli okkar eins og sona okkar , frændanna Benna og Emils .
Oft var mikið brallað og spjallað .
Við stofnuðum saman saumaklúbb sem enn hittist á Akureyri , tókum þátt í leikstarfi og fórum í leikferðalag .
Afar minnisstæð er sláturgerðin okkar og þreyttumst við sjaldan á að rifja hana upp .
Við vorum um tvítugt og ákváðum að vera hagsýnar húsmæður og taka slátur .
Ég spurði Hoffu hvað hún tæki mörg og hún kvað 15 vera mátulegt .
Ég hélt að ég þyrfti eitthvað álíka þar sem fjölskyldustærðin var sú sama hjá okkur , par og eitt barn .
Það var úr að við tókum 30 slátur .
Við vorum í viku að sauma vambir og fengum þó hjálp frá Ingu í Hvammi .
Það er óhætt að segja að slátur hafi oft verið á borðum á þessum litlu heimilum þann vetur .
Hoffa var enn stórtækari í að afla heimilinu matar og tók sig til við að súrsa júgur en ég lét nægja að smakka júgrin hennar .
Já , hvað við höfum oft hlegið að þessu saman ! Góðleiki , umhyggjusemi , glaðværð og hlýja eru aðalsmerki góðrar manneskju .
Alla þessa eiginleika hafði Hoffa .
Hún var einstaklega jákvæð og bjartsýn .
Það voru margar gleðistundir og hlátrasköll sem glumdu í nærveru hennar .
Við hittumst oftar síðustu ár þegar Hoffa kom suður .
Þá nutum við samverunnar , fórum á kaffihús , veitingastaði eða áttum ljúfar stundir heima .
Er ég skrifa þessi kveðjuorð hef ég í höndum kort frá Hoffu þar sem hún þakkar mér fyrir ómetanlegar stundir með von um fleiri slíkar .
Þær verða ekki fleiri .
En ómetanlegar eru þær sem vörðu .
Benni , hefur misst mikið .
Hann var stoð og stytta móður sinnar , hennar besti og traustasti vinur .
Litlu ömmubörnin sem Hoffa hafði svo gaman af fá ekki að njóta þessarar yndislegu ömmu sinnar í framtíðinni nema í gegnum minningar og frásagnir foreldra sinna .
Lífið er stundum ósanngjarnt , sérstaklega þegar ástvinir eru teknir frá okkur langt fyrir aldur fram .
Elsku Benni , Þórdís og litlu ljósin , foreldrar , systkini og aðrir ástvinir .
Guð blessi ykkur öll og styrki í ykkar miklu sorg .
Nú hefur þú kvatt , Hoffa mín , rétt fyrir hátíðarnar .
Þú ert orðin engill á björtum og góðum stað .
Ég kveð þig með ljóði eftir Davíð St .
sem þú sendir mér í jólakorti og þakka þér vináttuna og samferðina .
Í hjarta mínu er hátíð .
Hver hugsun og tilfinning mín verða að örsmáum englum , sem allir fljúga til þín .
Halla Sigurgeirsdóttir .
Í bljúgri bæn og þökk til þín , sem þekkir mig og verkin mín .
Ég leita þín , Guð , leiddu mig og lýstu mér um ævistig .
Ég reika oft á rangri leið , sú rétta virðist aldrei greið .
Ég geri margt , sem miður fer , og man svo sjaldan eftir þér .
Sú ein er bæn í brjósti mér , ég betur kunni þjóna þér , því veit mér feta veginn þinn , að verðir þú æ Drottinn minn .
( Pétur Þórarinsson .
) Okkar elskulega systir , mágkona og frænka er fallin frá eftir erfið veikindi , við kveðjum hana með miklum söknuði en trúum því að hún sé komin á góðan stað .
Við eigum ótal minningar af henni Hoffu okkar því hún var mikið heima í Seljahlíðinni í gegnum tíðina og við geymum góðu stundirnar í hjörtum okkar .
Við munum eftir henni sem mjög glaðværri manneskju því yfirleitt var hún brosandi og létt í lund , hún var líka stríðin og hafði gaman af því að hrekkja systkini sín með uppátækjum sínum fram eftir öllum aldri og höfðu þau reyndar líka gaman af .
Við þökkum fyrir að hafa fengið að kynnast henni svona vel og mun hún alltaf eiga sérstakan stað í hjarta okkar eins og við vitum að við áttum stað í hjarta hennar .
Elsku Benni , Þórdís og börn , okkar innilegustu samúðaróskir á þessum erfiðu tímum .
Kveðja Jónína , Kristján , Gunnþór , Stefanía , Harpa , Viðar , Sif og börn .
