Eftir Jóhönnu Ingvarsdóttur joinhanna@gmail.com Nú sem aldrei fyrr ríður á að hlúa vel að ungu kynslóðinni svo hún megi dafna og þroskast í heilbrigt hugsandi manneskjur .
Því miður hefur mér lengi fundist skorta á alla gleði í íslenskum ungdómi .
Hverju sem um er að kenna er brýnt að búa börnin okkar undir lífið sjálft með því að kenna þeim dyggðir á borð við sjálfsöryggi , kurteisi , virðingu og gleði .
Það er ekki nóg að henda bara ungunum úr hreiðrinu um tvítugsaldurinn og ætlast svo til þess að þau fljúgi sjálf ef þau hafa hvorki fengið tilsögn né tíma foreldranna á uppvaxtarárum .
Líklegt er að slíka einstaklinga skorti sjálfstraust á fluginu til að standa keikir á eigin fótum og lifa af , " segir náttúrulæknirinn Birgitta Jónsdóttir Klasen sem nú er að sérhanna námskeið sem ætlað er unglingum í þremur efstu bekkjum grunnskóla og neðstu bekkjum framhaldsskóla .
Birgitta hefur hug á að bjóða námskeið þessi í samstarfi við skólayfirvöld og aðra samstarfs- og styrktaraðila , sem kunna að hafa áhuga á því að taka þátt í þessu " gleði " -átaki , sem ná má til allra staða á landinu , eftir efnum og ástæðum .
" Ég ætla að koma víða við í þessari fræðslu , sem ég tel geta orðið gott framlag í því kreppuástandi , sem nú ríkir á Íslandi .
Fylgifiskar kreppu eru fjölmargir og koma misjafnlega niður á börnum og ungmennum .
Ég vil leggja mitt af mörkum til að efla hamingjuna , sporna gegn vanlíðan og efla velferð unglinga og fjölskyldna almennt , " segir Birgitta .
Mótunaráhrif í æsku Birgitta er búsett í Reykjanesbæ þar sem hún starfar sem náttúrulæknir með aðstöðu á Flughótelinu .
Hún hefur fjölþætta reynslu af meðferðarstörfum og námskeiðahaldi vítt og breitt um landið auk þess sem hún hefur skrifað bók um svæðameðferð .
Birgitta , sem á íslenskan föður , er fædd árið 1952 og uppalin í Þýskalandi .
Hún fluttist til Íslands árið 2000 , en hafði á unglingsárum gengið í Gagnfræðaskóla Keflavíkur í tvo vetur .
Sjálf segist hún hafa upplifað litla gleði á sínum uppvaxtarárum sem hafi haft mótandi áhrif á hana .
" En svo kom að því að ég fékk mín tækifæri síðar , " segir Birgitta og brosir .
Hún útskrifaðist sem náttúrulæknir frá þýskum háskóla árið 1973 og er auk þess menntuð í sálfræðilegri ráðgjöf og félagsráðgjöf fyrir konur .
Hún hefur unnið í sex ár með klínískum sálfræðingi .
Birgitta er með kennsluréttindi og hefur meðal annars kennt svæðameðferð og öndunarmeðferð við ýmsa þýska háskóla .
Hún var með sjálfstæðan rekstur í Þýskalandi á árunum 1973-2000 , meðal annars á sviði náttúrulæknisfræði , sálfræðilegrar ráðgjafar , veitingarekstrar og félagsráðgjafar HIV-smitaðra .
Birgitta segir bæði forvitni og fordóma ríkja hér á landi í garð náttúrulæknisins .
Staðreyndin sé hins vegar sú að náttúrulæknirinn gangi í gegnum sömu fög og almennir læknar , meðal annars lífeðlisfræði , líkamsfræði , læknisfræði , vefjafræði og sjúkdómafræði , á þremur árum .
Að því búnu geti hann svo bætt við sig grasalækningum , næringarfræði , hómópatíu og fleiri greinum , sem komið geta að gagni við lækningu meina af ýmsum toga .
Börnin eru fljót að vaxa " Hugur minn stefndi alltaf í heilbrigðisgeirann .
Náttúrulækningar og sálfræðiráðgjöf eru einkar skemmtileg blanda að vinna með .
Mikil fáfræði virðist þó ríkja um störf náttúrulækna hér á landi , en í Þýskalandi vinna náttúrulæknar og heimilislæknar gjarnan saman og vísa hvorir á aðra .
Ég hef kosið að nota hendurnar mínar til að vinna með fólk og meðhöndla í samræmi við sjúkdómsgreiningu , en vil í lengstu lög forðast lyf og pilluát við ólíklegustu kvillum .
Grípa má til margra annarra úrræða til að hjálpa fólki , " segir Birgitta og bætir við .
" Fólk þarf auðvitað að finna hamingjuna í sjálfu sér til að hafa dug , þor og frumkvæði til að byggja sig upp og takast á við lífið .
En nú vil ég fyrst og fremst einbeita mér að því að kenna unga fólkinu okkar ýmislegt um gleðina og hamingjuna og síðast en ekki síst vil ég leiðbeina því í átt til réttrar næringar , sem er undirstaða vellíðunar .
Það er alltof mikil neikvæðni í gangi í samfélaginu og það er alltaf mjög aðkallandi að halda rétt á málum er snerta ungmenni .
Og þrátt fyrir vinnuálag mega mömmur og pabbar ekki falla í þá gryfju að missa af bestu árum barna sinna því þau eru fljót að vaxa úr grasi , " segir Birgitta að lokum .
