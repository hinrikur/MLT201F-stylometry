AÐ velja rétta skrifborðsstólinn er ekkert grín .
Þeir sem reynt hafa vita að það getur verið alveg hreint agalegt að vinna á lélegum stól og getur í verstu tilvikum farið illa með líkamann .
Þegar skrifborðsstólar eru annars vegar er óhætt að kalla Chadwick-stólinn frá Knoll hvað fremstan meðal jafningja .
Stóllinn , sem hannaður var af Don Chadwick , nýtir meðal annars sérstaka fjöðrunartækni sem samræmir hvernig aðskildir hlutar stólsins hreyfast með og styðja við þann sem í honum situr .
Framleiðendur stólsins ganga svo langt að segja að Chadwick-stóllinn sjái fyrir hreyfingar notandans .
Stóllinn er svo klæddur teygjanlegu efni sem lagar sig að líkamanum og hleypir lofti og raka frá húðinni .
Það er heldur ekki verra að stóllinn er að einum þriðja gerður úr endurunnu efni og eru 42% af stólnum úr auðendurvinnanlegu efni .
Þá er hönnunin slík að efnisnotkun er í lágmarki og raunar stóllinn slíkt undratæki að notkun hans í skrifstofuhúsnæði getur hækkað stigagjöf á sérstökum staðli sem þróaður hefur verið í Bandaríkjunum til að votta gæði umhverfis- og orkuáhrifa bygginga .
Framleiðslan var líka nýlega vottuð fyrir umhverfislega- , efnahagslega og félagslega ábyrgar aðferðir allt frá öflun hráefna til sölu , svo þess má njóta með góðri samvisku hvernig stóllinn styður við kroppinn á alla vegu .
Svo má velja um níu liti á áklæðinu og þrenns konar stólarmaútfærslur .
Chadwick-stóllinn fæst meðal annars í Epal , Skeifunni 6 .
