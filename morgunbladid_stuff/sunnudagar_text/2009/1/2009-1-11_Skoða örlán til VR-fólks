Eftir Guðna Einarsson og Önund Pál Ragnarsson GUNNAR Páll Pálsson , formaður VR , segir vinnu hafa verið setta af stað innan verkalýðsfélagsins í því skyni að aðstoða þá sem eru að missa vinnuna .
" Við höfum verið að skoða hvort við eigum að fara í fótspor þess sem fékk friðarverðlaun Nóbels 2006 og bjóða félagsmönnum upp á örlán svo þeir geti skapað atvinnu í einmennings- eða litlum fyrirtækjum .
Vonandi erum við að fara af stað í samvinnu við Háskólann í Reykjavík og fleiri um miðstöð fyrir atvinnulausa .
Þar verður fólki hjálpað við að byggja sig upp , fara yfir fjármál sín og fá aðstoð í atvinnuleit eða við stofnun atvinnustarfsemi , " segir Gunnar Páll .
Um stjórnarsetu sína í Kaupþingi segir hann meðal annars að spádómur Siðfræðistofnunar Háskóla Íslands um að trúverðugleiki formannsins gæti lent í hættu ef hann tengdist aðgerðum sem væru óvinsælar meðal launafólks , hafi ræst .
" ...
en þeir bentu líka á að það væri eðlilegt að stéttarfélög og lífeyrissjóðir vildu hafa áhrif og fylgjast með félögum sem þau ættu hluti í .
Sinna eftirliti og kalla eftir góðum stjórnarháttum .
Trúnaðarráð [ VR ] taldi það mikilvægara þótt persóna formannsins gæti lent í vanda .
" Hann kveðst núorðið ekki sitja í stjórn neinna félaga sem ekki tengjast launþegahreyfingunni með beinum hætti , fyrir utan einn golfklúbb .
Erfiður tími framundan í kjarabaráttu Gunnar Páll telur að framundan sé erfiður tími í kjarabaráttunni .
" Vinnuveitendur vilja jafnvel kippa þeim kjarasamningi sem við erum með úr gildi .
Mér skilst að um 20% landsmanna hafi tekið á sig kjaraskerðingu á síðustu mánuðum .
Margir hafa misst vinnu og yfirvinnu .
Þótt fólk sé í vinnu er ljóst að margir hafa orðið fyrir 15-20% kjaraskerðingu , þótt við höfum náð að hækka launataxtana hressilega .
Það eru næg verkefni framundan .
" | 16-17 Virkjar hina efnaminni HUGMYNDIN um örlán er fengin frá Mohammad Yunus , stofnanda Grameen-bankans í Bangladess , en Yunus hlaut friðarverðlaun Nóbels árið 2006 fyrir starf bankans .
Grameen-bankinn veitir fátæku fólki litlar peningaupphæðir að láni til þess að koma af stað litlum atvinnurekstri án þess að lántakendur þurfi að leggja fram veð fyrir láninu .
Þetta hjálpar þeim sem lítið hafa á milli handanna við að koma undir sig fótunum og byggja upp lánstraust .
Sérstaklega hefur vakið athygli hve stór hluti lántakenda hjá Grameen-bankanum er konur .
