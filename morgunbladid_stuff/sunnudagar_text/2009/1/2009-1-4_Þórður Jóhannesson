Þórður Kristinn Jóhannesson , skipstjóri og útgerðarmaður , oftast kallaður Dóri á Gauk , síðast til heimilis að Álfaskeiði 64 , Hafnarfirði , fæddist á Gauksstöðum í Garði 4. nóvember 1929 .
Hann lést á hjartadeild Landspítalans við Hringbraut 21. desember síðastliðinn .
Foreldrar hans voru Jóhannes Jónsson , formaður og útvegsbóndi á Gauksstöðum , og Helga Þorsteinsdóttir frá Melbæ í Leiru .
Þórður ólst upp á Gauksstöðum í stórum systkinahópi og eru þau : Þorsteinn , f. 1914 , d. 1995 , Kristín , f. 1915 , d. 1982 , Jón , f. 1916 , d. 1995 , Gísli , f. 1918 , d. 1919 , Sveinbjörg , f. 1919 , d. 2006 , Ástríður , f. 1921 , d. 1988 , Gísli Steinar , f. 1924 , Jóhannes Gunnar , f. 1926 , d. 2001 , Kristín Ásthildur , f. 1928 , Sigurlaug , f. 1931 , d. 1933 , Sigurlaug Erla , f. 1933 , Matthildur , f. 1935 , d. 1959 og Einar , f. 1937 , d. 1995 .
Hinn 2. júní 1951 kvæntist hann Ragnhildi Einarsdóttur , f. 29. maí 1931 , d. 4. júní 1986 .
Foreldrar hennar voru Ragnhildur Jónsdóttir og Einar Tómasson , kolakaupmaður í Reykjavík .
Þórður og Ragnhildur byrjuðu sinn búskap í Garðinum .
Þau fluttu síðan til Keflavíkur og bjuggu þar nær alla tíð , fyrst á Smáratúni 18 og svo Faxabraut 49 , þar til þau fluttu í Helguvík á Álftanesi .
Þau eignuðust fjögur börn .
Þau eru : 1 ) Þórður , f. 1. ágúst 1951 , d. 29. maí 2008 .
Kvæntist Hildi Guðmundsdóttur , þau skildu .
Börn þeirra eru : a ) Guðmundur Þorkell .
Börn hans eru Alexandra Ósk og Heimir Berg .
b ) Elenora Ósk , gift David Trevor Park .
Sonur þeirra er Kári Trevor .
Fyrir á Elenora soninn Embrek Snæ .
2 ) Einar , f. 22. ágúst 1954 , kvæntur Bergljótu Jóhannsdóttur .
Börn þeirra eru Sigrún Björk , Ragnhildur og Tómas Gauti .
3 ) Matthildur , f. 6. maí 1960 , gift Lárusi Einarssyni .
Dóttir þeirra er Ingveldur , sambýlismaður Emmanuel Kwame Boateng .
Börn þeirra eru Adrian Nana og Lára Serwaa .
Lárus á einnig : a ) Ástu , sambýlismaður Andrew McCormack .
Börn þeirra eru Anna Katrín og Stefan Trent. b ) Unnar Þór , sambýliskona Lea Margrét Arnardóttir .
Dóttir þeirra er Elísabet Helga .
4 ) Jóhannes , f. 6. mars 1964 , kvæntur Margréti Sigmarsdóttur .
Börn þeirra eru Hera , Hugi , og Embla .
Þórður ólst upp á stóru útgerðarheimili á Gauksstöðum í Garði og var sjómennskan honum í blóð borin .
Á þeim tíma var skólagangan með öðru sniði en í dag og fékk hann sína grunnskólakennslu í Garðinum og við Reykjaskóla í Hrútafirði .
Hann útskrifaðist síðan frá Stýrimannaskólanum í Reykjavík 1951 með fiskimannapróf sem veitti honum skipstjórnarréttindi .
Allan sinn starfsferil vann Þórður við sjóinn , bæði sem skipstjóri og útgerðarmaður .
Hann var á ýmsum bátum þar til árið 1957 , er hann ásamt Jóhannesi bróður sínum keypti 22 tonna bát sem bar nafnið Ólafur .
Hann keypti hlut Jóhannesar og rak eftir það sína bátaútgerð .
Lengst af átti hann bátinn Ólaf KE-49 , síðan bættist við Ólafur II KE-149 og loks Ragnhildur HF-49 .
Til viðbótar við bátaútgerðina byggði hann fiskhús í Njarðvík og rak þar Fiskverkun Þórðar Jóhannessonar í mörg ár .
Þar verkaði hann saltfisk og skreið , saltaði síld og frysti fisk .
Þegar best lét rak hann fiskhúsið , tvo báta og var með fjölda starfsfólks í vinnu , þar á meðal hóp Færeyinga .
Auk þessa var hann brautryðjandi í rækjuvinnslu á Suðurnesjum .
Fyrstu áratugina er Þórður var til sjós var aðeins notast við klukku , kompás og landmið .
Menn skráðu hjá sér og lögðu á minnið hvar þeir lögðu línur og net , ásamt því hvar bestu miðin voru .
Hann hafði sína hjátrú varðandi sjósókn og veiði , fór eftir draumum sínum og hugboðum , hvort sem það boðaði gott eða vont .
Þórður sagðist aldrei hafa tapað línu eða bauju .
Alltaf fann hann sín veiðarfæri þó það tæki hann tíma að leita að þeim .
Eitt sinn gafst hann upp á að leita að bauju , fór niður í lúkar og fékk sér kaffi .
Þegar hann kom upp aftur þá var baujan við hliðina á bátnum .
Þórður endaði sinn sjómannsferil sem hæstánægður trillukall í Hafnarfirði , með nýtísku skipstjórnar- og veiðibúnað , baujurnar komnar með endurskinsmerki og GPS-búnað þannig að hann gat séð nákvæmlega hvar og hvernig þær lágu .
Þórður var farsæll skipstjóri og aflamaður .
Ásamt öllum þeim sjómönnum sem voru með honum á vertíð voru margir úr fjölskyldu hans og Ragnhildar , þ.ám .
börn þeirra , sonarsonur og tengdasonur .
Útför Þórðar fór fram frá Garðakirkju 30. desember , í kyrrþey að ósk hins látna .
Nú þegar pabbi , hann Dóri á Gauk , er látinn þá langar mig að minnast hans .
Hann var sjómaður alla tíð og byrjaði ungur til sjós .
Hann var tíu eða ellefu ára þegar hann stalst með bræðrum sínum út á sjó á litlum bát frá Gauksstaðafjöru að veiða í soðið eins og Jóhannes pabbi þeirra og eldri bræður gerðu .
Líklegt er að systur þeirra hafi haft nóg að gera við að passa bræður sína við sjómennskuleiki þeirra .
Hásetastörf á stærri bátum og lengri róðrar tóku síðan við á næstu árum .
Hann tók fiskimannapróf í Stýrimannaskólanum í Reykjavík 1951 , sem veitti honum skipstjórnarréttindi .
Sama ár kvæntist hann Ragnhildi Einarsdóttur frá Reykjavík og bjuggu þau lengst af í Keflavík .
Börn þeirra eru Þórður ( Danni ) sem lést fyrr á þessu ári , Einar , Matthildur og Jóhannes .
Pabbi eignaðist marga báta og byggði eigið fiskhús .
Fyrsti báturinn var Ólafur KE-49 .
Bræðurnir urðu allir dugnaðar sjómenn og mikið samband var milli þeirra , ekki síst milli pabba og Jóhannesar .
Það hlýtur að hafa verið dýrmætt og gaman fyrir þá að geta leitað hver til annars eftir aðstoð , hugmyndum og þekkingu .
Ekki má gleyma Nonna bróður sem öllum þótti vænt um .
Þó nóg væri að gera hjá pabba þá kvartaði hann aldrei .
Það var ekki hans stíll .
Hann hafði góða lund og hvað sem á bjátaði var hann alla tíð bjartsýnn og jákvæður , var alltaf að stappa í menn stálinu og hvetja .
Ég reri með honum ásamt Danna bróður eina netavertíð og fékk þar mína eldskírn í sjómennsku sem ég hef búið að síðan .
Hann horfði t.d. á þegar sjóveikin bráði af mér við eitt öldubrot og hafði gaman af .
Pabbi lifði tímana tvenna og fannst gaman að segja frá lífinu á árum áður , ekki síst skemmtilegum veiðisögum , þar var af nógu að taka .
Hann undi sér best við veiðiskap , úti á sjó eða við lax- og silungsveiði .
Sumarbústaðurinn sem hann byggði við Meðalfellsvatn var sælureitur fjölskyldunnar .
Til eru margar skemmtilegar sögur tengdar honum .
Pabbi hafði alla tíð yndi af mat , og eftir að mamma dó , árið 1986 , aðeins 55 ára að aldri , þá sá hann um sig og eldaði sjálfur .
Hann var líka duglegur að koma í heimsókn og í mat til okkar systkinanna .
Hann borðaði allt og kvartaði aldrei yfir matnum en ef honum fannst hann ekki nógu kryddaður þá hvíslaði hann þessa frægu setningu " Áttu ekki smá pipar ? " Hann sló ekki slöku við þó hann væri sestur í helgan stein , spilaði golf á sumrin og brids á veturna í góðra vina hópi , las einnig mikið og átti gott bókasafn .
Honum fannst gaman að umgangast barnabörnin , segja þeim sögur eða bara rabba við þau um daginn og veginn .
Hann var ávallt boðinn og búinn að rétta fram hjálparhönd .
Þegar hann var beðinn um að passa þau eða skutla var það ávallt auðsótt mál enda var hann mjög stoltur af sinni fjölskyldu .
Á sjómannadeginum var oft farið í siglingu með barnabörnin og muna þau vel eftir því .
Það sýnir hve pabbi var elskaður af börnum sínum og barnabörnum að þau voru flest við dánarbeð hans þegar hann kvaddi .
Hans er sárt saknað en það er okkur huggun að hann er kominn til mömmu og Danna bróður .
Blessuð sé minning hans .
Einar .
Í dag kveð ég minn elskulega tengdaföður , Þórð Jóhannesson , sem alltaf var nefndur Dóri .
Ég var ung að árum eða aðeins 17 ára gömul þegar ég kom inn í fjölskylduna á Faxó .
Mér var strax tekið vel af Dóra og tók hann mér strax sem ég væri hans eigin dóttir .
Dóri var einstakur maður .
Hann var mjög hlýr og átti gott með að umgangast fólk .
Hann var góður frásagnarmaður og var unun að hlusta á hann segja frá , hvort sem það var frá hans æskuárum á Gauksstöðum , sjónum eða útgerðinni hans .
Hann var víðlesinn og gott var að leita til hans ef maður þurfti svar við einhverju varðandi lífsgátuna .
Ef einhver var að kveinka sér þá sagði Dóri oft þessa setningu : " Hefurðu aldrei verið til sjós ? " Dóri var besti afi í heimi og sýndi hann barnabörnum sínum alltaf mikla natni og áhuga hvort sem var í námi eða tómstundum .
Hann var duglegur að hringja í fjölskylduna og gat spjallað tímunum saman í símann um heima og geima .
Einnig var hann duglegur að koma í heimsókn og vera með fjölskyldunni .
Hann sýndi okkur öllum alltaf mikla væntumþykju og hlýju , og átti gott með að samgleðjast og var stoltur af fjölskyldu sinni .
Dóri var mikill matmaður og var gaman að bjóða honum í mat .
Hann borðaði allt sem á borð var borið en þó pantaði hann oft steik og góða sósu .
Toppurinn var að fá kaffi og súkkulaði á eftir .
Ég kynntist ýmsum matarvenjum þegar ég kom inn í fjölskylduna hans .
Þá fékk ég í fyrsta skipti rjúpur , sem hafa verið á borðum síðan hjá okkur á aðfangadag .
Einnig lærði ég að borða skötu sem ég hafði aldrei sett inn fyrir mínar varir áður .
Skata er núna orðin órjúfanleg hefð á Þorláksmessu hjá okkar fjölskyldu í Mosarima .
Ég er þakklát fyrir að hafa kynnst tengdaföður mínum og átt með honum ógleymanlegar stundir og minningar sem munu ylja um ókomin ár .
Með þakklæti fyrir allt .
Guð geymi tengdaföður minn .
Þín tengdadóttir , Bergljót .
Fallinn er frá kær tengdafaðir , Þórður Jóhannesson ( Dóri ) , skipstjóri og útgerðarmaður frá Gauksstöðum í Garði .
Hann lést síðasta sunnudag í aðventu eftir veikindi .
Upphaf kynna okkar Dóra var þegar ég hóf samband við yngsta barn hans , Jóhannes , en á þeim tíma var fjölskyldan búsett í Keflavík þar sem Dóri rak útgerð af miklum myndarleika ásamt konu sinni Ragnhildi Einarsdóttur .
Dóri hafði á þessum tíma í mörg horn að líta enda fjögurra barna faðir og allt vildi hann að vel færi hjá sér og sínum .
Margs er að minnast þegar litið er yfir farinn veg .
Fiskveiðar eru þó það sem stendur upp úr en allt vissi Dóri um þau efni .
Eina sumarnótt vantaði mann í róður og ég dreif mig í verkið og öðlaðist þar með þá reynslu " að hafa verið til sjós " eins og hann komst gjarnan að orði .
Þetta fannst Dóra í framhaldinu örugglega ekki verra en umræðan um ferðina var ævinlega skemmtileg .
Auk sjóferða í hans lögsögu var honum boðið í sjóferðir norður á Melrakkasléttu , í mína lögsögu .
Þar fékk hann alvöru silung og sá að það var víða flottur fiskur og fín fiskitökin .
Dóri var léttur í lund og vildi horfa á það sem vel gekk og var skemmtilegt .
Hann var mikill frumkvöðull , vinnuþjarkur , framtakssamur og metnaðargjarn .
Eftir að börnin okkar fæddust var alltaf talað um Dóra-afa á okkar heimili enda naut hann mikilla vinsælda meðal þeirra .
Hann spilaði við þau , talaði við hvern og einn um það sem að honum sneri , horfði á fimleikamót og fótbolta , kom á tónleika og keyrði þennan hingað og hinn þangað .
Dóri-afi átti gott með að nálgast fólkið sitt og ræða það sem hann taldi líklegt að passaði hverjum og einum .
Hann bauð börnunum í bátsferðir á meðan hann reri og svo seinna í golf , sem hann stundaði af kappi .
Hann naut barnabarnanna eins og þau hans .
Að leiðarlokum þökkum við Dóra-afa fyrir samfylgdina og biðjum honum blessunar .
Margrét Sigmarsdóttir .
Það er með söknuði og sorg í hjarta sem við kveðjum elsku Dóra afa okkar .
Betri afa en hann er ekki hægt að hugsa sér .
Hann var mikið hjá okkur fjölskyldunni eftir að Ragga amma dó fyrir rúmum tveimur áratugum og vorum við því mjög tengd honum .
Hann hugsaði vel um okkur barnabörnin sín og hafði mikinn áhuga á því sem allir höfðu fyrir stafni .
Við eigum margar ljúfar minningar úr sumarbústaðnum við Meðalfellsvatn .
Þar leyfði afi okkur að sigla , smíða , veiða og allt .
Einnig var hann duglegur að spila við okkur .
Þær voru ófáar ferðirnar sem hann fór með okkur á trillunni sinni og leyfði okkur að taka í stýrið þó að við stýrðum henni í eintóma hringi .
Hann var mikill sjómaður og sagði að maður væri ekki sannur karlmaður nema hafa migið í saltan sjó .
Á gamals aldri hóf afi að spila golf og hafði gaman af þeirri íþrótt og kenndi hann sonarsonum sínum ýmsa takta .
Hann var mikið innan um fólk enda mikil félagsvera .
Honum þótti skemmtilegt að spjalla og segja sögur og var hann góður sögumaður .
Það besta sem afi vissi var matur .
Helst vildi hann fá steik með miklum pipar og súkkulaði og kaffi í eftirrétt .
Það var skrítið að fá afa ekki í heimsókn núna um jólin .
Hann var vanur að koma við , narta í rjúpurnar og fá sér kaffi og konfekt .
Það eru ótal margar minningar sem koma upp í hugann þegar við hugsum til afa og munum við varðveita þær í hjarta okkar um ókomna framtíð .
Við systkinin vonum að honum líði vel hvar sem hann er .
Við trúum því að Ragga amma og Danni frændi hafi tekið vel á móti honum .
Vertu yfir og allt um kring með eilífri blessun þinni , sitji Guðs englar saman í hring sænginni yfir minni .
( Sig .
Jónsson frá Presthólum .
) Sigrún Björk , Ragnhildur og Tómas Gauti .
Nú er hann Dóri bróðir farinn .
Við Dóri ólumst upp á stóru heimili í Garðinum og það var oft kátt í kotinu í svo stórum systkinahóp .
Hann var næstyngstur af okkur strákunum og fimm árum yngri en ég .
Það kom strax í ljós að hér var góður drengur á ferð .
Það var því ljúf skylda hjá okkur sem eldri vorum að líta eftir yngri krökkunum á fyrstu árum þeirra .
Lífið í Garðinum gekk út á sjómennsku og búskap og tók Dóri dyggan þátt í því .
Hann byrjaði sína sjómennsku á unglingsaldri og þar með var ævistarfið ljóst .
Dóri kláraði fiskimannapróf frá Stýrimannaskólanum í Reykjavík 1951 sem veitti honum skipstjórnarréttindi .
Á þessum skólaárum kynntist hann Ragnhildi Einarsdóttur sem hann kvæntist á útskriftarárinu sínu .
Þau bjuggu lengst af í Keflavík og eignuðust 4 börn .
Dóri stundaði útgerð og verkun og reri sjálfur fyrstu árin .
Dóri og Ragga áttu fallegt heimili í Keflavík og þau var gott heim að sækja .
Einnig áttu þau glæsilegan sumarbústað við Meðalfellsvatn þar sem þau stunduðu útivist og veiði .
Dóri var aflasæll skipstjóri og ráðagóður á útgerðarferli sínum og það var gott að geta spjallað við Dóra og fengið hans sýn á málin .
Hann var líka duglegur að halda sambandi við systkini sín og honum lét best af okkur að miðla málum á milli okkar þegar þess þurfti .
Dóri var bæði góður bróðir og vinur og ég kveð hann með söknuði .
Blessuð sé minning hans .
Gísli Jóhannesson og fjölskylda .
