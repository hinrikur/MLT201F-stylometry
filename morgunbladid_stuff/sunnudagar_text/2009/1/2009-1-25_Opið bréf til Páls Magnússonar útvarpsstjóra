SÆLL vertu , Páll Magnússon .
Ég get nú varla orða bundist yfir fréttamati hjá RÚV .
Hér á Íslandi eru sögulegir atburðir að gerast .
Í fyrsta sinn í bráðum 65 ára sögu lýðveldisins hafa menn og konur , ungir sem aldnir komið saman á Austurvelli til að mótmæla á hverjum laugardegi kl. 15 .
Um hversu margir hafa mætt til mótmælanna ber tölum ekki saman .
En ef við reyndum að fara milliveginn er meðaltal líklega á bilinu 3000-5000 manns .
Á bak við hvern einn sem mætir til mótmælanna eru líklega um 15 sem ekki geta tekið þátt af einhverjum orsökum .
Sumir eru veikir , aðrir að vinna .
Svo eru einhverjir sem eiga ekki heimangengt og náttúrlega þeir sem fara ekki vegna þess að þeir óttast að missa vinnuna svo að maður tali nú ekki um það fólk sem býr á landsbyggðinni .
Ef við margföldum fjöldann með 15 þá eru um 45.000-60.000 manns sem vildu fylgjast með hvað er að gerast , en hafa ekki tækifæri til .
Einungis einu sinni var sjónvarpað frá fundinum í Ríkissjónvarpinu og var það sent út daginn eftir .
Það er lágmarkskrafa að RÚV sjónvarpi frá þessum samkomum bara til að fullnægja skyldum sínum sem frjáls og óháður fréttamiðill .
Sl. laugardag , hinn 10. janúar misstuð þið af hreint frábærri ræðu , vel saminni og skörulega fluttri .
Þetta eru týnd augnablik í sögu okkar þjóðar .
Augnablik sem RÚV ætti að sjá sóma sinn í að sýna og varðveita .
Nógu oft æðið þið út um allar trissur til að varðveita íþróttaatburði sem , þótt merkir séu á sína vísu , hafa mun minna sagnfræðilegt gildi en þessir útifundir .
Í von um að sjá upptökubíl sjónvarpsins þegar ég mæti í 15. sinn næsta laugardag .
EINAR S. ÞORBERGSSON kennari .
Frá Einari S. Þorbergssyni 