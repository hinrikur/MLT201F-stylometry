Eftir Einar Má Guðmundsson To live outside the law you must be honest .
- Bob Dylan Ég held að almenningur sé orðinn mjög leiður á öllum þessum orðaleppum valdastéttarinnar , að ekkert sé óeðlilegt eða ólöglegt við hitt og þetta , til dæmis fjármagnsflutninga úr sjóðum Kaupþings .
Fjölmiðlafulltrúar fjármálafurstanna senda frá sér yfirlýsingar og alltaf skýtur þetta orðalag upp kollinum , að ekkert óeðlilegt eða ólöglegt hafi átt sér stað .
Sumir nafngreina þessa fjölmiðlafulltrúa og tengja þá við stjórnmálaflokka og valdamenn .
Að mati margra sést þar eitt birtingarform hins hamingjusama hjónabands viðskiptalífs og stjórnmála .
Sami almannatengillinn , einsog þetta starf ku heita , hefur til dæmis starfað fyrir eitt æðsta yfirvaldið , einn stærsta stjórnmálaflokkinn og marga knáa útrásarvíkinga en það er auðvitað ekkert óeðlilegt og ólöglegt við það .
Ég veit ekki hvort það ber vott um slæma samvisku , en önnur skrýtin árátta herjar á valdamenn og fulltrúa þeirra , að finnast þeir ávallt sitja á sakamannabekk eða vera staddir í réttarsal .
Þeim virðist líða einsog Jósef K. í Réttarhöldunum eftir Franz Kafka .
Ef eitthvað er sagt um þá heyrir það undir meiðyrðalöggjöfina eða lögregluna , það má útkljá fyrir dómstólum eða jafnvel enn æðri stólum .
Þessi árátta herjar á fjármálamenn , fjölmiðlamenn og stjórnmálamenn , ekki síst þá síðastnefndu .
Ekki má anda á þá án þess að vegið sé að æru þeirra .
Afkvæmi þeirra og eigur eru í hættu , ættmenni þeirra gætu hrokkið upp af og fleira mætti færa til bókar .
Oftast bera þeir fyrir sig " grundvallarreglur réttarríkisins " og virðast líta svo á að þar sitji þeir einsog óskeikulir fílar .
Sé hróflað við þeim veltur allt postulínið um koll og allt er í hers höndum .
Þegar ég las um fasteignaviðskipti Lúðvíks Bergvinssonar benti ég á að mér þætti óeðlilegt að talsmaður þingflokks jafnaðarmanna stundaði slík viðskipti .
Ekki vegna þess að ég sé á móti fasteignaviðskiptum eða hafi einhverja lögsögu yfir athöfnum Lúðvíks , heldur býður þetta upp á hagsmunaárekstra , auk þess sem það að vera þingmaður og talsmaður þingflokks jafnaðarmanna hlýtur að vera fullt starf .
Ég lét mér detta í hug að vanhæfni þingsins stafaði að einhverju leyti af því að menn væru að þjóna mörgum herrum , væru í of mörgum störfum , einmitt þegar hin brýnu verkefni þjóðfélagsins krefjast algjörrar einbeitingar .
Það hefur líka komið í ljós að þingið hefur oft verið víðsfjarri veruleikanum , til að mynda að ætla að fara að ræða sölu áfengis í matvörubúðum eftir allt of langt jólafrí , jólafrí sem bara alls ekki hefði átt að vera .
Kreppan var ekki í jólafríi .
En í stað þess að gera bara hreint fyrir sínum dyrum fer Lúðvík strax að tala um sögusagnir , illa innrætt fólk , opinbera starfsmenn og vonda vefmiðla .
Lúðvík segir : " Markmiðið með slíkum söguburði , algjörlega tilhæfulausum ásökunum , er augljóst – það er að meiða og valda tjóni .
" Hvers vegna í ósköpunum ætti ég eða opinberir starfsmenn að vilja meiða Lúðvík Bergvinsson og valda honum tjóni ? Þarna er þjóðfélagsumræða persónugerð og talsmaður annars stærsta stjórnmálaflokksins dottinn niður á plan sjálfsvorkunnar , en þar hafa stjórnmálamenn fengið að dvelja allt of lengi og líklega ekkert óeðlilegt eða ólöglegt við það .
Þegar gengið er eftir kosningaloforðum tala stjórnmálamenn um einelti .
Leiðtogi , sem á sínum tíma var gagnrýndur fyrir gjafakvótakerfið og hans hagsmuni í að viðhalda því , vísaði þeirri gagnrýni á bug sem árásum á aldraða móður sína .
Þarf frekari vitnanna við ? Gagnrýnendum eru gerðar upp illar hvatir og stjórnmálamenn stilla sér upp sem fórnarlömbum .
Þetta heitir sjálfsvorkunn og rímar við lágt plan umræðunnar og fórnarlambavæðingu frjálshyggjunnar .
Í samræmi við einkavæðinguna og niðurbrot samstöðunnar verða öll vandamál einkamál .
Jafnvel kjaramál eiga að vera mál hvers og eins .
Þetta helst allt í hendur við innihaldsleysi opinberrar umræðu , einsleitni flokkanna og er ekkert annað en veruleikafirring á háu stigi , náskyld þeirri væmni , sentimentalisma , sem einkennir sápuóperur .
...
Jón Ásgeir Jóhannesson beinir til mín spurningum í Morgunblaðinu sl. þriðjudag , 20. janúar .
Málflutningur Jóns Ásgeirs einkennist ekki af heigulshætti og þeirri sjálfsvorkunn sem stjórnmálamenn hafa tileinkað sér .
Jón Ásgeir er ekki bleyða , enda útrásarvíkingur .
Aðrir fjármálafurstar láta ekki í sér heyra og virðast vera hreinar gungur við hlið Jóns Ásgeirs .
Það ætti jafnvel að taka af þeim víkinganafnbótina .
Jón Ásgeir kemur hins vegar fram , gerir grein fyrir máli sínu og svarar mér fullum hálsi .
Í annarri grein sem heitir Setti ég Ísland á hausinn ? segist hann vera tilbúinn að ræða málin með rökum og sanngirni .
Það væri best ef svo gæti orðið og að siðvæðing þjóðfélagsins færi fram með jafn friðsömum hætti og kristnitakan á að hafa gert á sínum tíma , að Jón Ásgeir og félagar færu bara yfir skuldsettu yfirtökurnar og kæmu með góssið færandi hendi einsog alvöru víkingar .
Ótal skúffufyrirtæki opnuðust og okkur væru sýndar myndir frá skattaparadísum , falleg pálmatré og snekkjur sem jafnvel Lúðvík Bergvinsson léti sig ekki dreyma um að væru til .
Þannig myndu þeir yrkja sína Höfuðlausn , án þess að verið sé að segja að nokkuð óeðlilegt eða ólöglegt hafi átt sér stað .
Þegar Jón Ásgeir vænir mig um fávisku varðandi skuldir fyrirtækja hans , en þær tölur hef ég bara úr almennri þjóðfélagsumræðu , þá getur hann að mörgu leyti sjálfum sér um kennt og stjórnvöldum .
Stjórnvöld hafa ekki verið að upplýsa almenning um skuldastöðu sem ábyrgðarlausar lántökur fjármálamannanna hafa kallað yfir okkur og öll krosseignatengslin í fyrirtækjum tengdum Jóni Ásgeiri eru svo flókin að það þarf engan smá hugsuð til að skilja þau .
Þegar ég les um Fons og Stím og Sterling er ég gáttaður á hugarfluginu og leyfi mér að fullyrða að ef þessir menn væru stærðfræðingar eða skáld þá myndu þeir skara fram úr hver á sínu sviði .
Brellurnar eru slíkar og fjármálaformúlurnar að þarna eru engir aukvisar á ferð .
Eini gallinn er að þegar skýjaborgirnar falla til jarðar taka aðrir á móti þeim .
Jón Ásgeir setur sig líka í bókmenntalegar stellingar og talar um skáldskaparfræði og veruleika og ýjar að því að ég lifi í einhverjum undarlegum heimi .
Hann kann að hafa nokkuð til síns máls , en sé þessum sömu skáldskaparfræðum beitt á athafnir Jóns Ásgeirs og alla krosseignaspekina í kringum hann og hans fyrirtæki lifir hann í hreinum og klárum vísindaskáldskap .
Mín skáldskaparfræði eru tiltölulega raunsæ og jarðbundin .
Ég gæti til dæmis aldrei selt bækur sem ekki væru í neinar blaðsíður og ef einhverjum í minni stétt tækist það myndi ég taka ofan fyrir honum .
Ég byggi mitt hugarflug á veruleika , og það kann auðvitað að fara yfir strikið , sérstaklega innan um allar þessar stjarnfræðilegu tölur krosseignatengslanna , ofurlaunin , lán með níu núllum , allt kerfið sem Jón Ásgeir og stéttarbræður hans hafa komið á og hefur brenglað alla tölfræði og skynbragð á upphæðir .
Mér er sagt að ef meðal útrásarvíkingi væru reiknuð meðallaun og þeim deilt niður á mánuði þá hefðu greiðslur hafist árið 4000 fyrir Krist .
...
Þúsund milljarðarnir sem Jóni Ásgeir eru eignaðir í skuldir kunna að vera þjóðsaga , komin frá fyrrverandi samstarfsmanni hans , og síðan sjálfum seðlabankastjóra .
Ég heyrði þessa tölu , og þegar Jón Ásgeir var spurður um hana í sjónvarpinu , sagði hann að þetta væri ekki rétt , heldur skuldaði hann níuhundruð milljarða .
Hundrað milljarðar eru gríðarleg fjárhæð , sem ekki einu sinni rithöfundur með ofvaxnar ýkjur í höfðinu gæti höndlað , en þarna skilur varla á milli feigs og ófeigs , og ég vil taka það fram að við normal þjóðfélagsaðstæður hefði ég ekki haft nokkurn áhuga á skuldum þessara fyrirtækja .
Ég hefði bara reynt að borga af mínum lánum og lifa einsog maður , skrifa mínar bækur og þar fram eftir götum .
En einhvern veginn virðast þessar skuldir hafa vafist þannig fyrir kerfinu að það hreinlega hrundi , kannski ekki út af skuldum Jóns Ásgeirs sem slíkum , heldur fór í gang einhver fáránleg keðjuverkun sem nú er þess valdandi að á hverjum degi koma upp úr hatti þjóðfélagsins slík furðuverk að höfundur Lísu í Undralandi ætti fullt í fangi með að fylgjast með þeim , en flest bera þessi furðuverk með sér fingraför útsmoginna fjárglæfra ; og auðvitað ekkert óeðlilegt og ólöglegt við þá nema að þeir hafa sett land okkar á hvolf , bæði landið sem ég á heima í og Jón Ásgeir .
Ég ætla að vera örlítið nákvæmari varðandi skuldastöðuna : Þegar Davíð Oddsson fullyrti að skuldir Jóns Ásgeirs væru 1000 millljarðar þá leiðrétti Jón Ásgeir það og sagði að skuldir þriggja stærstu fyrirtækja sinna væru 900 milljarðar , ekki 1000 .
Jafnframt sagði Jón Ásgeir að eignirnar væru 1200 milljarðar .
Um þetta segir Jón Ásgeir í viðtali á Vísir.is þann 18. nóvember : " Seðlabankastjóri er væntanlega að vísa til heildarskulda þriggja félaga sem ég og mín fjölskylda eigum mismunandi stóra eignarhluta í , sem eru Stoðir , Baugur og Landic Property .
Þar erum við að tala um þrjú af tíu stærstu fyrirtækjum landsins og auðvitað eru þessi félög fjármögnuð að hluta til af viðskiptabönkum hér á landi , einsog öll íslensk fyrirtæki .
" Og áfram : " Jón Ásgeir segir að efnahagsreikningur félaganna liggi fyrir .
Um mitt þetta ár námu samanlagðar eignir Stoða , Baugs og Landic Property um 1200 milljörðum , eigið fé um 300 milljarðar og skuldirnar um 900 milljarðar .
" " Þessi félög voru því ekki meira skuldsett en gengur og gerist , " bætir Jón Ásgeir við .
Það er ekki hægt að segja hvert verðmæti þessara fyrirtækja er í dag , því Jón Ásgeir miðar við verðmæti eigna áður en markaðir hrundu .
Landic Property er fasteignafélag og fasteignaverð er hrunið .
Baugur er í smásölubransanum sem nú berst fyrir lífi sínu í Bretlandi .
Stoðir eru í greiðslustöðvun og þeirra stærsta eign er Glitnir sem er verðlaus .
Í áðurnefndri grein Setti ég Ísland á hausinn ? nefnir Jón Ásgeir að skuldir Baugs við íslenskar lánastofnanir séu um 160.000.000.000 krónur en í viðtali við Financial Times 3. október árið 2008 segir Jón Ásgeir að stærstur hluti skulda Baugs sé við útlendar lánastofnanir .
Eignarhaldsfélög sem Jón Ásgeir er eigandi að eða er hluthafi í eru yfir 50 samkvæmt lista sem myndi gera þessa grein allt of langa .
Afskriftir skulda eru líka alkunnar .
Útgerðin krefst afskrifta , Hagar kaupa B.T. og brellum er beitt við Rauðsól .
Stór fyrirtæki , ekkert endilega í eigu Jóns Ásgeirs , taka til sín eignir en skilja eftir skuldir .
Og auðvitað er ekkert óeðlilegt og ólöglegt við það .
Jón Ásgeir segir ebitda-hagnað fyrirtækja sinna í Bretlandi vera um sextíu milljarða .
Ebitda er skilgreint sem " earnings before interest , tax ...
" það er hagnaður fyrir vexti og skatta .
Skuldir Baugs , samkvæmt Setti-ég-Ísland-á -hausinn og Financial-Times-útgáfunni af stöðu mála , eru yfir 320 milljarðar .
Nú efa ég ekki að vefarar Jóns Ásgeirs eru miklir snillingar en ég spyr einsog barnið í Nýju fötin keisarans : Hvernig dugar hlutdeild í þessum sextíu milljörðum , sem kannski eru bara þrjátíu milljarðar , til að borga skuldir af upphæð sem er yfir þrjúhundruð milljarðar ? Ég segi ekki að þetta sé verkefni fyrir sýslumanninn á Selfossi , en það gefur augleið að arðgreiðslur úr þessum bresku fyrirtækjum duga engan veginn fyrir skuldum Baugs .
Og þá kemur rúsínan í pylsuendanum : Áður átti Baugur banka sem endalaust gat lánað með tilheyrandi afleiðingum fyrir þjóðfélagið .
En það er greinilega ekkert óeðlilegt og ólöglegt við það að setja heilt þjóðfélag á hausinn .
Það hefði auðvitað ekki farið á hausinn ef Jóni Ásgeiri hefðu verið færðir fleiri bankar og Davíð hefði tekið á móti honum með heftið .
...
Hitt atriðið sem Jón nefnir um fjölmiðlana .
Raunar rífur hann fullyrðingar mínar þar úr samhengi .
Ég segi : " Ari Edwald situr í Viðskiptaráði þar sem valdarán viðskiptalífsins var skipulagt , þegar það tók öll völd í landinu og bað löggjafann vinsamlegast um að láta sig hverfa .
Honum væri því nær að líta í eigin barm þegar hann harmar tekjutap Baugsmiðilsins , þessa sama miðils og gert hefur sitt besta til að halda þjóðinni í fáfræði , í þágu eigenda sinna , sem í kyrrþey hafa getað sölsað undir sig ómæld verðmæti .
" Í þessari ívitnun er ég að tala um heildarsamhengið , stóra samhengið , ekki um ástandið einsog það er nákvæmlega núna , heldur það sem allir vita , að fjölmiðlar tengdir Baugsveldinu vanræktu allan " góðæristímann " að segja frá því sem var að gerast í fjármálalífinu , þegar Jón Ásgeir og aðrir snillingar , sem hampað var af forseta landsins og mikið var dansað í kringum , voru að ná undir sig fyrirtækjum með skuldsettum yfirtökum og öðrum Harry Potter-brellum .
Í þessu samhengi má benda á umfjöllun Aðalsteins Hákonarsonar , fyrrverandi endurskoðanda KPMG , um viðskiptavildarhringekjuna .
Miðlunum var síðan beitt í þágu sjálfsvorkunnar til að skapa þá nauðsynlegu samúðarbylgju sem fylgdi Baugsmálinu , hvað allir væru vondir við fjölskylduna , og enginn mætti standa sig í viðskiptum .
Þetta er fórnarlambavæðing sem á sér hliðstæðu í málflutningi stjórnmálamanna , einsog vikið var að hér að framan .
Þannig er niðurstaðan í heildarsamhenginu og þess vegna tek ég svona til orða : " ...
þessa sama miðils og gert hefur sitt besta til að halda þjóðinni í fáfræði , í þágu eigenda sinna , sem í kyrrþey hafa getað sölsað undir sig ómæld verðmæti .
" Það er áhugavert að Jón Ásgeir nefnir miðlana sem hann seldi og segir alls ótengda Baugi .
Að segja Birting ótengdan Baugi líta flestir á einsog hvern annan brandara .
Kaupandi Birtings er Hreinn Loftsson , fyrrverandi stjórnarformaður Baugs og núverandi stjórnarmaður í Baugi .
Hann er jafnframt hluthafi í ýmsum félögum Baugs og reyndi einsog frægt er orðið að múta Davíð Oddssyni .
Ég spurði blaðamann sem ég þekki : " Er Hreinn Loftsson alveg ótengdur Baugi ? " Ég hafði heyrt Hrein Loftsson segja það í einhverjum fjölmiðli .
Blaðamaðurinn svaraði : " Því trúir enginn nema hann sjálfur .
" 